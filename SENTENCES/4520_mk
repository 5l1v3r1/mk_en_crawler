26/06/2009
Од Пол Чикои за Southeast European Times во Букурешт – 26/06/09
Во рамките на своите тековни напори за пристапување во Шенген зоната, Романија се подготвува да биде домаќин на неколку посети на претставници од членките на Шенген, на кои ќе се дискутира за спроведувањето на аквисот на групата.
Романија ќе се оценува за серија мерки, вклучително и пограничната безбедност, соработката меѓу полицијата и судството, заштитата на личните податоци и успехот во опремувањето на амбасадите и конзулатите со неопходните алатки.
Претставниците, исто така, го оценуваат напредокот во спроведувањето на Шенген информатичкиот систем -- безбедна владина база на податоци, која ја користат неколку европски земји за одржување и дистрибуција на информации поврзани со пограничната безбедност и спроведувањето на законите.
Романија мора да го спроведе Шенген аквисот на униформиран, коректен, конзистентен и ефикасен начин, изјави канцеларијата за односи со медиумите на Романската погранична полиција за Southeast European Times.
Безвизниот режим нуди многу предности, но, исто така, носи и некои предизвици, се вели во изјавата на канцеларијата, бидејќи укинувањето на внатрешните граници може да има негативно влијание врз националната безбедност на земјата-членка.
За да ги избалансираат овие предизвици, Шенген земјите ја зајакнуваат безбедноста на надворешните граници, разменуваат полицајци за врски и го засилуваат прекуграничното набљудување и заштитата на личните податоци.
Романија, членка на ЕУ од 2007 година, го пополни прашалникот на Шенген, сложен документ кој се состои од 250 стратешки прашања кои го покриваат аквисот, на крајот од минатата година.
Владата се обидува да ја оствари целта до 2011 година.
За да ги забрзаат напорите, властите во Букурешт објавија национална стратегија за пристапување и го основаа Шенген одделот, во соработка со романското Министерство за внатрешни работи.
Земјата, исто така, почна да издава биометрички пасоши, кои значат осовременување во однос на претходните патни документи.
Минатата година 114 милиони евра беа инвестирани во обезбедувањето на ЕУ границата на Романија долга околу 2.000 километри.
Изминатиов април државата воведе систем Интегриран систем на следење на морската граница, со што Романија беше опремена со најнова технологија за обезбедување на околу 240 километри морска граница.
