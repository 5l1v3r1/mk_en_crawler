20/03/2013
Дражен Ремиковиќ за Southeast European Times во Загреб -- 20.03.13
Неодамна решениот банкарски спор меѓу Хрватска и Словенија ќе ги подобри односите меѓу двете држави и ќе ја отстрани последната пречка на Хрватска за членството во ЕУ, велат властите.
„Конечно имаме договор.
Тоа ги задоволи двете страни“, рече хрватскиот премиер Зоран Милановиќ на заедничката прес-конференција со неговиот словенечкиот колега Јанез Јанша во Мокрице, Словенија, по потпишувањето на договорот минатата недела.
„Овој меморандум го решава последното отворено прашање ...
меѓу нашите две држави, кое стоеше на патот на ратификацијата на спогодбата за пристапување на Хрватска во ЕУ“, додаде Јанша.
Властите во Хрватска сметаат дека договорот, исто така, ќе ги подобри односите меѓу двете држави.
„Хрватска и Словенија ...
не само што имаат многу заеднички интереси, од економијата до престојното заедничко членство во ЕУ, туку и ја делат одговорноста за регионот и неговиот пат кон европската интеграција“, рече за SETimes Данијела Баришиќ, портпаролка на хрватското Министерство за надворешни работи.
Хрватска сакаше словенечката државна Нова љубљанска банка, наследник на Љубљанска банка, да исплати 270 милиони евра за да ги покрие депозитите што Загреб им ги врати на повеќето сопственици на сметки во 1990-тите.
Загрепчанецот Јозо Пиланчиќ (58) е еден од 430.000 Хрвати кои имаа депозити во Љубљанска банка.
Тој се надева дека неговите пари ќе бидат конечно вратени.
„Пред војната имав околу 40.000 евра во таа банка.
Како што поминуваа годините, мислев дека овие пари се засекогаш изгубени“, рече Пиланчиќ за SETimes.
„Но сега, мојата судбина е спасена.
Поминаа повеќе од две децении и мислам дека е време да си ги вратиме парите.“
Тужбите против банката датираат од крајот на 1990-та, кога банките низ цела Југославија ги замрзнаа сметките кога државата се распадна.
Љубљанска банка не само што ги замрзна парите што им припаѓаа на словенечките граѓани, туку и на вложувачите од другите републики.
Досега само неколку стотини граѓани успеаја да си ги повратат парите преку суд.
Според договорот, прашањето ќе биде решено преку меѓународно посредувани разговори за распределувањето на имотот во сопственост на поранешните југословенски републики.
Активните преговори за таа цел ќе продолжат во Банката за меѓународни порамнувања во Базел, во согласност со спогодбата за наследството.
Во политичка смисла, договорот ќе ги стабилизира односите меѓу двете држави, рече за SETimes Дамир Новотни, економски аналитичар и поранешен член на советот на гувернери на Хрватската народна банка.
„Кога станува збор за луѓето, мислам дека ќе биде тешко за нив да дојдат до своите заштеди, бидејќи Словенија сега има намера да ги врати долговите од наследството, што ќе биде долг судски процес“, рече Новотни за SETimes.
„Во економска смисла ...
Љубљанска банка сега ќе може да работи на хрватскиот пазар.“
