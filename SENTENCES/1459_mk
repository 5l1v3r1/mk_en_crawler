11/08/2009
Во неделата (9-ти август) во Охрид, претставникот на ЕУ, Ерван Фуере, ги повика Бугаријa и Maкедонијa да остварат разговори во врска со спорот околу затворањето на Бугарката која му дозволила на својот поранешен сопруг, Македонец, да го посети нивното дете. 
Македонскиот суд ја осуди Спаска Митрова (23) на три месеци затвор, поттикнувајќи обвинувања за дискриминација на бугарските државјани што живеат во Македонија. 
Во својата изјава, Фуере ги повика двете земји да не го преувеличуваат проблемот.
***
Саудиска Арабија официјално воспостави дипломатски врски со Косовo, по одлуката претходно оваа година за признавање на државата. 
Саудискиот амбасадор во ОН, Калид ал Нафису, рече дека потегот, најверојатно, ќе поттикне значителен број други блискоисточни земји да го сторат истото.
***
Tурскиот државен министер Фарук Челик во понеделникот (10-ти август) беше во Приштина, каде што присуствуваше на 620-годишнината од смртта на султан Мурад Први во Битката на Косово. 
Во говорот по тој повод, Челик ја истакна важноста што Турција ја придава на независноста и развојот на Косовo. 
За време на својата посета, тој се состана со претседателот Фатмир Сејдиу и премиерот Хашим Тачи.
***
Романскиот претседател Трајан Башеску го потврди противењето на неговата земја на независноста на Косово за време на посетата изминатиот викенд на Србијa. 
Говорејќи во српското село Кладови, тој рече дека Букурешт ќе ја поддржи судската постапка на Србија, покрената пред Меѓународниот суд на правдата и, исто така, ќе работи на деблокирање на Договорот за стабилизација и асоцијација на Белград со ЕУ.
***
Првата фаза од разговорите за повторно обедиање помеѓу кипарскиот претседател Деметрис Христофиас и водачот на кипарските Турци Мехмет Али Талат заврши во четвртокот (6-ти август), при што имотните права и понатаму останаа главна точка на несогласување. 
Вториот круг е закажан за септември. 
Специјалниот претставник на ОН за Кипар, Александар Даунер, рече дека е постигнат значаен напредок во разговорите.
***
Maкедонијa воспостави дипломатски односи со Андора, која стана 125-тата држава што го призна уставното име на Македонија. 
Документот го потпишаа министрите за надворешни работи на двете држави.
Разни извори -- 04/08/09-11/08/09
