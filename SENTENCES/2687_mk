11/10/2005
(ББС - 11/10/05;
Ројтерс - 10/10/05;
Меѓународен кривичен трибунал за поранешна Југославија)
Судскиот процес против тројцата поранешни офицери на Југословенската народна армија (ЈНА), обвинети за воени злосторства во врска со масакрот во Вуковар во 1991 година на повеќе од 260 Хрвати и друго несрпско население, започна во вторникот (11-ти октомври) во Меѓународниот кривичен трибунал за поранешна Југославија (МКТЈ).
Според нивното заедничко обвинение, Миле Мркшиќ, Веселин Шљиванчанин и Мирослав Радиќ сносат индивидуална кривична одговорност и командна кривична одговорност за убиствата.
Тројцата се обвинети по пет точки за злосторства против човештвото и три точки за прекршување на законите или правилата на војувањето за прогон, истребување, убиство, мачење, нечовечки постапки и суров третман.
Сите тројца служеа во првата Гардиска моторизирана бригада (гмб) на ЈНА, која ја имаше главната одговорност за нападот на Вуковар.
Според МКТЈ педесетиосумгодишниот Мркшиќ беше командант на првата гмб и на Оперативната гурпа (ОГ) Југ.
Како офицер за безбедност на првата гмб и ОГ Југ педесетидвегодишниот Шљиванчанин беше, всушност, задолжен и за баталјонот на воената полиција подреден под првата гмб.
Четириесетитригодишниот Радиќ командуваше со пешадиската единица на Првиот баталјон на првата гмб.
Поранешните српски офицери-- кои честопати се нарекуваат и „Вуковарска тројка“ - се изјаснија за невини.
По тримесечната опсада градот Вуковар во хрватскиот регион Источна Славонија на 18-ти ноември 1991 година беше окупиран од српски сили.
Во последните денови од опсадата неколку стотици луѓе побараа засолниште во болницата во Вуковар, во близина на центарот на градот, верувајќи дека ќе бидат евакуирани во присуство на меѓународните набљудувачи.
Со договорот помеѓу ЈНА и хрватската влада српските сили добија дозвола да ја извршат евакуацијата од болницата.
Во утрото на 20-ти ноември 1991 година војниците под команда на Мркшиќ, Шљиванчанин и Радиќ ги одведоа 400-те пациенти и бегалци од болницата.
Околу 300 од нив беа одведени во блиската фарма Овчара.
Таму, според обвинението, војниците ангажирани во операцијата „ги принудиле да трчаат помеѓу две линии на војници кои ги тепале мажите додека поминувале“ и „продолжиле да ги тепаат и да ги повредуваат заробениците во објектот на фармата“.
Подоцна затворениците биле поделени во групи од по 10 до 20 и беа одведени во шумската клисура на помалку од километар од фармата Овчара.
Најмалку 264 Хрвати и друго несрпско население беа убиени од страна на српските сили, кои потоа „употребиле булдожер за да ги закопаат жртвите во масовната гробница на истата локација“, се вели во обвинението.
Обвинението, кое стана симбол на суровоста на балканските конфликти во 1990-тите, беше помеѓу првите кои беа истражувани од страна на обвинителите на МКТЈ по формирањето на судот во 1993 година.
Тројцата првично беа обвинети во 1995 година заедно со Славко Докмановиќ, претседателот на општината Вуковар во 1991 година.
Тој беше пренесен во МКТЈ во јуни 1997 година и почина во притвор една година подоцна, по завршувањето на неговото судење.
Мркшиќ и Радиќ му се предадоа на Трибуналот на ОН во 2002 година.
Шљиванчанин беше на слобода до јуни 2003 година, кога беше уапсен во Белград по напнатата 20-часовна блокада помеѓу припадниците на српската специјална полиција и неговите поддржувачи пред неговата зграда, каде што се врати за да го прослави својот 50-ти роденден.
