16/12/2008
Од Наташа Радиќ за Southeast European Times во Загреб – 16/12/08
Во време кога Хрватите се загрижени во врска со состојбата со светските финансии, премиерот Иво Санадер одлучи дека јавниот сектор треба да даде пример.
Хрватска мора да се подготви за тешките економски времиња, рече тој, најавувајќи го „Њу дил“ минатиот месец.
„Нема потреба од паника“, рече Санадер, ветувајќи дека владата ќе си го сработи својот дел, со намалување на трошоците.
Сите божиќни и новогодишни забави во јавниот сектор ќе бидат откажани оваа година, објави тој, додека државните претпријатија и организации нема да им испраќаат подароци на своите бизнис партнери како што правеа во минатото.
Премиерот, исто така, повика на замрзнување на платите во 2009 година и го повика народот да не троши повеќе одошто може да си дозволи.
Владата стравува дека еден од најпрофитабилните сектори на хрватската економија, туризмот, може да претрпи штета бидејќи потенцијалните патници ги скратуваат своите планови.
Плановите на Санадер не ги прифати опозицијата.
Водачот на социјалдемократите Зоран Милановиќ, ги исмеја најавените мерки и рече дека со нив само ќе биде казнет обичниот народ и нема да се обезбеди никакво вистинско решение.
„Ова не е „Њу дил“.
„Њу дил“ (нов договор) претставува збир на проактивни мерки кои даваат излезна стратегија за кризата и нова перспектива“, рече Милановиќ, додавајќи дека пакетот на Санадер може, наместо тоа, да се нарече „Њу пил“ (старо лупење).
Синдикатите, исто така, не се задоволни.
„Преку 60 отсто од Хрватите заработуваат помалку од просечната месечна плата од 750 евра и [не можат да ги покријат] своите месечни трошоци.
Така што, замрзнувањето на нивните позиции е неприфатливо“, се вели во соопштението на хрватското синдикално раководство.
Во него се повикува Загреб да ги намали платите на државните службеници и релативно великодушните бенефиции што тие ги уживаат.
Во Загреб неодамна, 3.000 луѓе присуствуваа на митингот организиран од страна на групата на „Фејсбук“ која ги критикува плановите на Санадер.
Групата се нарекува „Стегнете го вие појасот, бандо крадци“ и има околу 60.000 членови.
„Дојдов тука да го изразам моето незадоволство од сегашната ситуација во Хрватска, која е предизвикана од владата“, изјави еден од демонстрантите за новинарите.
„Ние само бараме подобри услови за секој поединец во Хрватска“.
Во меѓувреме, во трговските центри, малку знаци покажуваа дека јавноста го стегнала појасот.
Продавниците беа преполни со купувачи за празниците, а сопствениците на продавниците рекоа дека атмосферата била „бизнис како и секогаш“, без очигледно намалување на профитот.
