22/06/2012
Енди Дабилис за Southeast European Times во Атина -- 22.06.12
Додека одеше дома уморен приквечерина, на крајот од долгиот работен ден како осигурителен агент, Јоргос Пичливас -- за разлика од многу Грци -- рече дека не му е грижа кој победил на клучните грчки избори минатата недела.
Тој рече дека се сомнева оти новата коалициска влада која положи свечена заклетва во четвртокот (21-ви јуни) ќе биде поразлична од другите.
„Не ни требаат политичарите за да имаме среќен живот“, рече Пичливас (38) за SETimes.
„Очекуваме да не крадат пари.“
Новиот премиер Антонис Самарас, 61-годишен економист образован во Америка, се соочува со таков вид континуирана недоверба по испрекинатите избори на кои неговата партија победи, но без доволно гласови за да формира влада, што го принуди да ги внесе и неговите идеолошки противници, социјалистите на ПАСОК, и малата Демократска левица.
„Имам мнозинство за да формирам долготрајна влада на стабилност и надеж“, рече Самарас откако положи свечена заклетва.
Бројките се чини дека не му одат во прилог:
рецесија со 22,6 отсто невработеност, 1.000 бизниси неделно се затвораат, економијата се намали за 6,5 отсто и даночните приходи заостануваат бидејќи мерките на штедење ги натераа Грците да ги чуваат малкуте пари што ги оставиле скриени длабоко во своите џебови.
И онака вознемирен од силната второпласирана партија -- Коалицијата на радикалната левица (СИРИЗА), која е против мерките на штедење, предводена од 37-годишниот Алексис Ципрас -- и со сомневање дали може повторно да преговара за кратењето на платите, даночните зголемувања и намалените пензии, што ги поддржа, Самарас склепа влада на технократи, вклучително и адвокати и академици заедно со политичари.
Но, неговите коалициски партнери не беа претставени, освен придонесот со местата во парламентот.
Самарас дојде на власт насред најголемата економска криза на земјата од крајот на Втората светска војна.
Многу аналитичари и Грци не се сигурни дека неговата влада ќе трае ако тој не ја убеди Тројката да му даде повеќе време за спроведување на реформите и одложување на нови 11 милијарди евра кратења.
Во ситуација кога Тројката побара од Самарас да отпушти 150.000 државни службеници -- главното изборно тело на ПАСОК -- новиот водач наскоро може да се најде во проблеми.
„Зависи какви мерки ќе треба да се применат.
Ако се многу строги, очекувам нови штрајкови“, рече за SETimes Јоргос Цогопулос, истражувач во Грчката фондација за европска и надворешна политика (ЕЛИАМЕП) во Атина.
Самарас ќе стави голем дел од својата доверба на клучната позиција на министерот за финансии, која ја доби претседателот на Националната банка на Грција, Василис Рапанос, кој ќе биде чест јавен лик на Грција во преговорите со европските водачи.
„Тој би требало да има сé што е потребно“, рече Платон Тиниос, професор на Универзитетот во Пиреа.
„Тој има чувство за бројките и го знае проблемот со јавните финансии на Грција во целост.“
Николаос Бузас, економист специјализиран за невработеноста и распределбата на приходите во Националниот центар за социјално истражување во Атина, изјави за SETimes дека Самарас ќе мора да ги надмине истите стари проблеми на владите кои се колебаа да ги гонат „светите крави“ во Грција:
богатите, политичарите и даночните затајувачи, кои должат околу 60 милијарди евра.
„Нема политичка волја за собирање даноци од богатите и претпријатијата“, рече Бузас.
„Луѓето кои имаат обврска да платат повеќе пари не се допрени од даночниот систем.“
Тој ја истакна половичната поддршка од водачот на Демократската левица, Фотис Кувелис, и водачот на ПАСОК, Евангелос Венизелос.
„Тие сакаат да бидат во владата бидејќи мислат дека тоа е начин да добијат гласови, но чувствуваат дека ова ќе им се врати како бумеранг“, додаде тој.
Грција се следи во целиот свет со стравување дека ако Самарас не успее, земјата сепак ќе излезе од еврозоната.
„Новата влада има логична шанса.
Тие мора веднаш да почнат радикални реформи“, рече за SETimes Николас Економидес, професор по економија на Бизнис школата Стерн на Универзитетот во Њујорк.
„Ако биде одлучен, ќе ја врати довербата.“
