31/05/2011
Од Ана Вуд за Southeast European Times во Истанбул – 31/05/11
Со оглед на нивната улога во протестите и ширењето информации за немирите во Блискиот исток, алатките на социјалните медиуми, како Фејсбук и Твитер, се истакнаа со својата можност да станат моќни политички инструменти во рацете на потиснатите народи.
Турција, земја што се демократизира и ја има четвртата по големина заедница на Фејсбук корисници во светот, исто така станува свесна за социјалните и политичките можности на социјалните медиуми.
Озгур Учкан, професот на Универзитетот Билги, изјави за SETimes дека до неодамна социјалните медиуми беа користени во Турција на прилично ист начин како во Соединетите Држави и Европа -- за стекнување пријателства, одржување контакти и закажување средби.
Но, тоа се менува.
„Во изминативе две години, како што политичката средина станува посурова, политичката тежина на социјалните медиуми расте“, објаснува тој.
„Блоговите од една страна и социјалните медиуми од друга, почнаа да се трансформираат во политичка агора, простор за дебата.“
Медиумскиот уметник Бурак Арикан објаснува дека онлајн политичкиот активизам во Турција се користи не само преку социјалните мрежи, туку и преку анономните приватни имејл листи, чии претплатници може да бројат и неколку илјади.
Голем фактор што влијае на политизацијата на социјалните медиуми е заканата од зголемена интернет цензура.
Во минатата година многу веб-страници беа забранети во Турција, од кои најпозната е веб-страницата за видео-снимки Јутјуб.
Во последно време, популарниот блог домаќин Блогер повремено е блокиран, што го поттикна основањето групи како „Не допирај го мојот блог“.
Легислативата закажана за 22-ри август, која ќе воведе филтри во интернет пристапот, предизвика шокираност од широката јавност, која кулминираше со национални протести на повеќе места на 15-ти мај.
„Мислам дека ќе гледаме уште вакви интеракции во иднина“, рече Јаман Акдениз, професор по право на Универзитетот Билги, и основач на непрофитната организација Сајбер-рајтс и сајбер-либертис, кој спомена и дека самите политички партии почнаа да ги користат социјалните медиуми во своите кампањи.
Ердем Дилбаз, организатор на протестите против интернет цензурата, вели дека видот активизам што тој го спроведува не е ограничен на една цел или под покровителство на една група.
„Ги организирам овие настани според потребата“, рече тој за SETimes.
„Ги ставам настрана класичните методи на протестите и организирам алтернативни видови ,забавизам’“, вели тој, играјќи со турските зборови за забава и протести.
Арикан смета дека актуелниот активизам поттекнува во голем дел од стравот.
Соочени со настаните од египетското прекинување на интернет пристапот насред антивладините протести, вели Арикан, турските млади луѓе стануваат сé повеќе свесни дека ваквата закана е можна и во нивната земја.
„Многу луѓе се загрижени дека владата може едноставно да го прекине интернетот“, вели тој.
Од објавувањето на својот натпис во кој ги наведува онлајн организациските стратегии во случај на соочување со државен удар, вели Арикан, нему „постојано му пристапуваат млади луѓе кои сакаат да организираат работилници за ова, кои сакаат да научат како да прават ваков вид среднодолга мрежа“, како начин за спротивставување на владините остри мерки.
Но, постојат опасности кои се можен дел од ваквиот интернет активизам, како што истакнаа Учкан и Арикан.
Термините како „лабавизам“ и клик активизам“ се користат за да се опишат луѓето кои се активни онлајн, вложуваат многу малку напори за да направат конкретни промени во вистинскиот свет.
„Јас сум меѓу оние кои сметаат дека мора да има поврзаност меѓу дигиталниот активизам и улицата“, вели Учкан.
„На некој начин, мора да има порозен однос меѓу овие два паралелни светови.“
