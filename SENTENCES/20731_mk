09/03/2008
АНКАРА, Турција -- Премиерот Реџеп Тајип Ердоган во саботата (8-ми март) се состана со ирачкиот претседател во посета на земјата, Јалал Талабани.
На прес-конференцијата потоа, двајцата се согласија околу потребата за борба против тероризмот.
„Борбата против глобалниот тероризам доминира на светската агенда ...
Турската борба против забранетата Курдистанска работничка партија (ПКК) треба да се оценува во тој аспект“, рече Ердоган.
Во петокот Талабани се состана со својот турски колега, Абдула Ѓул.
Турскиот претседател ги повика терористите на ПКК да го одложат своето оружје, и рече дека групата претставува проблем како за Турција, така и за Ирак.
Талабани, пак, рече дека автономната влада на северен Ирак се обидува да ја убеди ПКК да прекине со своите напади против Турција.
(Ксинхуа, АП, УПИ, Ројтерс, АФП, Хуријет - 08/03/08;
Ксинхуа, Сабах - 07/03/08)
