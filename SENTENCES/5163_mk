08/12/2009
(AП, Блумберг, Заман, РФЕ/РЛ, Фамагуста газете - 08/12/09; Ројтерс, АФП, ДПА, Вашингтон Пост, Вол стрит џрнал, ББС, РФЕ/РЛ, ВОА - 07/12/09)
Американскиот претседател Барак Обама и турскиот премиер Реџеп Тајип Ердоган во понеделникот (7-ми декември) се согласија дека иранската нуклеарна програма е меѓу најважните прашања на нивната агенда, но искажаа различни ставови во врска со тоа како треба да му се пристапи на проблемот.
За време на разговорите со шесте најголеми светски сили на 1-ви октомври, Иран даде принципиелна согласност за потпишувањето договор според кој земјата треба да го испрати својот осиромашен ураниум во странство за преработка во нуклеарно гориво, но потоа се повлече од договорот.
Иранскиот претседател Махмуд Ахмадинеџад неодамна рече дека нема да има понатамошни преговори со Запад во врска со ова прашање, како и дека Техеран планира да изгради уште десет нови централи за збогатување. 
Иран беше информиран дека има рок до крајот на годинава да го прифати договорот постигнат од страна на Меѓународната агенција за атомска енергија или ќе се соочи со дополнителни санкции од ОН.
„Му укажав на премирот колку е важно да се реши прашањето на иранскиот нуклеарен капацитет на начин кој ќе му овозможи на Иран да продолжи со мирнодопска нуклеарна енергија, и ќе обезбеди уверување дека ќе се придржува на меѓународните правила и норми“, рече Обама по неговиот состанок со Ердоган. 
„Турција може да биде важен играч во обидите Иран да се придвижи во таа насока.“
Турција е подготвена да стори сé што може за да постигне „дипломатско решение“ на спорот во врска со иранската нуклеарна програма, рече Ердоган.
Тој подоцна за новинарите изјави дека неговата земја, која моментно има едно место во Советот за безбедност на ОН од 15 места, „може да игра улога на преговарач или посредник“, но ја отфрли потребата за нови санкции против Иран.
„Сé додека Иран е подготвен да го зголеми својот нуклеарен капацитет за цивили цели или за мирнодопски цели, никогаш нема да имаме негативен пристап кон ова барање“, рече Ердоган. 
Но, тој истакна и дека Турција „не сака да види земја во нашиот регион која посетува нуклеарно оружје и сака земјите во нашиот регион кои имаат нуклеарно оружје да се ослободат од истото“.
Напорите на НАТО во Авганистан беа уште едно прашање од заеднички интерес.
„Му се заблагодарив на премиерот Ердоган и на турскиот народ за нивниот извонреден придонес во стабилизирањето на Авганистан“, рече Обама. 
Турција, која учествува со 1.700 заднински војници во меѓународните сили предводени од НАТО, ја презеде командата на мировните операции во Кабул минатиот месец. 
Ердоган рече дека неговата земја може да обучува 12 авганистански армиски баталјони годишно и дека ќе обезбеди финансиски средства за градежните работи.
Борбата против тероризмот, вклучително и начините за зајакнување на координацијата меѓу Вашингтон и Анкара во нивните заеднички напори против сепаратистичката Курдистанска работничка партија (ПКК) беше, исто така, во фокусот на разговорите.
„Ние ја потврдивме заедничката посветеност на борбата против терористичките активности без оглед каде се случуваат“, рече Обама. 
„Им искажав сочувство на премиерот и на турскиот народ за неодамнешниот терористички напад кој се случи таму и ветив американска поддршка во обидите за изведување на извршителите пред лицето на правдата.“
Седум турски војници загинаа во напад од понеделникот, додека патролираа во источниот регион на земјата Токат, каде што се активни ПКК и левичарските милитанти.
