31/01/2006
(ЕУ, ДТТ-НЕТ, Радио Б92, Бета, ФЕНА, АП, Еурактив - 30/01/06)
Министрите за надворешни работи на ЕУ во понеделникот (30-ти јануари) ги предупредија Србија и Црна Гора и Босна и Херцеговина (БиХ) дека целосната соработка со Меѓународниот кривичен трибунал за поранешна Југославија (МКТЈ) и понатаму претставува главен услов за нивниот напредок кон европската интеграција.
За време на состанокот на Советот на ЕУ во Брисел највисоките дипломати на блокот ги повикаа двете земји да ги предадат сите обвинети, а особено двајцата најбарани од страна на Трибуналот, поранешниот водач на босанските Срби Радован Караџиќ и неговиот воен шеф, Ратко Младиќ.
„Поздравувајќи ја искажаната решеност на партиите да продолжат со спроведувањето на реформската агенда, Советот истовремено потсетува дека темпото и завршувањето на преговорите во врска со Договорот за стабилизација и асоцијација (ДСА) со овие земји ќе зависи, помеѓу другото, од целосната соработка со МКТЈ“, се вели во соопштението со заклучоците од состанокот во понеделникот.
„Советот ги повикува двете земји да преземат решителни дејства за да осигурат конечно изведување пред лицето на правдата во Хаг на преостанатите обвинети во бегство, а особено на Радован Караџиќ и Ратко Младиќ.
Целосната соработка со МКТЈ е од суштинска важност за постигнување на трајно помирување во регионот и отстранување на основната пречка на патот кон ЕУ“, се додава во соопштението.
Во извештајот на Советот за безбедност на ОН минатиот месец главната обвинителка на ОН за воени злосторства, Карла дел Понте, го критикуваше Белград поради неапсењето на Младиќ, за кој таа тврди дека се крие во Србија под заштита на војската.
Караџиќ, пак, се верува дека се крие во делови на БиХ под српска управа.
Двајцата бегалци се на слобода и по повеќе од десет години откако за првпат беа обвинети за воени злосторства, вклучувајќи и геноцид.
Официјалните претставници на ЕУ вклучени во разговорите за ДСА со Србија и Црна Гора и БиХ во последниве недели предупредуваат за можен прекин на преговорите во случај да продолжи недоволната соработка со МКТЈ.
Минатата недела српските власти го уапсија Јово Ѓого, пензионираниот полковник од босанските Срби и поранешен близок соработник на Младиќ, за наводно помагање на бегалецот да избегне апсење.
Овој потег се вели дека имал за цел „разбивање на мрежата на луѓе осомничени дека му помагаат на поранешниот командант на босанските Срби да се крие“.
Српските власти, исто така, ветија дека оваа недела ќе биде објавен извештај со имињата на армиските офицери кои биле во контакт со Младиќ.
Покрај прашањето на соработката со МКТЈ Советот, исто така, расправаше и за настаните во БиХ и Косово, како и за претстојниот референдум за независност во Црна Гора.
Советот ги повика сите партии во републиката да соработуваат меѓусебе и со специјалниот претставник на ЕУ, Мирослав Лајчак.
„Со осигурување на широк консензус за модалитетите на референдумот во Црна Гора и со негово спроведување во согласност со меѓународните стандарди, ќе се обезбеди процесот и исходот со неопходната легитимност и поткрепеност“, се вели во соопштеноето за состанокот од понеделникот.
Министрите за надворешни работи, исто така, ја поздравија новата стратегија на Европската комисија за Западен Балкан, чија цел е промовирање на трговијата, инвестициите, економскиот и социјалниот развој во регионот и овозможување на негова интеграција во главните европски текови.
„ЕУ останува посветена на тоа да им помогне на земјите од Западен Балкан на нивниот пат кон ЕУ преку практични мерки што ќе ја направат европската перспектива пореална“, истакнаа министрите.
