14/05/2012
Анес Алиќ за Southeast European Times во Сараево -- 14.05.12
Судот во Мостар донесе пресуда против практиката на етничка и верска сегрегација во јавните училишта, но аналитичарите велат дека пресудата ќе даде мотив за сеопфатни реформи во запоставениот образовен систем на Босна и Херцеговина (БиХ).
Судот им нареди на образовните власти и двете училишта во градовите Столац и Чапљина да ја укинат сегрегацијата, како и да формираат мешани одделенија за децата на Бошњаците и босанските Хрвати до септември.
„Организирањето на училиштата по етнички линии и спроведувањето на етнички засновани наставни планови ги одвојува децата според етничката припадност, што претставува дискриминаторска практика“, соопшти судот.
Двете училишта се дел од мрежата од 52 училишта низ целата држава, но претежно во Федерацијата на БиХ (ФБиХ), според контроверзниот систем Две училишта под еден покрив.
Мисијата на ОБСЕ во БиХ го иницираше системот како привремена мерка за да ги охрабри луѓето да се вратат во своите домови и да спречи етничко насилство.
Трите кантони на ФБиХ, населени со Бошњаци и босански Хрвати, го спроведоа во 1999 година.
Според системот, децата и наставниците од двете етнички групи немаат контакт -- користеа одделни влезови и објекти, етнички заснована наставна програма и, понекогаш, распореди.
Во Република Српска, повратниците од Бошњаците и босанските Хрвати посетуваат целосно одделни училишта.
Сараевската мрежа за правна помош Ваша права (Ваши права) поднесе тужба за етничка дискриминација на почетокот од 2011 година, оспорувајќи ја оваа практика и споредувајќи ја со апартхејдот во Јужна Африја.
„Оваа дискриминација насочена против децата, почнувајќи во градинките, трае повеќе од една деценија, и јасно е дека политичарите немаат намера да ја променат. 
Нивната цел е да ја зацементираат постојната ситуација, што ги спречува учениците од меѓусебно мешање. 
Од таа перспектива, се чини дека војната никогаш не заврши“, рече за SETimes извршниот директор на Ваша права, Емир Прчановиќ.
Во извештај од март 2011 година на Томас Хамарберг, комесар на СоЕ за човекови права, се истакнува дека поделбите по етнички линии се чини дека се подоминантни и решавачки денес отколку кога системот беше за првпат спроведен, и дека водечките политичари отворено се залагаат за тоа.
„Политиката на одвојување на децата според нивното етничко потекло може само да ги зајакне предрасудите и нетолеранцијата кон другите и да ја продолжи етничката изолација ... 
На етничка основа, поделените образовни системи, исто така, остануваат сериозна пречка за одржливи враќања на лицата раселени поради војната“, рече Хамарберг.
Децата се одвојуваат врз основа на нивното име и презиме, според Аида Бечировиќ, менаџер на канцеларијата во БиХ на Фондацијата Шумер Хелфен Лебен.
„Ним им се пере мозокот да бидат националисти и фашисти. 
Кога овие деце зборуваат, честопати можете да слушнете фрази кои доаѓаат од нивните наставници и родители“, рече Бечировиќ за SETimes.
Таа рече дека кога децата ќе се спојат, тие сфаќаат дека ги делат истите цели и проблеми во животот.
„Похрабрите ни кажаа дека наставниците и нивните колеги ги казнуваат ако комуницираат со ,другите’“. 
Сето ова изгледа нереално за овој дел од светот и времето во кое живееме“, додаде таа.
Образованието, најмалку реформираниот сектор во БиХ, е високополитизиран микрокосмос од борбата на земјата со етничката поделба, што ги прави училиштата борбени полиња во борбата за етничка доминација.
И покрај пресудата на судот, Прчановиќ е загрижен дека етничката сегрегација е длабоко вкоренета.
„Четири или пет генерации ученици се образовани во овој „моно-етнички“ систем. 
Новите генерации немаат апсолутно никаков контакт со своите врсници од другите етнички групи. 
Тие не ја знаат историјата и географијата на својата сопствена држава. 
И што е најважно, наскоро тие ќе бидат важен електорат за националистичките партии“, рече Прчановиќ.
Веќе една деценија, меѓународната заедница бара од водачите на БиХ да ја укинат оваа практика, и во 2004 година, високиот претставник воведе Закон за основното и средното образование, кој предвидува укинување на Две училишта под еден покрив.
Но, министрите од трите кантони одбија да го спроведат законот. 
Не постои закон што го уредува образованието на државно ниво, додека во двата ентитета и различните кантони на ФБиХ има 13 закони.
Бечировиќ и Прчановиќ рекоа дека укинувањето на сегрегацијата може да биде успешно само ако професионалците во образованието ја остварат таа цел и ако етнички заснованите наставни програми се елиминираат.
„Не можеме да бидеме задоволни додека судовите ги спроведуваат образовните реформи иницирани од страна на локалните и странските невладини организации, додека училиштата ги водат политичари и шефови на министерствата кои немаат искуство во образованието“, додаде Бечировиќ.
