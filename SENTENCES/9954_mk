08/02/2013
Горан Трајков за Southeast European Times во Скопје -- 08.02.13
Државите низ целиот Балкан нудат програми на субвенциониран кредит, со цел да им помогнат на граѓаните што поинаку не би можеле да купат стан или куќа, во обид за поттикнување на сопственоста додека трае кризата во економијата.
Македонската програма „Купи куќа, купи стан“ неодамна ја заврши својата прва година по доделувањето 640.000 евра во вид на субвенционирани станбени кредити за 110 купувачи. 
Ивана Билбиловска, портпаролка на Министерството за финансии, изјави за SETimes дека програмата бара максимални месечни примања од 900 евра, како и корисниците да немаат друга сопственост.
Крајниот рок за аплицирање за следниот круг кредити е 31-ви мај.
Новата сопственичка на дом Александра Манолева изјави за SETimes дека не можела ни да сонува да купи дом без програмата „Купи куќа, купи стан“.
„Навистина сум среќна за оваа можност, бидејќи ние конечно, како семејство, имаме сопствен дом и можеме вистински да ја оствариме нашата единствена животна желба“, рече Манолева.
Македонскиот министер за финансии, Зоран Ставревски, оваа недела објави дека владата го зголемува субвенционирањето за учесниците во програмата. 
Државата ќе обезбедува 75 отсто од месечните рати, што е зголемување од досегашните 50 отсто.
Во Романија, владата ја отпочна програмата „Прва куќа“ во 2009 година, надевајќи се дека ќе создаде работни места во градежниот сектор и ќе го подобри пристапот до хипотекарни кредити. 
Гаранциите се движат од 60.000 до 75.000 евра.
Досега државата даде повеќе од 3 милијарди евра во вид на финансиски гаранции за повеќе од 81.000 семејства, а во 2013 година на располагање се околу 385 милиони евра.
„Програмата компензира за економските тешкотии низ кои поминавме“, рече за SETimesАлександра Софроние, 32-годишна сметководителка од Букурешт, која купи двособен стан.
„Немавме помош кога ниту една банка не сакаше да нé погледне поради ниските примања. 
Крајно време беше владата да ги поддржи младите семејства, особено поради зголемувањето на економската миграција.“
Во Србија, владата планира да изгради 2.000 станови во Белград за вработените во јавните претпријатија, младите брачни парови и инвалидизираните лица. 
Друга програма е изготвена за 176 станови во Белград, кои ќе им бидат на располагање на ранливите семејства.
Апликантите мора да имаат „вкупни семејни приходи кои не се повисоки од 80 отсто од просечната плата во републиката и најмалку две години да живееле во Белград“, рече за SETimesЗоран Костиќ, претседател на градската станбена комисија.
Хрватската влада изгради 750 станови во Загреб и Сплит за ранливите граѓани. 
Списокот на оние што добиле станови ќе биде објавен на 15-ти март.
Хрватска презеде дополнителен чекор за купување на празните станови и нивно нудење на граѓаните „под поволни услови“, рече за SETimesАнка Мрак Таритас, министерка за градежништво и просторно планирање.
„Според некои проценки, во Хрватска има околу 20.000 празни станови ... 
Младите семејства со неколку деца ќе имаат предност при купувањето“, рече Таритас, додавајќи дека владата се надева дека намалувањето на бројот на празни станови ќе го охрабри домашниот градежен бизнис.
Според пресметките на министерството, месечната рата за 30-годишен владин кредит за еден стан од 60 квадрати изнесува 261 евро, со што се штедат 55 евра во споредба со комерцијалните кредити. 
Учесниците во програмата ќе заштедат 10.000 до 15.000 евра во текот на својот живот со овој кредит.
Во Босна и Херцеговина, владата на Република Српска ги субвенционира каматните стапки. 
Паровите на возраст под 35 години, кои имаат универзитетски дипломи, може да добијат 20-годишни кредити во висина до 50.000 евра со каматна стапка од 4,3 отсто. 
Зоран Поповиќ, портпарол на Банката за инвестиции и развој на РС, рече дека се доделени повеќе од 1.000 кредити од почетокот на програмата во 2008 година.
Дописниците на SETimes Младен Драгојловиќ во Бања Лука, Пол Чикои во Букурешт, Дражен Ремиковиќ во Загреб и Билјана Пекушиќ во Белград дадоа свој придонес за овој извештај.
