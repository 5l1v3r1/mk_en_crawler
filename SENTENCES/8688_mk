05/12/2011
Ерл Мурати за Southeast European Times во Тирана -- 05.12.11
„Прашината во Албанија има малку воздух во себе“, се шегува екологистот Сазен Гури, шеф на Еколошката европска алијанса, опишувајќи ја состојбата со загадувањето на воздухот во албанскиот главен град.
Тој вели дека ситуацијата низ целата земја не е многу подобра и дека Албанија е една од најзагадените земји во Европа.
„Просечната брзина на нашите возила е 7-12 километри на час, додека во Виена или другите европски градови, просекот е 50-60 километри на час.
Иако имаме петпати помалку возила од Виена, тие загадуваат 50 пати повеќе“, рече Гури за SETimes.
Поголемиот број застанувања и помалата брзина, значат поголема загаденост, според Гури, но тоа не е сé.
Старите автомобили на патиштата со висока емисија на гасови придонесуваат за повисоките нивоа на загадување, како и градежните проекти, кои немаат критериуми за животната средина.
Раширената практика на палење ѓубре го зголемува проблемот.
„Чадот што доаѓа од издувните гасови на автомобилите, градењето улици, правот и ултравиолетовите зраци создаваат фотохемиски смог, кој останува на висина до 100 метри“, објасни тој.
Тој смог има хемиски состав и е во облик на облак, кој често може да се забележи во некои албански градови.
Со загадувањето од „тоталните честици“ наречени ЛНП, Тирана има просечни 323 микрограми на кубен метар воздух, нешто повеќе од четирипати од стапката на ЕУ.
Водачот на еко-движењето Џемал Мато изјави за SETimes дека централниот проблем е што властите не го сфаќаат сериозно следењето на цифрите на загадувањето на воздухот.
„Алармантните бројки воопшто не ги вознемируваат албанските власти.
Друг проблем е дека го следиме само воздухот, откако Европскиот совет [го одреди тоа како] обврска, но не и земјиштето или водата.
Така, не знаеме каква е нивната состојба“, рече Мато.
Некои коментатори тврдат дека овој пристап се чини наследен од поранешните времиња кога поранешниот комунистички режим се обидуваше да изгради тешка индустрија -- претежно со високозагадувачка руска и кинеска технологија -- и заштитата на животната средина не беше на агендата.
Многу од големите фабрики изградени тогаш сега лежат напуштени, додека огромните купишта железарија од отровни материјали за кои никој не се грижи, ги зголемуваат нивоата на загадување.
Мато посочува на еден дополнителен проблем -- уништувањето на шумите во Албанија, бидејќи државата изгуби значителен дел од нив.
„Според Европскиот институт кој ги проучува шумите преку сателитска [снимка], Албанија има повисока стапка на горење на шуми оваа година од која било друга земја.
Сепак, никој не сади дрвја, и кога ќе дојде сезоната, властите велат дека посадиле 100 или 200 дрвја, кога во соседните држави како Македонија садат по пет милиони дрвја на сезона“, рече Мато за SETimes.
Иако животната средина е многу оштетена, уште поалармантен е недостатокот на конкретен интерес кај релеватните институции, додаде тој.
Владините претставници не се согласуваат, тврдејќи дека 2011 година е посебна за шумскиот развој.
„Во Меѓународната година на шумите, прогласена од Форумот за шуми на ОН, пошумивме и рехабилитиравме површина од 1.000 хектари“, рече за SETimes министерот за екологија, шуми и водостопанство, Фатмир Медиу.
Медиу тврди дека Албанија е близу од европските стандарди и има одредени постигнувања во областа на еколошката заштита.
„Но, еколошките прашања во Албанија се сé уште акутни:
наследени или создадени во текот на изминатите две децении.
Верувам дека овие прашања се повик за будење на секој граѓанин, локален и централен администратор, за целото општество и политичарите, бидејќи се работи за нашиот живот и животите на нашите деца“, рече Медиу.
Изиритирани од тоа што владата не прави многу за да го реши загадувањето, граѓаните крајно луто реагираат на одлуката за усвојување на законот за увоз на отпад.
Демонстрантите одржаа улични протести на почетокот од ноември пред парламентот.
Владата тврдеше дека контроверзниот предлог-закон ќе дозволи само ограничен список нетоксичен отпад за рециклирање, но активистите екологисти тврдат дека покрај големата загаденост, Албанија ќе стане и ѓубриште за рециклирање на Европа.
Сличен обид беше спречен во 2004 година поради силното противење на јавноста.
