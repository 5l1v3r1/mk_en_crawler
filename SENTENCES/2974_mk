23/10/2006
(Тајмс, Скотсмен, Хералд - 23/10/06;
Опсервер, АФП, Ројтерс, ФТ, УПИ, ДПА - 22/10/06)
Велика Британија се очекува оваа недела да ги обелодени мерките чија цел ќе биде контрола на пристапот на работници-мигранти од Бугарија и Романија на нејзиниот пазар на труд, според извештаите во неделата (22-ри октомври) во британскиот печат.
Двете земји ќе влезат во блокот во јануари.
Велика Британија, Шведска и Ирска се единствените земји-членки на ЕУ кои целосно ги отворија своите пазари на труд за работниците-мигранти од десетте претежно поранешни комунистички земји, кои влегоа во Унијата во мај 2004 година.
Првичните проценки на британските власти беа дека не повеќе од 13.000 државјани од Источна Европа ќе влезат во Велика Британија.
Сепак, неодамнешните извештаи покажаа дека конкретната бројка е поголема од 400.000 луѓе.
Тоа предизвика загриженост дека влезот на Бугарија и Романија во ЕУ ќе доведе до преплавување на британскиот пазар на труд по јануари со илјадници нови лица во потрага по работни места.
Синдикатите, опозициските конзервативци и членови на Лабуристичката партија на премиерот Тони Блер упатија повици до владата да стави крај на својата политика на отворени врати.
По неколкунеделни шпекулации во медиумите, британскиот министер за внатрешни работи, Џон Рид, се очекува да објави одреден број од планираните чекори.
Помеѓу нив е воведувањето на временски ограничените контроли на правото на Бугарите и Романците да работат во Велика Британија по влезот на земјите во ЕУ, објави Обсервер во неделата.
Властите имаат намера да им дозволат влез на британскиот пазар на труд само на специјализираните работници, се вели во извештајот.
Дури и ним ќе им бидат издавани привремени работни дозволи.
Ограничен број неквалификувани бугарски и романски работници -- како на пример берачи на овошје -- ќе имаат можност да добијат сезонска работа во Велика Британија, но нема да добијат генерално право на работа.
Во меѓувреме, Tајмс во понеделникот објави дека британската влада, исто така, разгледува евентуалните мерки за спречување на влезот на луѓето од овие две балкански земји во сивата економија.
И покрај тоа што нема правна основа за тоа Велика Британија да им одбие влез на државјаните од земјите-членки на ЕУ во земјата, недоделувањето на работни визи се очекува да го спречи евентуалниот голем прилив на работници-мигранти.
„Ние треба да имаме генерално иста политика како и другите големи европски земји и да ги примаме само оние луѓе од кои ќе има корист нашата економија“, АФП го цитираше портпаролот на Министерството за внатрешни работи, Дамјан Грин.
Голем број економисти велат дека приливот на работници од Источна Европа имал поволни ефекти врз британската економија, поттикнувајќи го економскиот раст во текот на изминатите две години.
Но, синдикатите на работодавците предупредуваат дека нов голем бран мигранти можеби тешко ќе се апсорбира.
Најавените мерки разлутија некои луѓе во двете следни земји-членки на ЕУ.
„Ние сме длабоко загрижени поради омаловажувачката кампања во изминатите недели во британските медиуми, кои му нанесоа значителна штета на вистинскиот имиџ на Романија“, Опсервер цитираше група високи романски личности кои се жалеа во писмото до Блер.
„Бројките на Романците кои имаат намера да дојдат на работа во Велика Британија по 1-ви јануари 2007 година се прилично надуени.“
Неодамнешните извештаи покажаа дека Бугарите и Романците повеќе ги привлекуваат Италија и Шпанија, а помалку Велика Британија.
