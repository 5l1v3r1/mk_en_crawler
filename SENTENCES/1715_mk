02/11/2011
Во петокот (28. 
октомври), турската Агенција за регулирање и супервизија на банкарското работење објави дека издала лиценца на либанската „Бенк ауди“ за работење во земјата. 
Ова е првата лиценца за банкарско работење во земјата по повеќе од 10 години. 
„Бенк ауди“ се обврза да инвестира 10 милијарди долари во своите активности во Турција.
***
Во средата (26. 
октомври), Европската комисија ја предупреди Хрватска дека предложениот закон со кој се спречува инвеститор да се здобие со доминантен удел во рамките на енергетската групација „ИНА“ би претставувал повреда на правилата за конкуренција на ЕУ. 
Во моментов најголемиот акционер во „ИНА“ е унгарскиот „МОЛ“ со удел од 47,46 отсто, и со опција за уште 1,6 отсто. 
Владата контролира 44,84 отсто. 
Според предложените законски прописи, доминантен сопственик на „ИНА“ би можела да биде единствено хрватската Влада.
***
Во понеделникот (31. 
октомври), српското Министерство за инфраструктура објави дека латвиската група „Балтик авиејшн систем“ е единствениот понудувач во тендерот за приватизација на проблематичниот државен авио-превозник, „ЈАТ ервејс“. 
Ова е втор обид за продавање на „ЈАТ“. 
Во првиот обид во 2008 година, Владата не успеа да му го продаде на „Туркиш ерлајнс“ сопствениот удел во превозникот од 51 отсто.
***
Европската банка за реконструкција и за развој (ЕБРД), ќе и` позајми на Босна и Херцеговина 16,5 милиони евра за финансирање на проширувањето на две клучни делници што минуваат низ Сараево - делници од 12. 
трансферзален пат и од јужниот лонгитудинален пат.
***
Во понеделникот (31. 
октомври), бугарскиот министер за финансии, Симеон Џанков, објави дека Владата и работничките синдикати се договориле да ја зголемат минималната плата за 7,4 отсто. 
Започнувајќи од 1 април 2012 година, најнискиот доход на работниците во најсиромашната земја-членка на Европската унија ќе се покачи од тековните 138 евра, на 148 евра.
***
Во четвртокот (27. 
октомври), меѓународната агенција за рангирање „Фич“ го задржа кредитниот рејтинг на Македонија на ББ+ и рече дека има позитивни изгледи во однос на националната и за странската валута. 
Според агенцијата, ваквото рангирање се должи на солидната макроекономска политика, нискиот владин долг и дефицит, како и на стабилниот банкарски систем.
***
Во средата (26. 
октомври), романскиот министер за економија објави дека бара понуди од инвестициски банки за раководење на процесот на продажба на доминантниот удел во хемискиот производител во државна сопственост „Олтќим СА“. 
Продажбата најверојатно ќе се случи во април или мај 2012 година, кога земјата ќе се обиде да ги исполни своите обврски кон ММФ.
(Разни извори - 26.10.11- 02.11.2011)
