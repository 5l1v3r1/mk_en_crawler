07/02/2012
Светла Димитрова за Southeast European Times во Софија -- 07.02.12
Бугарија и Романија се приклучија на 23 други земји од ЕУ, меѓу кои и 17-те земји на еврозоната, во одобрувањето на новиот договор чија цел е зајакнување на буџетската дисциплина како заштита од евентуални нови кризи во евро областа.
Чешката република и Велика Британија беа единствените членки на Унијата кои одбија да го потпишат договорот.
Фискалниот договор, кој беше одобрен на 30-ти јануари, за време на неформалниот самит на ЕУ во Брисел, ќе биде потпишан на следниот состанок на блокот на високо ниво, на почетокот од март.
Истиот ќе влезе во сила откако ќе биде ратификуван од најмалку 12 држави на еврозоната.
Земјите-учеснички, потоа, ќе имаат рок од една година да ги вклучат новите строги буџетски прописи во своите национални легислативи.
Со цел постигнување стабилност, координираност и управување во Економската и монетарната унија (ЕМУ), договорот предвидува дека националните буџети мора да бидат избалансирани или во суфицит, како и дека владините структурни дефицити не треба да надминат 0,5 отсто од БДП.
За земјите како Бугарија, чиј јавен долг е далеку под 60 отсто од БДП, одреден со Мастрихшките критериуми, структурниот дефицит може да е нешто повисок, но не повеќе од 1 отсто од БДП.
Судот на правдата на ЕУ ќе го потврди придржувањето на земјите на обврската за пренесување на „прописот за балансиран буџет“ во нивните национални правни системи и ќе има овластување да одреди казна во висина до 0,1 отсто од БДП за прекршителите.
Покрај тоа, договорот предвидува и дека земјите чиј генерален владин долг надминува 60 отсто од БДП „ќе го намалат за просечна стапка од 1/20-тина годишно, како репер“.
Бугарија, земја со најниски даночни стапки во ЕУ, објави дека нејзиниот услов за приклучување кон пактот беше истиот да наметне хармонизација на даночната политика.
„Даночната политика мора да биде резервирана за секоја одделна држава“, изјави за новинарите бугарскиот премиер Бојко Борисов, пред разговорите.
„Што се однесува до фискалниот дел, нема да има директни последици за Бугарија, бидејќи таа секако ги исполнува условите“, рече за SETimes Ѓорги Ганев, програмски директор за економско истражување во софиската експертска група Центар за либерални стратегии (ЦЛС).
Договорот може да има одредени индиректни последици по Бугарија, во зависност од тоа како пазарите и инвеститорите ќе реагираат на истиот.
„Ако се смета дека истиот е сигурен чекор напред кон решавање на кризата со јавниот долг во Европа на долгорочен план, тогаш тоа ќе го зајакне производствениот сектор, што потоа ќе има директно [позитивно] влијание врз бугарскиот извоз“, рече Ганев.
Она што треба сега да се види, истакна аналитичарот, е колку пари банките ќе повлечат од ЕЦБ.
„Тоа ќе испрати сигнал во врска со нивните кредитни планови, или барем нивната волја за купување државни обврзници“, рече тој.
Според поранешниот романски министер за финансии, Даниел Дајану, „крутиот“ фискален пакт не ги решава основните причини за евро кризата.
„Овој договор е еднострано толкување на причините за кризата во еврозоната ...
Основната причина за оваа криза има корени во субоптималноста на Монетарната унија и во несоодветните институционални и политички аранжмани“, рече тој за SETimes.
„Не гледам како еврозоната може да преживее во својата сегашна форма без модификација на своите правила, кои мора да одат подалеку од спроведување на буџетска дисциплина.
Има потреба од кредитор кој би бил подготвен да издаде кредит кога никој друг не сака, за буџетот, кој треба да работи во согласност со реалноста на едни многу различни услови меѓу земјите.“
Претседателот на Европската централна банка (ЕЦБ), Марио Драги, беше поголем ентузијаст во своето одобрување.
„Ова е прв чекор кон една фискална унија.
Тоа сигурно ја зајакнува довербата во евро областа“, рече тој.
