29/12/2005
Од Берта Фониќи за Southeast European Times во Приштина – 29/12/05
Италијанскиот министер за надворешни работи, Џанфранко Фини, во средата (28-ми декември) допатува во Косово на разговори со премиерот Бајрам Косуми и ги посети италијанските војници во КФОР. 
Тој пристигна во покраината по посетата на Белград, каде што се состана со српскиот претседател Борис Тадиќ.
Фокусот на посетата на Фини беше ставен на претстојните разговори за идниот статус на Косово, кое е под администрација на ОН од 1999 година.
„Имав прилика да повторам дека независноста на Косово не е однапред определена“, рече Фини по неговиот состанок со Косуми. 
„Независноста на одредени услови може да биде исход од преговорите, но властите во Приштина мора со кохерентно однесување да й покажат на меѓународната заедница дека можат да гарантираат почитување на меѓународните стандарди.“
Според Фини, разговорите за иднината на покраината „мора да се одвиваат паралелно со остварувањето на стандардите, особено во однос на мултиетничката природа на Косово, и тоа не само со заштитата на српското малцинство туку, исто така, и со правата на бегалците да се вратат дома“.
Во некои случаи -- особено во однос на враќањето на бегалците -- сé уште не се исполнети ниту минималните стандарди, додека во другите области постои усогласеност од повеќе од 50 отсто, рече тој.
Споменувајќи ги остро спротивставените српски и албански ставови за иднината на Косово, Фини рече дека е јасно оти „е потребно уште многу добра волја од двете страни и дека ЕУ мора да одигра клучна улога“.
По состанокот со Фини, Косуми го истакна интересот на косовската влада во развојот на економската соработка со Италија. 
Тој, исто така, вети дека владата и локалните институции во Косово се посветени на спроведувањето на стандардите одредени од страна на ОН и градењето на демократијата.
„Кога велиме демократско општество, ние мислиме подобро Косово за сите негови граѓани“, рече премиерот.
Фини, исто така, го посети и српскиот манастир Високи Дечани, кој е под заштита на италијанските војници.
Планираниот состанок со косовскиот претседател Ибрахим Ругова беше одложен откако Ругова, кој се бори со ракот на белите дробови, мораше да биде хоспитализиран. 
„Состојбата на претседателот Ругова е стабилна“, изјави Фини за новинарите. 
„Знаеме и сме сигурни дека тој се бори со сета своја добро позната решителност против болеста“, рече тој, додавајќи дека „нема блиска опасност“.
