11/02/2007
МИНХЕН, Германија -- Говорејќи во саботата (10-ти февруари) рускиот претседател Владимир Путин рече дека неговата земја нема да поддржи никаков меѓународен план за решавање на статусот на Косово, кој нема да биде прифатен како од страна на Србија, така и од страна на етничкото албанско мнозинство на покраината. 
„Само Косоварите и Србите можат да го решат ова“, изјави Путин на 43-тата Конференција за безбедносната политика во Минхен. 
„Да не се правиме Господ и да се обидуваме да ги решиме нивните проблеми.“ На тридневниот форум, кој започна во петокот, се собраа експерти од одбраната и надворешната политика од 40 земји, вклучувајќи ги и министрите за одбрана од сите земји на Југоисточна Европа.
Германската канцеларка Ангела Меркел говореше на настанот во петокот, при што рече дека барањето на Белград за дополнително време со цел да се подготви за следниот круг разговори за статусот е разумно. 
Таа, исто така, го поздрави напредокот во реформите во Југоисточна Европа, потсетувајќи ја меѓународната заедница дека носи одговорност за иднината на регионот. 
(MИA, Maкфакс, СРНА, Ројтерс, АП, МИНА -- 09/02/07)
