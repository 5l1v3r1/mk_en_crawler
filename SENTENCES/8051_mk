02/01/2013
Мухамет Брајшори за Southeast European Times во Приштина -- 02.01.13
ЕУ го заврши својот годишен извештај за проширувањето во декември, но истиот не ги исполни очекувањата на државите во регионот.
Албанија не доби кандидатски статус и иако кандидатите Србија и Македонија постигнаа напредок во пристапувањето, тие не добија конкретни датуми. 
Косово сé уште чека датум за отпочнување на разговорите за Спогодбата за стабилизација и асоцијација.
Сабине Фрејзер, директорка на Европската програма во Меѓународната кризна група, изјави за SETimes дека иако земјите-членки на ЕУ изнесоа конзервативни заклучоци во врска со проширувањето за Западен Балкан, Европската комисија (ЕК) сака да ја задржи динамиката во процесот.
„Србија и Косово се двете држави кои поминаа најдобро на состанокот на советот. 
Иако не добија цврсти датуми, беше дефинирана јасна временска рамка во која Србија да почне со процесот на скенирање и преговорите за пристапување, а Косово да почне со преговорите [за Спогодбата за стабилизација]“, рече Фрејзер.
Едуард Кукан, претседател на парламентот на ЕУ за односи со Југоисточна Европа, изјави за SETimes дека се случија неколку интересни настани во регионот во врска со проширувањето на ЕУ и политичкиот напредок во 2012 година.
„Пораката испратена до регионот е прилично позитивна: ЕУ го препознава и поздравува напредокот и е подготвена да ги исполни своите обврски од процесот на проширување“, рече Кукан.
Според Фрејзер, најразочарувачка ситуација во Западен Балкан е со Македонија, која сé уште не може да почне со процесот на преговори иако исполни доволно критериуми.
Веќе неколку години Скопје е блокирано од отпочнување преговори поради неговиот спор околу името со Грција. 
Бугарија, исто така, искажа загриженост во врска со Македонија.
На пролет ЕК има намера да ги разгледа чекорите за решение на спорот околу името, а Советот на ЕУ повторно ќе се посвети на ова прашање во јуни.
„Се сомневам во можноста Скопје и Атина да се доближат во однос на наоѓањето решение за нивниот спор, под сегашниот формат посредуван од ОН во текот на следните неколку месеци, откако претходно со години не беше постигнат напредок“, рече Фрејзер.
Кукан вели дека не смета оти „измореноста од проширувањето“ претставува резултат на економската криза, бидејќи ЕУ не може да си дозволи да го изгуби фокусот на интеграцијата.
„Точно е дека ЕУ гледа повеќе внатре, но сепак тоа не значи дека процесот на проширување е запоставен. 
Треба да биде јасно дека овој процес не претставува дел од проблемот, но може да биде дел од решението за европскиот проект“, рече Кукан.
Но, Фрејзер не се согласува. 
Постои јасна „измореност од проширувањето“ во ЕУ поради финансиската криза, порастот на националистичките партии и нивното поттикнување на емигрантските стравувања и ксенофобичните чувства.
Таа рече дека 2013 година може да го поттикне проширувањето со официјалниот влез на Хрватска во ЕУ -- првата нова земја што ќе пристапи од 2007 година.
„Во неколку земји на ЕУ има критики дека визната либерализација му дала многу на Западен Балкан. 
Но, сé на сé, ЕУ, особено Комисијата, останува посветена на проширувањето и никој не сака да се создаде впечаток дека истото е запрено“, рече таа.
Во првата половина на 2013 година Ирска ќе претседава со ЕУ. 
Земјата објави дека ќе го постави како главен приоритет проширувањето со Западен Балкан и Турција.
„Ние сме ентузијасти за проширувањето. 
Сакаме да вбризгаме нова енергија во овој процес“, изјави за новинарите Лусинда Крејтон, ирска министерка за европски прашања.
