04/11/2004
Од Зоран Николовски за Southeast European Times во Скопје – 04/11/04
Македонските граѓани ќе избираат помеѓу новиот закон за територијална организација на земјата и стариот закон од 1996 година, на референдумот што ќе се одржи в недела (7-ми ноември).
Новиот закон -- со кој се предвидува реорганизација на државата во 83 општини, како замена за сегашните 123 -- има за цел спроведување на една од обврските на земјата од Охридскиот рамковен договор.
Според меѓународните официјални претставници, референдумот, исто така, има импликации и врз кандидатурите на Македонија за членство во НАТО и во ЕУ.
„Децентрализацијата претставува темел на Охридскиот договор и основен елемент за осигурување на интеграцијата на Поранешната југословенска република Македонија во евро-атланските институции“, рече заменик генералниот секретар на НАТО, Алесандро Минуто Ризо минатиот викенд.
Во понеделникот ЕУ изјави дека го почитува уставното право на Македонија за организирање на референдум, истовремено предупредувајќи дека одложувањето на децентрализацијата „сериозно ќе го загрози понатамошниот напредок кон ЕУ“.
Главната опозициска партија ВМРО-ДПМНЕ, заедно со другите партии кои се спротивставуваат на новата легислатива, тврдат дека тој ќе доведе до поделба на региони, федерализација на земјата и одвојување по етнички линии.
„Се доведува во прашање државноста“ рече претседателот на ВМРО-ДПМНЕ, Никола Груевски.
„Ние имаме историска одговорност да ја заштитиме државата од поделба.“
Вицепремиерот Радмила Шеќеринска, задолжена за европската интеграција на земјата, рече дека отфрлањето на законот за територијална организација од страна на гласачите ќе ја доведе Македонија до институционална и политичка криза, која би резултирала со одложување во исполнувањето на политичките критериуми поставени од ЕУ.
Според Шеќеринска, Македонија ќе доцни со спроведувањето на децентрализацијата или пренесувањето на ингеренциите од владата на општините, за најмалку една година.
Според уставот, резултатите од референдумот не можат да се изменат најмалку една година.
Според законот, потребен е одѕив од најмалку 855.000 гласачи за рефередумот да биде успешен.
Владејачката коалиција побара од народот да остане дома, надевајќи се дека референдумот нема да го достигне потребниот цензус.
