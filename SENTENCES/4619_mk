18/02/2009
Од Јонилда Коци за Southeast European Times во Тирана -- 18/02/09
Поранешниот министер за одбрана, Фатмир Медиу, ќе биде суден за занемарување на службената должност во врска со смртоносните експлозии во складиштето за муниција во близина на Гердец минатата година. 
Вкупно 26 лица загинаа во инцидентот, а стотици беа повредени.
Медиу е меѓу 14-те лица обвинети од државниот обвинител. 
Ако биде осуден, тој се соочува со максимална казна затвор во траење од шест години.
Исто така, обвинет е и поранешниот началник на Генералштабот Луан Шеху и деветмина други воени офицери и претставници на министерството. 
Единаесетмина обвинети од војската и понатаму се на слобода, и за нив не е закажан датум за судење.
Сопственикот и управникот на уништениот објект беа обвинети претходно и моментно се наоѓаат во притвор, во очекување на судењето, како и директорот на Меико, националната агенција за извоз на оружје, која беше одговорна за уништувањето муниција во Гердец.
Обвиненијата за занемарување на службената должност се однесуваат главно на одлуката да се дозволи објектот да работи во близина на населени области. 
Експлозиите во март 2008 година се случија на само 20 километри оддалеченост од Тирана и неколку километри од меѓународниот аеродром на главниот град.
Обвинетите, исто така, наводно потпишале договори со фирми кои немале експертиза и лиценци потребни за деактивирање муниција. 
Покрај ова, обвинетите, наводно, ги ризикувале животите на работниците кршејќи ги правилата за безбедно ракување со муницијата.
Медиу негираше каква било вина. 
Во говорот пред парламентот на 12-ти февруари тој рече дека процесот е „политички мотивиран“.
„Ако обвинителот стане политички инструмент, тоа не е само срамно, туку и ризично“, изјави тој пред пратениците, кои гласаа за укинување на неговиот имунитет во согласност со барањето на државниот обвинител. 
Медиу поднесе оставка од позицијата министер за одбрана, неколку дена по експлозијата.
Премиерот Сали Бериша го поддржува поранешниот член на владата. 
„Нема докази што ја потврдуваат корупцијата или кривичните дела на г-дин Медиу“, изјави тој за Гласот на Америка на 7-ми февруари. 
Ниту, пак, постои „колективно кривично дело“, додаде тој.
Опозициските социјалисти го посочија случајот Гердец како голем случај на корупција на владата. 
Пратеникот Ерион Браце рече дека владата ја попречува истрагата. 
„Владата го крши законот, предизвикувајќи 26 смртни случаи, а премиерот сé уште не направил целосна анализа на ова кривично дело“, рече Браце.
