29/02/2012
Бојана Миловановиќ и Светла Димитрова за Southeast European Times во Белград и Софија -- 29.02.12
Како што реката Дунав -- втора по должина во Европа -- брзо се топи, по повеќе од три недели снег и многу ниски температури, опасноста од поплави претставува главна загриженост за регионот на Југоисточна Европа.
Во понеделникот (27-ми февруари), брод кој пренесуваше 700 тони пченка потона, а десетици помали бродови пловат слободно на романскиот дел од Дунав, откако ледената плоча што пловеше се стопи поради зголемените температури.
Аксинте Драгомир живее во селото Ваду Роска, во округот Вранчеа, кое беше уништено од поплавите во 2005 година.
„Бев сведок на трагедијата на целата заедница пред седум години.
Некои од нас сé уште не успеале да ја надминат;
повеќето од нас преку ноќ го изгубија за цел живот она што го поседуваа.
Ако ова се случи повторно, тоа најверојатно ќе значи исчезнување на целата заедница“, рече тој за SETimes.
„Но, се подготвуваме за најлошото.
Секој од нас се обидува да направи планови за непредвидени околности, колку што е можно пореално.
Веднаш штом ќе се зголемат температурите, подготвени сме да ја тргнеме нашата стока и највредните работи на повисок терен.
Нема да си дозволиме себеси да бидеме фатени неподготвени овојпат.“
Во петокот претставници од Босна и Херцеговина, Србија, Хрватска и Црна Гора, се состанаа во Бања Лука, на разговори околу соработката во регионот во случај на вонредна состојба.
Во соопштението по состанокот, премиерот на Република Српска Александар Џомбиќ рече дека земјите се согласиле да назначат координатор кој ќе ги следи активностите во случај на поплави и ќе ја анализира компатибилноста на системите за одбрана на земјите од поплави.
ОН, исто така, се во состојба на подготвеност за опасноста од поплави.
„Додека илјадници луѓе остануваат завеани од снегот, од Србија до Бугарија, има некои предупредувачки сигнали дека деструктивните поплави можат повторно да донесат губење на човечки животи и економска сопственост, особено на места каде што отсуствува инфраструктура за управување со поплави, како што се браните и насипите“, рече специјалната претставничка на генералниот секретар на ОН за намалување на ризикот од катастрофи, Маргарета Валстром.
„Мораме подобро да планираме.
Непредвидливоста на студеното време води до големи човечки и финансиски последици.
Поголемо фокусирање на планирањето за зимските услови ќе биде паметно во следните години.“
Валстром рече дека Европскиот предупредувачки систем за поплави може да биде ставен на најголем тест од неговото создавање од страна на Европската комисија пред десет години.
Повеќе од 600 брани беа испитани по катастрофалните поплави во Хасково во јужна Бугарија на 6-ти февруари.
Истите одзедоа десет човечки животи и голем број други останаа без дом.
Селото Бисер, кое највеќе настрада, беше удрено од бран повисок од 3 метри кој брзо ги преплави станбените згради и фармите.
Градот Харманли, на помалку од 15 километри оддалеченост, беше исто така поплавено под скоро 50 сантиметри вода.
„Никогаш порано не сум видел вакво нешто“, рече за SETimes Мирослав Василев, 56-годишен бизнисмен од градот.
Бугарија објави дека ќе й требаат до 40 милиони евра за реконструкција на патиштата, мостовите и зградите кои беа оштетени од поплавите на 6-ти февруари.
Земјата го активираше Механизмот за цивилна заштита на ЕУ два дена по катастрофата, барајќи помош.
„Помошта беше понудена во рок од само неколку часа“, рече комесарката на ЕУ за внатрешна соработка, хуманитарна помош и одговор на кризи, Кристалина Георгиева, за SETimes.
Покрај тоа, Центарот за следење и информирање на ЕУ, е во постојан контакт со експертите за цивилна заштита во земјите-членки и „организира паневропски телеконференции на кои се дискутира за мерките што земјите кои се во ризик ги преземаат за да се подготват и да се заштитат од поплави“.
„Работејќи заедно, ние можеме да направиме многу за да ги спречиме и да реагираме на поплавите“, рече Георгиева.
„Но, мора да бидеме во состојба да направиме повеќе, и затоа мораме да се фокусираме на превенцијата, пред-планирањето, раното предупредување.
Сигурно ќе продолжиме да работиме на овие приоритети на европско ниво.“
Во некои земји каде што акумулацијата на снегот е сé уште голема пречка, војската и владата отпочнаа напори за помош на граѓаните.
Од 5-ти до 22-ри февруари, 303 луѓе беа спасени и евакуирани во Србија.
Операциите за спасување вклучија 1.500 пожарникари и 14.000 војници.
„Нашите луѓе реагираа во скоро сите загрозени области и јас сум многу задоволен од нивниот ангажман, особено од нивната храброст и човечност.
Сите тие беа вонредни ситуации и повеќе од 300 луѓе беа спасени и останаа живи благодарение на таа посветеност“, рече за SETimes шефот на секторот за вонредни ситуации при српското Министерство за внатрешни работи.
Во Црна Гора два американски армиски хеликоптери фрлија храна и лекови во саботата, за луѓето отсечени во планините.
Штетата предизвикана од студеното време сé уште не може да се пресмета.
„Ова беше најлоша зима веќе подолго време.
Драго ми е што заврши.
Го сакам снегот, но ова беше премногу.
Само се надевам дека поплавите нема да [бидат] катастрофални“, рече за SETimes белграѓанката Даница Стајиќ.
