05/12/2006
Од Влатко Вукотиќ за Southeast European Times во Бања Лука – 05/12/06
Како резултат на убедливата победа на последните избори, Милорад Додик е повторно премиер на Република Српска.
Неговата нова влада, која има само пет нови министри, беше одобрена во четвртокот (30-ти ноември) од страна на двотретинското мнозинство во парламентот.
Партијата на Додик, Сојузот на независните социјалдемократи (СНСД) беше многу близу до тоа да може да владее независно, односно й недостасуваше уште само еден глас.
Наместо тоа, партијата одлучи да формира влада со своите сегашни владини партнери, Партијата за демократски напредок (ПДН) и Бошњачката партија за демократска акција (СДА).
Нивната поддршка беше клучна за време на соборувањето претходно оваа година на поранешната влада на Српската демократска партија (СДП).
Во своето обраќање пред пратениците, Додик рече дека приоритети на неговата влада ќе бидат економскиот развој, децентрализацијата, континуираното постоење на полицијата на РС, соработката со Трибуналот на ОН за воени злосторства и напредокот кон пристапувањето во евроатланските структури.
„Наш траен интерес ќе биде РС“, рече тој, предупредувајќи дека неговата влада ќе предложи референдум за статусот на РС, ако има континуирани барања за негово укинување.
Владата на РС беше формирана без некои поголеми тешкотии.
Сепак, формирањето на владата на државно ниво и онаа на другиот ентитет, Федерацијата на БиХ, и понатаму е заглавено во тешкотии.
Водачите на најголемите партии на БиХ се состанаа неодамна во Бања Лука, но разговорите не беа успешни.
Клучен проблем е изборот на пратениците во Горниот дом на парламентот на Федерацијата на БиХ.
Тие треба да се назначуваат од пониските нивоа на власта во соодветните ентитети.
Во согласност со претходниот договор, бошњачкиот блок на власт треба да биде формиран од страна на СДА и Партијата за БиХ (СБиХ), додека српскиот блок треба да се состои од претставници на СНСД и ПДП.
Најжешко прашање е која хрватска партија -- ХДЗ БиХ или ХДЗ 1990 -- треба да биде дел од новата влада.
Партиите, исто така, не се согласуваат околу тоа кој треба да биде нов претседател на Советот на министри.
СНСД на Додик инсистира тоа да биде нејзиниот кандидат, Никола Спириќ.
СДА го предложи актуелниот претседател Аднан Терзиќ, а ХДЗ предложи свој кандидат, Драган Вранкиќ.
Претставниците на меѓународната заедница изразија незадоволство поради доцнењата во спроведувањето на изборните резултати.
„Постои загриженост дека состаноците не даваат резултати“, рече високиот претставник Кристијан Шварц-Шилинг.
„Граѓаните на Босна и Херцеговина и меѓународната заедница очекуваат формирањето на коалицијата да продолжи во духот на соработката и без одложување.“
Доцнењето доведе до интервенција од страна на меѓународната заедница, во надеж не само дека проблемот ќе биде решен со формирањето на новата влада, туку и дека ќе бидат одблокирани реформите.
Партиските водачи на БиХ планираат да присуствуваат на состанокот во Брисел, на маргините од седницата на Советот за спроведување на мирот в среда и четврток.
