08/11/2007
Од Пол Чиочиу за Southeast European Times во Букурешт - 08/11/07
По усвојувањето од страна на романската влада на мерките во понеделникот (5-ти ноември) за соработка со италијанските власти и заштита на Романците кои живеат нелегално во Италија, премиерите на двете земји се состанаа на разговори во средата.
Премиерот Калин Попеску Таричеану отпатува за Рим, на разговори околу ситуацијата со својот италијански колега, Романо Проди.
Мерките уследија по минатонеделното убиство на една Италијанка, наводно од страна на романски државјанин.
Убиството предизвика насилство против Романците, и Италија веднаш презеде мерки за депортација на Романците со криминални досиеја.
Таричеану рече дека неговата посета имаше за цел изнаоѓање конкретни решенија -- кои ќе се применуваат взаемно -- за спречување кривични дела, како она од минатата недела, кои може да влијаат на врските помеѓу двете земји.
Тој ги повика медиумите да помогнат во ставањето акцент на важноста на билатералните односи.
За време на посетата во средата Таричеану и Проди се согласија со пакетот мерки за контрола на имиграцијата, заштита на романските работници во Италија и избегнување инциденти.
Тие се согласија да формираат италијанско-романска оперативна група за безбедност, која ќе вклучува 30 романски полицајци, кои ќе може да помогнат во идентификувањето на романските државјани со криминални досиеја.
Романија, исто така, ќе испрати судии во Италија за судска помош за имигрантите.
Таричеану вети дека конзуларната активност во Италија ќе се зголеми, со оглед на тоа што конзулатите се премалку екипирани за да се справат со потребите на романските државјани.
„Ние се согласивме да ја интензивираме нашата соработка“, рече Проди по состанокот.
„Нашата цел е да загарантираме безбедност за Романците и Италијанците и да осигуриме слобода на движењето, која е една од фундаменталните слободи на кои е изградена [EУ].“
„Прашањето на Ромите треба да биде грижа на ЕУ и ние очекуваме овој потег да се земе предвид на ниво на Европската комисија (ЕК) со цел да се осмислат политиките на европско ниво, со акцент на образованието“, рече Таричеану.
Во писмото до претседателот на ЕК, Жозе Мануел Баросо, двајцата водачи побараа од ЕК да се вклучи во решавањето на прашањата поврзани со непривилегираните заедници, да изработи политики на интеграција и социјални политики на ниво на блокот, и да им помогне на членките на Унијата кои се соочуваат со миграциски бранови.
Таричеану рече дека Букурешт одлучил да воспостави работна група за ромските прашања која ќе вклучува експерти од министерствата за труд, внатрешни работи и административни реформи и образование.
Целта на групата ќе биде да најде начин за подобрување на социјалната интеграција на ромското малцинство.
Tаричеану се состана и со папата Бенедикт Шеснаесетти во средата и му се заблагодари за неговата порака на „толеранција и интеграција“.
