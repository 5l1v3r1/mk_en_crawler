05/01/2012
Ивана Јовановиќ за Southeast European Times во Белград -- 05.01.12
Растот на долгот на Србија во 2011 година до законската граница определена од ММФ ја зголемува загриженоста за економијата на земјата, додека истата се обидува да избегне стагнација во 2012 година.
Српската централна банка (НБС) и Министерството за финансии користат различни методи за да го пресметаат јавниот долг на земјата во однос на бруто домашниот производ (БДП). 
Во првите три квартали од 2011 година, јавниот долг се зголеми на 46,7 отсто од БДП, или 15,7 милијарди евра, според НБС.
Министерството за финансии објави цифра од 44,3 отсто од БДП. 
ММФ ја одреди границата на 45 отсто од БДП.
Според Блумберг њус, српскиот фискален совет предупредил дека опаѓачката побарувачка во ЕУ, примарниот извозен пазар на Србија, се очекува да се намали во 2012 година, што уште повеќе му се заканува на растот на БДП. 
Советот, исто така, ги предложи како можен лек замрзнувањето на платите во јавниот сектор и пензиите, објави Блумберг.
Претседателот на српскиот Фискален совет, Владимир Вучковиќ, објасни за SETimes дека границата од 45 отсто е вообичаен коефициент -- јавниот долг е броител, а БДП е именител.
„НБС и Министерството за финансии ја користат истата вредност за броителот, односно јавниот долг ... 
но разликата е во тоа со што тие го споредуваат јавниот долг, БДП. 
Министерството ја користи за БДП вредноста генерирана во текот на целата календарска година 2011. 
НБС ја користи вредноста за БДП создадена во претходните четири квартали, пресметано од септември 2010 до септември 2011 година“, рече Вучковиќ.
Иако гувернерот Дејан Шошкиќ објави дека оваа разлика значително ќе се намали до крајот на минатата година, во случај финалната пропорција да е поблиска до податоците на НБС, владата мора да изготви план за враќање на долгот со цел да го намали јавниот долг под 45 отсто, додека фискалниот совет мора да го анализира и да му пренесе на парламентот дали планот е сигурен.
Според Вучковиќ, фискалниот совет мора да го додаде на долгот издаден од Министерството за финансии ,негарантираниот долг’ на локалните власти.
Директорот на Институтот за економија и поранешен министер за економија и приватизација, Александар Влаховиќ, рече дека за подобар увид во точната ситуација, мора да се погледне статусот на приваниот долг. 
Кога ќе се сумира јавниот и приватниот долг, вкупниот долг на Србија ќе биде повеќе од 70 отсто од БДП.
„Државата не обезбедува суверена гаранција за приватен долг и тоа нема никаква врска со јавниот долг. 
Но, повторно, неспособноста да се врати приватниот долг го доведува во прашање капацитетот на економијата -- ако приватните претпријатија не се во состојба да ги вратат своите долгови, тогаш тие имаат криза со ликвидноста, што, ако ништо не се случи, води до банкрот“, рече Влаховиќ.
Тој додаде дека вкупните јавни приходи ќе бидат доведени во прашање бидејќи истите се собираат со оданочување на индустријата.
Тој објасни дека суштината на тековната ситуација не е дека јавниот долг ќе ја надмине границата од 45 отсто, суштината е реалноста дека истиот се движи многу близу до тоа. 
Границата е соодветна на постојниот капацитет на економијата и предвидениот раст на БДП, како и на капацитетот на Србија за позајмување.
Повеќегодишниот буџетски дефицит придонесува за брзорастечкиот јавен долг во Србија, бидејќи вториот ја создава потребата за финансирање на дефицитот. 
Со оглед на тоа што државата нема сопствени средства, принудена е да прави долгови.
„Ако се грижевме за доходите и трошоците навреме, немаше да имаме дефицит, ниту пак брзорастечки јавен долг. 
Што се однесува до приходите, ние можеби имавме можност на почетокот на кризата, а можеби и порано, да спроведеме даночна реформа. 
Кога станува збор, пак, за трошоците, тоа е прашање на заштедите и реформите зад политиката на штедење“, рече Вучковиќ.
Тој објасни дека одложувањето на реформите во јавниот сектор [кои се однесуваат на] вработувањето, набавките, субвенциите, образованието, здравството, полицијата и војската треба да создадат простор за помалку трошоци што придонесуваат за поголем дефицит и зголемен јавен долг.
Професорот Дејан Ериќ, директор на Институтот за економски науки, рече за SETimes дека има две важни прашања во врска со јавниот долг.
„Најпрво, минатата година долгот енормно се зголеми и златното правило на јавните финансии беше прекршено, односно јавниот долг не се користеше за инвестиции, туку за тековна потрошувачка. 
Второ, Србија се приближи до горната ,прифатлива’ граница на долгот и тоа континуирано неконтролирано позајмување може да ја доведе земјата до прекумерна задолженост“, рече Ерик.
За да се избегне најлошото можно сценарио, односно, да се доведе во прашање надворешната ликвидност на земјата -- односно нејзината способност да продолжи да ги плаќа своите обврски од 2013 година понатаму -- што може да се случи ако владата продолжи да позајмува, неопходно е да се комплетира транзицијата и реформирањето на претпријатијата, јавните фондови, даночната политика и јавната администрација, но исто така и да се рационализира потрошувачката.
„Сега ни треба стабилизирачка политика, како и делумна приватизација. 
Странскиот капитал треба да се воведе преку различни форми на партнерство, што не мора да значи приватизација. 
Реформите во пензискиот фонд се одделно поглавје; можеби зголемувањето на просечната граница за пензионирање на 67 ќе го намали товарот на овој фонд“, рече Влаховиќ.
