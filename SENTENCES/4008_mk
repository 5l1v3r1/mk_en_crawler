03/01/2008
Од Иво Скепановиќ за Southeast European Times – 03/01/08
В недела (6-ти јануари) поранешните наркозависници од повеќе од 20 земји ќе ја репризираат изведбата на претставата за Христовото раѓање со која настапија на Бадник, за илјадници аџии од целиот свет кои се собраа на светото место на Богородица во Меѓугорје, Босна и Херцеговина (БиХ).
Поранешните зависници, кои се членови на заедницата Ченаколо, ќе настапат в недела на денот што Христијаните го нарекуваат Богојавление, кога детето Исус им било покажано на тројцата мудреци.
Општинскиот центар Ченаколо во јужна БиХ го води италијанската католичка сестра Елвира Петрози.
Таа организирала претстави за Христовото раѓање за милиони луѓе кои дошле на аџилак во Меѓугорје од 1981 година -- кога Богородица, наводно, им се појавила таму на шест локални деца.
„Изведбата на сцена од Христовото раѓање зад црквата Св.Јован во Меѓугорје не претставува само верски чин, туку и доказ дека борбата против зависноста од дрога може да успее“, рече хрватскиот член на заедницата, Петар Музар.
Тој е член веќе три и пол години.
„Учеството во сцената на Христовото раѓање докажува дека сум на вистинскиот пат да го заборавам мојот претходен живот и моето лошо искуство со дрогата.“
Музар рече дека работењето со другите членови на заедницата Ченаколо од земји како што се Италија, САД, Србија, Панама, Словачка, Словенија, Велика Британија, Полска, Унгарија и Хонг Конг, претставува доказ дека нивната способност за концентрирање е вратена и дека тие ќе можат да водат нормален живот по напуштањето на заедницата.
„Луѓето остануваат во заедницата три и пол до пет години, а потоа се подготвени за нов живот без дрога.
Тука учиме како да го живееме животот, како да прекинеме со употребата на дрога“, објасни Музар.
И покрај фактот што тие изведуваат претстава за Христовото раѓање, верските разлики се прифатени во заедницата.
„Имаме муслимани и православци во заедницата, која првенствено ја сочинуваат католици.
Но, не правиме разлика помеѓу луѓето на верска основа“, рече Музар.
„Со години ја изведуваме претставата на Христовото раѓање, но секоја година имаме нови членови кои трагаат по надеж.
Исто така, има аџии или локални луѓе на кои им е потребна нашата порака“, рече Италијанецот Марко Запела.
Тој и неговата сопруга, Чинзија, живеат во заедницата веќе 17 години -- откако ја победиле зависноста од дрога.
Тие изградиле куќа во заедницата каде што живеат каде што живеат со нивните четири деца.
„Не сум сигурен како публиката гледа на ова, но сцените на луѓе чии животи биле уништени како изведуваат позитивна претстава, дефинитивно ги погодува луѓето.
Се надевам дека публиката си оди дома со позитивната порака од претставата.
Од наша перспектива, добрата изведба на нашата претстава значи победа за нас -- победа на која некои од нас чекаа со години“, рече Музар.
