19/03/2012
Алина Раду за Southeast European Times во Кишињев -- 19.03.12
Молдавија во неделата (18-ти март) започна петдневни преговори за Спогодба за длабока и сеопфатна слободна трговија (ДЦФТА) со ЕУ. 
ДЦФТА се очекува да биде потпишана во 2013 година, и ќе й донесе корист на земјата, заедно со големите предизвици.
Доцна минатиот месец во Кишињев, премиерот Владимир Филат се состана со комесарот за трговија на ЕУ, Карел Де Гихт, на разговори околу спогодбата.
Двете страни го истакнаа значителниот раст во билатералната трговија меѓу Молдавија и земјите на ЕУ -- кој достигна 2,7 милијарди евра -- и укажаа дека извозот од Молдавија за земјите на ЕУ сочинува 49 отсто од извозот на земјата.
„Тоа е изненадувачки раст на молдавскиот извоз, а исто така е интересно да се види дека Молдавија не оди во ЕУ само со вино или зеленчук, бидејќи е позната по својата земјоделска економија. 
Минатата година Молдавија влезе на европскиот пазар со индустрија и производство. 
А тоа е многу добро, бидејќи Молдавија може да понуди добар квалитет за добра цена, затоа што има релативно евтин пазар на работната сила“, рече за SETimes молдавскиот министер за економија, Валериу Лазар.
Пратеникот Вачеслав Јонита -- шеф на парламентарната Комисија за економија, буџет и финансии -- рече дека ДЦФТА е голем бенефит за Молдавија.
„Истата носи ... 
полесно движење на производите, парите, луѓето и услугите. 
Сите четири ќе циркулираат полесно и животот ќе биде подобар“, рече Јонита за SETimes.
Нику Попеску, висок соработник за политика во Европскиот совет за надворешни работи (ЕЦФР) во Велика Британија, е поранешен советник на Филат за прашањата на европската интеграција. 
Тој сé уште ги следи односите на Молдавија и другите источни земји со ЕУ.
„Предизвиците за Молдавија ќе бидат не само да преговара за ДЦФТА, туку и да ги спроведе нејзините одредби. 
Институционалниот капацитет на Молдавија е релативно мал, и ќе треба време да се спроведат неопходните стандарди“, рече Попеску за SETimes.
Лазар се согласи дека има многу предизвици, но сите тие можат да се решат.
„Молдавија има една и пол година пред да ги спроведе сите одредби на ДЦФТА. 
Тоа е кус временскии период за огромна работа, но е исто така можност да се донесат стандарди на ЕУ и квалитет за молдавските производи, стоки и услуги“, рече тој за SETimes.
Тој рече дека е важно да се покаже отвореност и желба, и второ, потребен е акциски план.
„Ние имаме толку многу да направиме во областа на квалитетот на производите, на стандардите. 
И сосема е јасно дека мораме да постигнеме подобро управување со квалитетот. 
Но, кога ќе ги покажеме, чекор по чекор, нашите производи и успеси, мислам дека можеме повторно да преговараме за одредени услови со нашите ЕУ партнери, а дијалогот може да почне сега и да трае десет до петнаесет години“, рече Лазар.
Јури Готисан е проект-координатор во Експерт груп -- независна експертска група која дава аналитички услуги и промовира иновативни модели за економската и социјалната политика во Молдавија. 
Тој изјави за SETimes дека иако процесот може да биде долг, тој не се сомнева во бенефитите за Молдавија.
„ДЦФТА носи можности за три категории од молдавското општество: извозниците, увозниците и потрошувачите. 
Многу е важно да се има неограничен пристап без царинскин ограничувања за сите молдавски производи на пазарот на ЕУ, како и за сите производи на ЕУ на нашиот пазар. 
Но, за тоа ние мораме да се погрижиме многу за квалитетот“, рече Готисан за SETimes.
Де Гихт истакна, исто така, колку е важно за Молдавија да ги унапреди сите стандарди на квалитетот и безбедноста. 
Според него, ЕУ ќе продолжи да й дава помош на Молдавија за решавање на овој и другите проблеми.
„Во споредба со сите други источни партнери, Молдавија е најентузијастички поддржувач на ДЦФТА со ЕУ. 
Ова не само поради тоа што поддршката за интеграцијата во ЕУ е многу голема, туку и поради тоа што Молдавија е една од пост-советските држави што имаат најголем дел од надворешна трговија, и до 50 отсто, со ЕУ“, додаде Попеску.
Во текот на изминатите неколку години, цифрите на молдавскиот извоз покажуваат огромно зголемување на пазарот на ЕУ, при што Романија е главен извозен пазар, и намалување на надворешните стоки и производи за земјите-членки на ЗНД.
