15/02/2010
Од Наташа Радиќ за Southeast European Times во Загреб-- 15/02/10
На модната недела во Истанбул -- една од европските „метрополи на културата“ за 2010 година -- беа прикажани првите есен-зима колекции и најновите иновации во високата мода на дваесетина турски дизајнери.
Четиридневниот настан, кој заврши на 6-ти февруари, беше спонзориран во соработка со Асоцијацијата на модни дизајнери и Истанбулската модна академија.
Настанот привлече 35 000 посетители, меѓу кои и американската актерка Мег Рајан.
Во декември имаше сличен интерес на двата најголеми хрватски модни настани -- Дав Фешн.хр и Кро-а-Портер, кои ја отворија есенската сезона.
Хрватската модна индустрија даде неколку нови дизајнери кои работат напорно за да бидат оригинални, тренди и иновативни, истовремено привлекувајќи клиенти од светот на славните личности и рекламирајќи ја нивната облека на обичните мажи и жени.
Не е тајна дека луѓето на Балканот сакаат да се облекуваат добро и внимателно ги следат најновите модни трендови.
Многу туристи кои ги посетуваат земјите од Југоисточна Европа за прв пат често споменуваат дека бројот на добро облечени жени и мажи на улиците е изненадувачки.
Познато е дека славните личности и модните дизајнери на Балканот соработуваат добро.
Последен доказ за тоа е кога хрватската пејачка ѕвезда Северина го одбра српскиот дизајнер Звонко Марковиќ да ја изработи нејзината венчаница.
Дизајнерите кои се претставија на Дав Фешн.хр и на 14-от Кро-а-Портер го нагласија враќањето на високата мода и елеганцијата.
Присутни беа некои од најголемите имиња во хрватската мода, меѓу кои и Роберт Север, дуото Елфс, Хипи Гарден, И-ГЛЕ и
Бранка Донаси.
Српската дизајнерка Дијана Павлов присуствуваше како специјален гостин.
„Фустанот е наша вечна инспирација бидејќи сметаме дека фустанот е крал на модата“, рекоа сестрите близначки Морана Сарачевиќ и Марија Цицко Карапетриќ од Студиото Будуа.
Нивната колекција, „Важноста да се биде Алиса“, инспирирана од ремек-делото на Луис Керол „Алиса во земјата на чудата“, го затвори шоуто Кро-а-Портер.
Дуото Елфс, составено од дизајнерите Иван Тандариќ и Александар Секуљица, прикажаа колекција инспирирана од американската сапуница од 80-тите „Династија“.
Младите дизајнери понекогаш ги нарекуваат Долче и Габана од Балканот.
Во изминатите девет години сараевската модна недела Јана беше домаќин на дизајнери од целиот свет, а двете главни шоуа се случуваат во пролет и есен.
„Успеавме не само да ги промовираме боснаските дизајнери, туку и да ги комерцијализираме локалните брендови“, рече основачот Амела Радан.
Четиридневното шоу кон крајот на ноември во главниот град на БиХ привлече неколку илјади луѓе.
Таму, по една колекција на италијанската куќа Гламур следеше локалниот дизајнер Адмир Карисиќ, кој претстави танчерски костуми кои ги носеа танчери од БиХ играјќи на Латино музика.
Четвртата вечер ја отвори дизајнер од Србија, Ирена Граховац, со Прет-а-Порте колекција инспирирана од 40-тите.
Белградската модна недела -- чија тема годинава беше „Ветрови на промените“ -- е еден од најјаките настани во регионот, а се одржува кон крајот на октомври.
Целата заработка отиде во Центарот за интеграција на младите.
Долг беше патот од 1996 година, кога модното студио Клик ја иницираше белградската модна недела по примерот на големите светски модни центри.
Денес, домашните дизајнери имаат можност да ја претстават нивната работа, а младите таленти имаат шанса да влезат во вистинскиот свет на модата презентирајќи им ја својата работа на публиката.
Во Романија, критичарите се запрашуваат во кој правец се движи модата во нивната земја.
Меѓународните брендови стануваат се помоќни, заменувајќи ја домашната мода на ТВ, во списанијата и најважно во плакарите на потрошувачите.
Дописникот за Southeast European Times Алина Бандила учествуваше во овој напис.
