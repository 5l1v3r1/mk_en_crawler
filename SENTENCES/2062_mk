20/01/2005
Од Фатих Баран за Southeast European Times во Истанбул - 20/01/05
По жестоката борба за лидерското место на турската Републиканска народна партија (ЦХП) актуелниот водач на партијата, Дениз Бајкал, свика вонреден конгрес, кој треба да се одржи на 29-ти јануари.
Тој го стори тоа откако дисциплинската комисија на ЦХП гласаше со 8:7 за тоа да не биде исклучен од партијата неговиот главен противкандидат за местото, Мустафа Сариѓул, во врска со наводите за корупција.
Овој чекор е последниот знак за сé поголемото несогласување помеѓу членовите на ЦХП, главната опозициска партија во Турција, која беше поразена на неодамнешните избори.
Бајкал беше жестоко критикуван поради неуспехот на партијата да ја стигне владејачката Партија на правдата и развојот (АКП), која освои убедлива победа на локалните избори на 28-ми март.
ЦХП освои само 18 отсто од гласовите.
Според голем број аналитичари, сегашните превирања во партијата претставуваат знак дека е во процес на трансформација во поцврста Социјалдемократска партија.
Сепак, некои предупредуваат дека партијата, можеби, се наоѓа во опасност да се распадне.
Досега се појавија неколку фракции, од кои секоја поддржуваше различен кандидат.
Покрај Бајкал и Сариѓул, двајца други членови на партијата - Хурсит Ѓунеш и Зулфу Ливанели - се кандидираа за местото.
Додека двата главни кандидати се обидуваат да добијат поддршка со митинзи низ земјата, противниците на Бајкал бараат начин да се обединат.
Внатрепартиските поделби не претставуваат единствениот извор на проблеми за ЦХП.
Двајца членови на Врховниот дисциплински одбор на партијата, Чафер Дурсун и Енгин Баба, моментно се соочуваат со дисциплинска постапка како резултат на обвиненијата за мито.
Тие двајца нема да гласаат на конгресот на партијата.
Општото мислење што владее помеѓу политичките набљудувачи е дека ова претставува еден вид промена што е неопходна ако ЦХП сака повторно да добие моќ.
Многумина велат дека таа е нестабилна поради тоа што народот не гледа дека таа обезбедува одговори на тековните проблеми како што се економската нестабилност, политичката корупција, невработеноста и несоодветната распределба на приходите.
Истовремено, велат аналитичарите, ЦХП претрпе штета и поради својот акцент врз домашните, наместо врз меѓународните прашања.
Меѓународниот став на АКП, за разлика од тоа, ја зголеми нејзината популарност во времето кога членството во ЕУ и, општо, меѓународните односи се најитните прашања за Турција.
