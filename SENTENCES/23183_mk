01/05/2008
АТИНА, Грција -- Министерот за надворешни работи, Дора Бакојани, вели дека Грција смета оти членството на Македонија во НАТО е многу важно прашање кое мора да почека додека Скопје ги нормализира односите со Атина, решавајќи го долготрајниот спор околу името.
Во натписот што излезе во вторникот (29-ти април) во Вашингтон тајмс Бакојани пишува дека членството на Македонија во НАТО ќе придонесе за регионалната безбедност.
Таа додаде дека поради тоа, сите членки на Алијансата, особено Грција -- поради својата географска близина -- го поддржуваат членството на Македонија во НАТО.
Сепак, пишува таа, за време на самитот на НАТО на почетокот од април „Алијансата јасно стави до знаење дека пристапувањето зависи од почитувањето на вредностите и принципите што важат во НАТО:
дека сојузи и партнерство може да се постигнат помеѓу земјите само кога има добра волја, взаемна доверба и добрососедски односи.“ (Вашингтон пост, Макфакс, АНА-МПА - 30/04/08)
