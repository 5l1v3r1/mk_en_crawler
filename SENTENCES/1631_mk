04/10/2010
Грчките aрхеолози откопаа антички скелет покриен со златна фолија во гробница на островот Крит.
Повеќе од 3.000 парчиња фолија се пронајдени во двојната гробница, која датира од 7-миот век п.н.е.
Откритието беше пронајдено во близина на античкиот град Елеутерна.
Tурскиот министер за надворешни работи, Ахмет Давутоглу, на 28-ми септември рече дека неговата земја сака да отвори нова област, наречена „научна дипломатија“.
По состанокот со професори и студенти на Харвардскиот универзитет, Давутоглу рече дека Анкара ќе назначи научни аташеа во земјите со напредна висока технологија, како што се Соединетите Држави, Јапонија, Кина, Германија и Англија.
Целта на иницијативата е подобрување на научниот имиџ на Турција и носење на најсовремената технологија во земјата.
Најголемиот мобилен оператор во Романија Оринџ Романија го лансираше Ајфон 4 на Епл во земјата, на 24-ти септември.
Моделот беше лансиран од Епл во јуни.
Српскиот министер за образование, Жарко Обрадовиќ, на 28-ми септември објави дека 100 милиони евра ќе бидат одвоени за образовниот систем на Србија до 2014 година.
Тој рече дека средствата ќе бидат наменети за модернизација на информатичките системи, спроведување на Националната образовна стратегија и проширување на постојната зграда.
Корпорацијата Мајкрософт донираше софтвер вреден околу 225.000 американски долари на Меѓународната комисија за исчезнати лица.
Веста беше објавена на прес-конференцијата во Сараевo на 28-ми септември.
Софтверот ќе й овозможи на комисијата да ги подобри своите оперативни системи и да продолжи со својата работа на помагање на владите во решавањето на прашањата на исчезнатите лица.
Претседателот на парламентот на Република Српска (РС) Игор Радојчиќ и градоначалникот на Бања Лука, Драгољуб Давидовиќ, на 27-ми септември го отворија Институтот за генетски инженеринг на Универзитетот во Бања Лука.
Научната институција беше формирана врз основа на програмата за конзервација на растителни генетски ресурси на парламентот на РС во 2008 година.
Maкедонскиот Државен архив и американскиот Меморијален музеј на холокаустот во Вашингтон потпишаа десетгодишен договор за соработка на 28-ми септември.
Договорот предвидува размена на архивски податоци, истражување и репродукција на документи поврзани со периодот пред, за време и по Втората светска војна и Холокаустот.
(Разни извори -- 27/09/10-04/10/10)
