13/05/2010
Од Лилјана Смиљаниќ за Southeast European Times во Тузла -- 13/05/10
Писателот Мехмед „Меша“ Селимовиќ е роден пред 100 години, на 26-ти април во Тузла. 
По тој повод, се одржаа предавања и изложби за неговиот живот и дело, а националната телевизиска станица емитуваше документарец за него.
Но, некои велат дека 100-годишнината не го доби потребното внимание, делумно поради контроверзностите околу неговата националност. 
Иако по потекло бил Бошњак, Селимовиќ подоцна си дава српски идентитет, и таа одлука ја направи неговата улога во културната историја на БиХ тешка за дефинирање.
Според Казим Сарајлиќ, директор на тузланскиот Музеј на портрети, Селимовиќ е „најзначајното име во Тузла, кога станува збор за уметноста“.
„Такво големо литературно и уметничко богатство немаме секои 100 години во Тузла“, рече Сарајлиќ. 
Градот не се срами да си го слави своето: средното училиште каде што Селимовиќ предавал го носи неговото име, како и улицата на која се наоѓа куќата каде што е роден. 
На иницијатива на Сарајлиќ, поставена е статуа на градскиот плоштад.
Во текот на изминатите десет години, во Тузла се одржуваат литературните собири на кои учесниците избираат најдобар роман од Западен Балкан за литературната награда „Меша Селимовиќ“.
Јасмин Имамовиќ, градоначалник на Тузла и основач на серијата награди, вели дека има намера да ја претвори Тузла во центар на пишаниот збор, книгите и литературата и, правејќи го тоа, да му оддаде почит на Селимовиќ.
„Сакав да ја направам Тузла главен град на литературните награди. 
Тузла го заслужува тоа поради Меша Селимовиќ и другите автори од овој град“, рече Имановиќ.
Селимовиќ е роден во 1910 година во Тузла, која тогаш била дел од Австроунгарското царство. 
Тој студирал литература на Факултетот за филологија при Белградскиот универзитет, а потоа се вратил во Тузла да предава во средно училиште. 
Подоцна се преселил во Сараево и во 1971 година трајно се преселил во Белград, каде што живеел до својата смрт во 1982 година.
Меѓу неговите романи, најзначаен е Дервишот и смртта, кој се споредува со Процес на Кафка и Тврдината. 
Неговите книги се учат во училиштата во БиХ и во Србија.
Неговата сопруга, Дарка, била Србинка и тој донесол одлука која го остави отворен за дебата неговиот статус.
„Потекнувам од муслиманско семејство во Босна, а по националност сум Србин“, напиша тој во писмо до Српската академија на науките и уметностите во 1976 година. 
„Подеднакво го почитувам моето потекло и мојот избор, бидејќи сум приврзан на сето она што ја одреди мојата личност и моето дело.“
Но повторно, неговиот најпознат роман, Дервишот и смртта, започнува со цитат од Куранот и допира босанска тема, иако тема што е во својата суштина универзална. 
Покрај тоа, иако се декларирал како Србин, Селимовиќ продолжил да ја искажува својата љубов и копнеење за БиХ.
„Босна е мојата голема љубов и мојата постојана болна омраза“, напиша тој. 
„Безброј пати се обидов да избегам и секогаш останував, иако не е важно каде живееме физички. 
Босна е во мене, како крв.“
