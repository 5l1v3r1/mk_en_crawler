09/08/2007
(AФП, Еуроњус, Б92 - 09/08/07;
Ројтерс, АП, ДПА, ВОА, ХИНА, Макфакс, Бета, Б92, Балканска мрежа на истражувачко новинарство - 08/08/07;
РФЕ/РЛ - 07/08/07)
Косовскиот премиер Агим Чеку во средата (8-ми август) објави сериозно предупредување дека Приштина е можно да се повлече од престојните разговори со Белград, во случај од неа да биде побарано да прифати што и да е помалку од независност или да се согласи со поделба на покраината долж етнички линии.
„Секој предлог различен од независност за Косово е неприфатлив“, рече тој, предупредувајќи дека каква било понуда за поделба на покраината долж етнички линии може да ја принуди Приштина да ги напушти преговорите.
„Секогаш кога ќе биде даден ваков предлог, ние ќе ја преиспитаме нашата позиција и нашето учество во овој процес.
Ако започнеме со прецртување на границите, кој може да каже каде сето тоа ќе заврши“, рече Чеку по состанокот со адмирал Хери Улрих, командант на Здружената команда на НАТО во Неапол, на кој беше дискутирано околу безбедносните прашања и процесот на решавање на статусот на Косово.
Новите преговори ќе се одржат под покровителство на Контакт-групата од шест нации, која ја сочинуваат Велика Британија, Франција, Германија, Италија, Русија и САД, кои задолжија тројца дипломати -- американскиот претставник за Косово Френк Виснер, рускиот претставник Алексадер Ботсан-Карченко и германскиот претставник Волфганг Ишингер, кој ја претставува ЕУ -- за посредување во процесот.
Виснер беше вклучен во едногодишните и претежно бесплодни разговори предводени од ОН за иднината на Косово, кои завршија во март.
Минатата недела тој ја отфрли поделбата на покраината како опција.
„Контакт-групата го постави основиот водечки принцип ...
нема поделба на Косово“, изјави тој во интервјуто за Радио Слободна Европа/Радио Либерти.
„Ние никогаш не го променивме тој став и сметаме дека тоа е многу лоша идеја и ќе продолжиме да се противиме на истата.“
Новата рунда разговори ќе започне в петок, кога тројката на Контакт-групата ќе пристигне во Белград, за да се состане со српското раководство, а потоа в сабота ќе продолжи со слична мисија во Приштина.
Пред тоа патување, посредниците во четврток во Лондон ќе се состанат со претставниците на шесте нации кои ја сочинуваат Контакт-групата, на разговори околу аспектите на процесот.
„Тоа е воведен состанок“, рече претставник на британското Министерство за надворешни работи.
„Целта е да се воспостави рамка за тоа како тие ќе продолжат со работата, а ќе се разговара и околу плановите за патувањата.“
Процесот на решавање на статусот на Косово й беше вратен на Контакт-групата минатиот месец, откако западните нации ја одложија предлог-резолуцијата на Советот за безбедност на ОН за Косово поради руските закани со вето.
Косовските Албанци, кои сочинуваат 90 отсто од населението во покраината од вкупно 2 милиони луѓе, го прифатија планот, иако нема да добијат директна независност од Србија како што бараа.
Но, назадувањата и одложувањата во процесот предизвикаа лутина помеѓу косовското мнозинство.
Висок политички водач на косовските Албанци во средата предупреди за растечката тензија во покраината и евентуалните улични протести.
„Мора да бидеме свесни дека помеѓу луѓето се создава страв“, Ројтерс го цитираше Ветон Сурои, водач на партијата ОРА, во изјавата за косовскиот весник Eкспрес.
