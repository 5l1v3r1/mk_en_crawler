24/09/2012
Ивана Јовановиќ за Southeast European Times во Белград -- 24.09.12
Српските граѓани искажаа силен приговор на судската одлука за ослободување на првоосомничениот за подметнување пожар во Американската амбасада во 2008 година.
Судот во Белград донесе одлука дека Милан Живановиќ (24), не бил одговорен за пожарот на 21-ви февруари 2008 година, кој беше подметнат за време на немирите при кои загина едно лице. 
Тој беше осуден за помало кривично дело кражба, за крадењето кожена јакна и ракавици, кои му припаѓале на вработен во амбасадата. 
Тој беше осуден на една година затвор.
Живановиќ беше обвинет во 2009 година за неговата улога во подметнувањето пожар на амбасадата, но неговото судење беше одложено неколку пати.
Во изјава, Американската амбасада во Белград објави дека ќе продолжи да го следи случајот бидејќи во истиот е поднесена жалба. 
„Нагласуваме дека е важно да се спроведе правдата против сите оние, вклучително и оние на власт, кои го наредија или на друг начин го поддржаа ова незамисливо насилство.“
Некои во Србија сé уште сметаат дека насилството беше барем делумно оправдано со кампањата на НАТО во Србија, со која заврши косовскиот конфликт.
Други, пак, изјавија заSETimesдека пресудата претставува срам за Србија и правниот систем.
„Тие не говорат за кутриот човек кој почина, бидејќи сега имаат власт и тоа не им одговара!“, рече Живана Стојановиќ, пензионирана наставничка во основно училиште. 
„Но, тие признаа дека некој влегол внатре во зградата и украл нешто и го осудија на една година затвор. 
Тоа е навистина навредливо.“
Бојан Копривица, доставувач за ресторани во Белград, вели дека пресудата е срамна.
„Оваа земја не е во состојба да осуди дури ни очигледни кривични дела кога тоа ќе предизвика меѓународен срам и неодобрување“, рече Копривица за SETimes.
Новата влада, која ја презеде власта оваа година, не зазеде став во врска со пресудата.
„Судот претставува независна институција која носи одлуки независно. 
Работата на Министерството за правда е да создаде најдобри услови за успешно функционирање на судовите, што не му дозволува да има влијание врз нивната работа, како и да зазема став во врска со нивните одлуки“, се вели во изјавата на министерството заSETimes.
Некои правни експерти велат дека главната поента во овој случај е, како што ја нарекоа тие, неспособноста на земјата да дојде до докази.
„Ова е поедноставување на ова кривично дело и неговото спуштање до ниво на кражба на јакна и ракавици со блага казна претставува лоша порака од Србија, која покажува дека не е подготвена да ја преземе одговорноста и да се бори против оние кои вршат кривични дела и ја палат амбасадата“, рече заSETimesМилан Антонијевиќ, директор на Понискиот комитет за човекови права.
