29/07/2005
(ФТ, Тајмс, Гардијан Индипендант, Њујорк тајмс, Интернешнал хералд трибјун - 29/07/05; AП, Ројтерс, АФП, ББС, РФЕ/РЛ, Радио Б92 - 28/07/05)
Сопругата на осомничениот за воени злосторства во бегство, Радован Караџиќ, во четвртокот (28-ми јули) апелираше до својот сопруг да му се предаде на Меѓународниот кривичен трибунал за поранешна Југославија (МКТЈ). 
Таа го кажа ова во интервјуто за телевизиските вести на Асошиејтед прес, кое се емитуваше на телевизиските канали во целиот регион.
„Морав да изберам и избрав помеѓу лојалноста кон тебе и лојалноста кон децата и внуците“, рече Лилјана. 
„Многу болно е за мене да го побарам ова, но сепак го правам тоа. 
Те молам со целото мое срце и душа да се предадеш. 
Тоа ќе биде жртва за нас, за доброто на твоето семејство.“
„Нашето семејство е под постојан притисок од сите страни. 
Нашиот живот и нашата егзистенција се загрозени“, додаде таа, говорејќи од семејната куќа во Пале, 16 километри источно од Сараево.
Трибуналот на ОН во Хаг го обвини Караџиќ пред десет години, обвинувајќи го по повеќе точки за воени злосторства за неговата улога во конфликтот во Босна и Херцеговина (БиХ) во периодот 1992-1995 година. 
Тој, исто така, се соочува со две точки од обвинението за геноцид во врска со 43-месечната опсада во Сараево и масакрот на 8.000 мажи и момчиња од босанските муслимани во Сребреница во 1995 година.
Заедно со својот поранешен воен командант, Ратко Младиќ, и пензионираниот хрватски генерал, Анте Готовина, Караџиќ се наоѓа на врвот на листата на МКТЈ за најбарани обвинети.
Војниците на НАТО честопати вршат рации во домовите на семејството на Караџиќ барајќи одговор на прашањата кои би можеле да доведат до фаќање на бегалецот. 
Еден ден пред комеморацијата по повод десетгодишнината од масакрот во Сребреница, на 11-ти јули, синот на брачниот пар Караџиќ, Александар, беше уапсен и притворен скоро 10 дена поради сомневање дека му помагал на својот татко.
Караџиќ, според мислењето на јавноста, се крие во источна БиХ или во соседна Црна Гора и во текот на последниве осум години, со помош на мрежата поддржувачи, неколкупати избегна апсење. 
Меѓународната заедница забрани издавање визи, ги замрзна финансиските средства и воведе други санкции за членовите на неговото семејство и другите за кои верува дека му помагаат да остане на слобода.
Лилјана призна дека се видела со својот сопруг накратко во 2001 година, а средбата ја организирала неговото обезбедување на некоја тајна локација.
„Со надеж дека си жив и дека можеш самиот да донесуваш одлуки, те молам да се решиш за ова“, рече таа во четвртокот. 
„Сега го правам единственото што можам, те преколнувам.“
НАТО и ЕУ јасно ставија до знаење дека целосната соработка со МКТЈ, вклучувајќи го и апсењето и предавањето на обвинетите за воени злосторства, претставува клучен услов кој БиХ и Србија и Црна Гора мораат да го исполнат за да може да се вклучат во евроатланските структури. 
Караџиќ е помеѓу деветмината обвинети Срби и босански Срби кои сé уште ги бара судот во Хаг.
„Ние само можеме да ги поздравиме овие коментари“, АФП го цитира одговорот на портпаролот на НАТО, Дерек Чепел, во врска со молбата на сопругата на Караџиќ. 
„Нашиот став е дека Караџиќ и Младиќ го држат целиот регион во заложништво. 
Секој дополнителен притисок врз нив за предавање е добредојден.“
„Ќе го поздравиме неговото предавање на Хашкиот трибунал“, рече портпаролот на ЕУФОР, Бриџит Роус. 
„Го поддржуваме нејзиниот апел. 
Ќе биде најдостоинствено за него да го стори тоа.“
