04/08/2009
Од Беса Беќири за Southeast European Times во Приштина --04/08/09
Белград во понеделникот (3-ти август) објави дека се во тек разговори помеѓу Србија и ЕУЛЕКС.
„По два состаноци одржани во Белград, преговорите со ЕУЛЕКС во врска со судовите во Косово ќе продолжат, и ќе има разговори околу можноста српските судии и обвинители да продолжат со работата“, рече српскиот министер за Косово, Горан Богдановиќ.
Тој го изјави ова откако косовскиот вицепремиер Хајредин Куци минатиот месец испрати писмо до шефот на ЕУЛЕКС, Ив де Кермабон, барајќи разјаснување на намерата на организацијата за потпишување три протоколи со Белград во областите на правосудството, полицијата и царината.
„Би сакал да ве замолам да имате предвид дека јас не сум ги видел предлог-протоколите и дека не сум официјално информиран од мисијата на ЕУЛЕКС дека имало вакви разговори со институциите на Косово“, се вели во писмото на Куци.
Како одговор, Де Кермабон се состана со Куци, на разговори околу ова прашање.
„Тој [Де Кермабон] ми гарантираше дека ЕУЛЕКС немал и нема право да влегува во вакви преговори во име на косовските институции“, рече Куци.
„ЕУЛЕКС не преговара со Белград“, вели Кермабон во соопштението за печатот.
„Имаше технички состаноци со Белград, Тирана, Скопје и Приштина за борбата против организираниот криминал, шверцот и подобрувањето на размената на информациите во областите на правосудството, царината и полицијата.
Во изјавата за албанската телевизија Топ ченал, Питер Фејт, специјален претставник на ЕУ во Косово, рече дека бил информиран за разговорите ЕУЛЕКС-Белград, како и приштинските власти.
„Сé што се прави е целосно транспарентно.
Де Кермабон е во континуиран контакт околу ова прашање со вицепремиерот.
Сигурен сум дека заклучокот ќе биде оти ова е во целосна согласност со позицијата на косовските власти“, рече Фејт.
Куци возврати велејќи, според изјавата цитирана во косовскиот весник Zeri :
„Контактите со Белград не се исти како контактите со Тирана.
Приштина обрнува внимание на контактите што некој ги има со Белград, а кои се поврзани со Косово.
Треба да го признаеме фактот дека ова е психоза, траума, која лежи во сите нас, а е поврзана со ваквите контакти;
г-дин Фејт и другите треба да знаат дека дури и приватните посети на Белград имаат значење за локалните претставници и меѓународните претставници што работат во Косово“.
