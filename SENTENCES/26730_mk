09/11/2009
БЕЛГРАД, Србија -- Парламентот на Војводина во саботата (7-ми ноември) го поддржа хармонизирањето на предлог-статутот на покраината, усвоен пред повеќе од една година, со законот за префрлање на ингеренции на Војводина. 
Измените на предлог-статутот беа усвоени со 84 наспрема 20 гласови, при што социјалистите предложија некои од измените. 
Тука влегуваат споменувањето на Војводина како интегрален дел од Србија и Нови Сад како главен административен центар, наместо главен град на покраината. 
Војводина ќе може да склучува само меѓурегионални договори, и да биде претставена во Брисел со согласност на српската влада. 
Војводина ќе има своја Академија на науките и уметностите, како и банка за развој, која ќе ги поддржува сите мали и средни претпријатија. 
Предлог-статутот и предлог-законот за пренесување на ингеренциите сега ќе бидат доставени до српскиот парламент, на одобрување (Бета, Б92, Танјуг, РТС, Дневник - 08/11/09)
