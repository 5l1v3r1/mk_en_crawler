12/01/2013
Енди Дабилис за Southeast European Times во Атина -- 12.01.13
Поранешниот грчки министер за финансии кој ја договори првата финансиска помош за спас на земјата со меѓународните кредитори во 2010-та година е под истрага откако тројца негови роднини беа избришани од т.н. „Лагард листа“.
Јоргос Папаконстантину, кој негира дека направил некакво незаконско дело, веднаш беше отстранет од редовите на ПАСОК од страна на лидерот на партијата Евангелос Венизелос -- кој го наследи на функцијата министер за финансии.
„Лагард листата“, именувана по поранешната француска министерка за финансии Кристин Лагард, сега шеф на ММФ, предизвика политички скандал.
На листата се наоѓаат илјадници луѓе кои имале депозити во филијалата на банката ХСБЦ во Женева.
Инспекторите во други држави ги употребија информациите за откривање на затајувачи на данок, но грчките власти не го направиле тоа.
На листата се наоѓаат 2.062 Грци, кои имаат 1,5 милијарди евра во депозити.
Лагард му ги дала имињата на Папаконстантину на уред за чување на податоци, за кој Папаконстантину подоцна рече дека исчезнал.
Кон крајот на 2012-та година, откако сегашниот министер за финансии Јанис Стурнарас вети дека исчезнатите податоци ќе бидат пронајдени, Венизелос рече дека има копија на мемориски стик и му го предаде на кабинетот на премиерот Андонис Самарас.
Кон крајот на декември, кога грчките претставници повторно ја добија оригиналната листа од француските власти, таа покажа дека тројца роднини на Папаконстантину биле избришани.
Папаконстантину го отфрли потегот на коалицијата како обид да "измислат вина", и рече дека е подготвен да сведочи, но нема да биде жртвено јагне за тешката економска криза во земјата.
„Јас сум наместен“, рече тој.
„Многу е лесно целата одговорност за овој проблем да ја сноси само една личност“, додаде тој.
Андонис Клапсис, раководител за истражувања на Институтот за демократија „Констадинос Караманлис“, експертска група на Нова демократија, рече дека владата на Самарас „ќе добие повеќе поени во анкетите ", ако таа одлучно го реши ова прашање.
За да се покрене кривична постапка против Папаконстантину, неговиот имунитет додека бил на функцијата треба да му биде одземен.
Незаконските дела поврзани со фалсификување на јавен документ и злоупотребата на службената должност носат затворска казна до 10 години.
Димитрис Сотиропулос, вонреден професор по политички науки на Универзитетот во Атина, изјави дека овие откритија се опасни за владата.
„Папаконстантину може да вовлече и други врвни кадри на ПАСОК во сомнителни работи“, освен „Лагард листата“, изјави тој заSETimes.„Постои незанемарлива веројатност некој друг, а не самиотЈоргос Папаконстантину, да ги избришал овие две последни имиња од оригиналниот список“
Јоргос Цогопулос, научен соработник во грчката Фондација за европска и надворешна политика со седиште во Атина, изјави дека оваа бркотница покрива некој поголем проблем.
„Главна цел на државата треба да биде да собере пари од оваа листа“, изјави тој заSETimes.„Досега дури и нема таков обид“.
