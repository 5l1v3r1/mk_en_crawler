14/01/2012
Линда Карадаку за Southeast European Times во Приштина -- 14.01.12
Полицијата употреби пипер-спреј, водени топови и солзавец во саботата (14-ти јануари) врз демонстрантите кои протестираа на двата гранични премини со Србија, на Мердаре и Деу и Бела Земја.
Главното опозициско движење „Ветевендосје“ (Самоопределување) ги организираше демонстрациите, велејќи дека владата не ја спровела одлуката на парламентот за спроведување целосен политички, економски и трговски реципроцитет со Србија.
Движењето објави дека некои демонстранти фрлале камења во областа на Подуево, во близина на Мердаре.
Во извештај на Косовската телевизија беше цитиран полициски портпарол дека 14 демонстранти се уапсени, а осум полицајци се повредени.
Водачот на Ветевендосје, Албин Курти, беше меѓу повредените и доби медицински третман пред да им се врати на протестите, објави движењето.
Ветевендосје ја обвинува владата на премиерот Хашим Тачи за спроведување на договори кои „ја растураат Република [Косово] и го принудуваат Косово да клечи пред Србија“.
Ниту еден од премините не се наоѓа во северниот дел од земјата, каде што доминира српското мнозинство, кој беше несигурен од средината на летото.
Претходно во саботата, додека прв се движеше кон преминот Мердаре, Курти изјави за новинарите дека големото присуство на полицијата нема да ги промени неговите планови, истовремено потврдувајќи дека протестите треба да го попречат приливот на српска стока во Косово, а не слободата на движење на луѓето.
Тој беше запрен од полициски кордон на околу 400 метри оддалеченост од преминот, и ја обвини полицијата за блокирање на движењето на луѓето.
Министерството за внатрешни работи објави во соопштение за јавноста дека ќе ја спроведе својата должност во согласност со својот мандат, за да спречи каква било блокада.
„Правото на некои граѓани на протести и изразување на нивното незадоволство нема да се дозволи да се злоупотреби за сметка на слободното движење на другите граѓани и стока на територијата на Република Косово“, објави министерството.
Истото побара од јавноста да не ги поддржува нелегалните форми на несогласување, подвлекувајќи дека Косовската полиција ќе покаже „нулта толеранција“ кон нелегалното блокирање на патиштата“.
Тачи, од своја страна, има малку стрпливост за Ветевендосје и неговите протести, велејќи му на својот кабинет во средата дека патриотизмот денес треба да се дефинира како целосно почитување на косовскиот устав и неговите закони.
„Иднината на државата Косово е во интеграцијата, а не во барикадата.“
Косовската претседателка Атифете Јахјага, исто така, го прекори Ветевендосје, велејќи дека организирањето улични протести, всушност, не сигнализира „искористување на можностите за дејствување во рамките на институциите на земјата.
Како и во секој друг случај, јас искажувам цврст став како претседателка ...
против дејствата кои го попречуваат слободното движење на луѓето и стоката.“
Амбасадите на Франција, Германија, Италија, Велика Британија и САД го повикаа Ветевендосје да се воздржи од секакво насилство или провоцирање на персоналот на Косовската полиција.
„Ваквите дејства не само што ќе бидат нелегални, туку и ќе ги зголемат политичките тензии во Косово и негативно ќе се одразат на имиџот на Косово во странство“, рекоа тие во соопштението.
Додавајќи дека се уверени оти Косовската полиција -- поддржана од ЕУЛЕКС и КФОР -- „ќе покаже воздржаност и професионализам во справувањето со секакви провокации“, дипломатите истакнаа дека „на крајот Ветевендосје ќе биде одговорно за последиците од неговите планирани дејства“.
Специјалниот претставник на ЕУ во Косово, Фернандо Џентилини, предупреди дека секое дејство што има за цел подигање бариери наместо нивно намалување ризикува поткопување на напредокот постигнат досега.
„Ги охрабрувам сите да се воздржат од дејства кои имаат за цел попречување на овие слободи, со оглед на тоа што ваквите потези претставуваат само назадување во европската агенда“, рече тој во соопштението.
Курти побара поддршка во соседна Албанија, но Министерството за надворешни работи одговори со изјава во која вели дека ги осудува екстремните повици на „некои Албанци во Косово и Албанија“ за блокирање на граничните премини со Србија.
Сепак, автобусот со Албанци беше запрен од полицијата во саботата на граничниот премин со Косово, Морине.
Другите политички партии во Косово не ја поддржуваат планираната блокада, но разни невладини организации, бизниси и синдикати се поделени околу ова.
Косовскиот политички аналитичар Белул Беќај, универзитетски професор, изјави за SETimes дека блокадата на граничните премини „може да се смета за неразумен чин, но решеноста на [Ветевендосје] да ги реализира ...
своите политички цели, и покрај последиците, не може да се негира“.
