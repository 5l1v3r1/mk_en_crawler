10/03/2008
Од Недељко Рудовиќ за Southeast European Times во Подгорица –10/03/08
Мило Ѓукановиќ, чие име практично постана синоним за независноста на Црна Гора, повторно ја презеде функцијата премиер во февруари.
Бидејќи ја предводеше земјата во периодот на конфликтите во текот на деведесетите години, но и на нејзиниот пат кон незавиност, предизвиците не му се непознати.
А оваа влада дефинитивно ја очекуваат предизвици -- од изградба на поблиски врски со ЕУ и НАТО до развој на енергетскиот сектор во земјата и нејзината инфраструктура.
Сите партии во парламентот го поддржуваат придружувањето кон ЕУ.
Вистинското прашање е дали владата на Ѓукановиќ ќе може да постигне конкретни резултати во однос на барањата на ЕУ -- особено во областа на судските реформи, подобрување на државната администрација и посилна борба против корупцијата.
Црна Гора, која има репутација на земја во која ретко се изрекуваат казни за корупција, е под притисок да покаже дека нема да остане само на зборови и дека ќе ги оствари изнесените цели.
За да го исполни ветувањето за иднина во ЕУ, владејачката коалиција укажа дека Црна Гора би можела да ја поднесе својата апликација за членство во првата половина од 2008-та година, и покрај тоа што дури во октомври потпиша Договор за стабилизација и асоцијација, кој се смета за прв чекор на патот кон пристапување во ЕУ.
„Свесни сме дека мора да помине некое време од моментот на поднесување апликација за членство до добивањето на тој статус и свесни сме дека мора да исполниме одредени услови, но ќе успееме“, рече на почетокот од новата година поранешниот премиер Жељко Штурановиќ, кој поднесе оставка заради здравствени причини.
Тој најави дека до мај владата ќе усвои национална програма за интеграција во ЕУ, во која ќе бидат наведени сите услови на патот кон членство, како и прецизен распоред за нивно исполнување.
И покрај тоа што Брисел даде охрабрување, од таму исто така стигна предупредување до црногорските власти да не ги занемарат работите кои треба да се направат.
„Црна Гора се соочува со нови предизвици“, рече на почетокот од февруари европскиот комесар за проширување Оли Рен.
„Државната администрација се уште е слаба и мора да се подобри на сите нивоа.
Неопходна е акција со цел да се постигнат конкретни резултати во борбата против корупцијата и организираниот криминал.
Перењето пари и понатаму е критична област“.
Тој додаде дека, иако „во целост разбира дека Црна Гора се стреми кон тоа да постане кандидат за членство“, Европа сака тоа да се случи откако ќе бидат исполнети сите услови.
„Во идниот период, прва и главна задача на Црна Гора е да го примени привремениот договор со ЕУ и да продолжи со подготовките за примена на Договорот за стабилизација и асоцијација“, рече Рен.
„Во пракса, тоа значи дека владата ќе мора да обрне внимание на трговијата и царините, области во кои ефикасноста на државната администрација мора да се подобри“.
„Владата мора да формира нови институции, како што е Советот за конкуренција.
Исто така, системот за јавни набавки мора да биде во согласност со законите и стандардите на ЕУ.
Црна Гора мора да отвори тендери за фирмите од ЕУ.
Правилата за интелектуалната сопственост мора да се почитуваат“, рече Рен.
Покрај приближувањето кон пристапување во ЕУ, Црна Гора исто така е член на Партнерството за мир (ПЗМ).
Таа влезе во ПЗМ во декември 2006-та година, шест месеци по одвојувањето од Србија.
Земјата треба да учествува во 69 програми ПЗМ.
Иако владата, министерството за одбрана и најголемиот број невладини организации се залагаат за членство во НАТО, јавната поддршка е многу помала од поддршката за членство во ЕУ.
Повеќето анкети покажуваат дека населението е поделено на третини:
против влез во НАТО, за влез во НАТО и без мислење во однос на ова прашање.
Јавното мислење е поединствено кога се во прашање клучните домашни прашања.
Запрашајте го било кого во Црна Гора и сите ќе ви кажат дека е потребен нов автопат за поврзување на морскиот брег со планинскиот север.
Немањето на добри патишта често се наведува како фактор кој предизвикува помала развиеност на северот во однос на централниот и јужниот дел на Црна Гора.
За тој автопат се зборува со години, но дури сега се прават конкретни планови.
Изградбата би требало да започне оваа есен.
„Не ни требаат хартии за овој проект цело време, потребен ни е автопат“, рече Ѓукановиќ.
Црна Гора има и други проблеми со инфраструктурата, меѓу кои и недоволниот број на водоводни линии.
Бидејќи бројот на туристи се зголемува, се заканува криза за вода.
Владата се подготвува да дејствува со поставување на нови водоводни цевки во крајбрежните градови.
Подобрувањето на енергетската ефикасност е уште еден предизвик.
„Недостатокот на енергија претставува сериозна закана за идниот економски развоја на Црна Гора.
Што е можно поскоро треба да овозможиме инвестиции на ова поле“, вели Петар Ивановиќ, директор на Агенцијата за промовирање на странски инвестиции.
Владата се надева дека ќе го реши овој проблем со изградба на повеќе мали хидроелектрани.
Откако владата објави тендер за истаржување на капацитетите на вода и изградба на мали хидроелектрани, пристигнаа 145 понуди од 38 фирми.
Црногорските лидери не планираат само задоволување на енергетските потреби на земјата, туку и изградба на доволно капацитети кои ќе овозможат извоз на електрична енергија.
И додека Црна Гора станува се попривлечна за странските посетители, Ѓукановиќ и неговата влада ќе мора да го отворат патот за целосно искористување на нејзиниот туристички потенцијал.
Истовремено, властите можат да се најдат во ситуација да мора да го заштитат населението од незибежните потреси.
Цените на недвижниот имот, на пример, веќе почнаа енормно да се зголемуваат бидејќи странците -- главно Британците и Русите -- покажуваат интерес за купување имот долж брегот.
Внатре во владејачката коалиција веќе дојде до несогласување за тоа како да се реши прашањето со странската сопственост на имотите.
Партијата на Ѓукановиќ се залага за целосна либерализација на пазарот, но еден од нејзините коалициони партнери, Социјал демократската партија (СДП), не се согласува.
„2008-та ќе биде година кога мора да бидат донесени стратешки одлуки за тоа како ќе го користиме нашето земјиште.
Законот за сопственост е еден од столбовите на секоја државна организација во историјата на цивилизацијата.
Оваа година, мора да бидеме доволно мудри ако сакаме да избегнеме опасност“, вели претседателот на собранието Ранко Кривокапиќ, лидер на СДП.
Помалку од две години по независноста, Црна Гора се соччува со низа итни прашања и потреба за одлучно делување на неколку фронта.
По повторното преземање на функцијата, Ѓукановиќ можда ужива најголем политички кредибилитет од сите јавни личности во земјата.
Тој можда ќе треба да ги користи тие резерви често во месеците кои доаѓаат.
