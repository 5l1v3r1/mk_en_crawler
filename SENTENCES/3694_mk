30/10/2007
(Nine o'Clock - 30/10/07;
ДПА, АФП, Ксинхуа, БИРН, Ромпрес, НАТО - 29/10/07)
Проширувањето, настаните во Западен Балкан и одбраната од проектили ќе бидат помеѓу точките од агендата на самитот на НАТО во април 2008 година во Букурешт, рече генералниот секретар на НАТО, Јап де Хоп Шефер, во понеделникот (29-ти октомври) во романскиот главен град.
Албанија, Хрватска и Македонија потпишаа Акционен план за членство со Алијансата и се надеваат дека ќе добијат покана за влез во пактот од 26 нации на пролет.
Де Хоп Шефер во понеделникот јасно стави до знаење дека сé уште не е донесена никаква одлука.
„Во моментов нема гаранции дека НАТО ќе покани нови земји, но сигурно состанокот ќе биде успешен, со оглед на тоа што ќе има голем број важни точки на агендата“, рече тој на прес-конференцијата во Букурешт по разговорите со романскиот претседател Трајан Башеску.
Земјите што сакаат да влезат во НАТО мора да покажат многу добри резултати, истакна Де Хоп Шефер, барајќи од кандидатите да работат на спроведување на реформите во воените и невоените области, за да ги исполнат строгите критериуми на Алијансата.
Поканите сé уште не се готови, рече тој.
Во врска со можноста Украина да биде поканета за влез во НАТО, Де Хоп Шефер, истакна дека дијалогот со земјата е интензивиран во последниве месеци, но Украинците се тие што треба да одлучат дали сакаат да изградат поблиски врски со Алијансата.
„Украинскиот народ ќе одлучи кој правец Украина ќе го следи ви-за-ви НАТО и ви-за-ви ЕУ“, рече шефот на НАТО.
Што се однесува до Грузија, во извештаите од понеделникот се цитираат неименувани дипломати дека најпрво треба да бидат решени нејзините „одолговлечени конфликти“ со Русија -- околу Јужна Осетија и Абхазија.
Целта на еднодневната посета на Де Хоп Шефер на Букурешт беше да разговара околу подготовките за априлскиот самит со Башеску и други функционери, меѓу кои и со премиерот Калин Попеску Таричеану и министерот за надворешни работи, Адријан Чиориану.
Одбраната од проектили е уште едно големо прашање на кои ќе се фокусираат шефовите на државите и владите на земјите-членки за време на самитот.
Во врска со стравувањата на Романија дека ќе остане непокриена од системот за одбрана од проектили што САД планира да го изгради во Источна Европа, шефот на НАТО рече дека недделивоста на безбедноста на членките на НАТО претставува основен принцип што треба да ги води разговорите во Букурешт.
„Романија е членка на НАТО.
Во НАТО ние немаме класа А и класа Б членки.
Сите членки на НАТО, сите сојузници се еднакви“, изјави тој за новинарите на прес-конференцијата со Башеску.
Тој рече дека планираниот американски штит од проектили е предмет на голем број состаноци во Алијансата.
Проектот предвидува распоредување десет копнени пресретнувачки проектили во Полска и софистициран радарски систем во Чешка.
Покрај Романија, членките на НАТО Бугарија, Грција и Турција ќе останат надвор од дометот на заштитата на американскиот штит.
Сепак, рече Де Хоп Шефер, новиот одбранбен систем на НАТО треба да го надополни планираниот американски штит.
„Сите членки на НАТО ...
уживаат ист степен на заштита“, рече тој.
„Кога зборуваме за одбраната од проектили, тоа значи дека секоја одделна сојузничка земја во НАТО ќе мора да ја ужива истата заштита како и секоја друга сојузничка земја“.
Ситуацијата во Авганистан и новите закани и предизвици, вклучително и енергетската безбедност, ќе бидат предмет на дискусиите на самитот во Букурешт.
