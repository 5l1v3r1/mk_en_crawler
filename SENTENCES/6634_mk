05/08/2011
(Еурактив, Ројтерс, Блумберг, Дау Џонс њусвајарс - 05.08.11;
ФТ, Ројтерс, АФП, Еуопсервер, Еурактив, Би-Би-Си, Дојче веле, Европска комисија - 04.08.11)
Предупредувајќи дека должничката криза во Еврозоната се шири и надвор од нејзината периферија, претседателот на Европската комисија (ЕК), Жозе Мануел Баросо, во четвртокот (4-ти август) повика на брзи чекори за да се загарантира финансиската стабилност на клубот од 17 земји.
Мерките за засилување на способноста на областа да одговори на евентуално превирање, за кои шефовите на држави или влади на земјите од ЕУ кои го користат еврото како своја национална валута се согласија пред околу две недели, не успева да ги смири пазарите, тврди тој.
„Настаните на пазарите на државни обврзници на Италија, Шпанија и другите земји-членки на евро областа предизвикуваат длабока загриженост“, напиша Баросо во писмото до водачите на земјите од Еврозоната во средата, кое ЕК го обелодени следниот ден.
Истакнувајќи ја потребата да се убедат пазарите дека се преземаат соодветни чекори за решавање на кризата, тој повика на „брзо преиспитување“ на сите аспекти од фондот за спас на Еврозоната.
Познат како Европски механизам за финансиска стабилност (ЕФСФ), фондот во моментов има максимален капацитет од 440 милијарди евра.
Истиот треба да биде заменет во средината на 2013 година со нов механизам, Европскиот механизам за стабилност (ЕСМ) од 750 милијарди евра, со капацитет за позајмување од 500 милијарди евра.
За време на итниот состанок на 21-ви јули, водачите на Еврозоната се согласија за нова финансиска помош за Грција од 109 милијарди евра.
Тие, исто така, одлучија да преземат редица други мерки со цел да се убедат пазарите дека областа од 17 држави може да се справи со тековната криза, како и да ја унапреди ефикасноста на ЕФСФ, кој веќе им помогна на Ирска и Португалија, и ќе го реализира новиот пакет за спас на Грција.
Сепак, експертите предупредуваат дека капацитетот на фондот за спас ќе мора да се зголеми најмалку двојно од сегашното ниво за да се спречат нападите врз поголемите членки, како Италија и Шпанија, третата, односно четвратата економија по ред во областа.
Центарот за економија и бизнис истражување, британска експертска група, во извештај од четвртокот објави дека Италија најверојатно нема да ја исполни должничката обврска, додека Шпанија може за малку да ја избегне.
Баросо во своето писмо вели дека сегашните настани „го одразуваат растечкиот скептицизам меѓу инвеститорите во врска со систематскиот капацитет на евро областа да одговори на растечката криза“ и дека мерките за кои беше постигната согласност минатиот месец „го немаат замислениот ефект врз пазарите“.
„Кои и да се факторите зад недостатокот на успех, јасно е дека ние повеќе не управуваме со криза само во периферните земји на евро-областа“, истакна тој.
„Финансиската стабилност на евро-областа мора да се заштитува, при што сите институции на ЕУ мора да го одиграат својот дел во целосната поддршка на земјите-членки на евро-областа.“
Изјавата на Баросо не беше поздравена од влијателната членка на Еврозоната, Германија, каде што властите рекоа дека писмото на претседателот на ЕК е недобредојдено и непотребно, според извештај на Ајриш тајмс од петокот.
Весникот го цитира портпаролот на германското Министерство за финансии дека не „беше јасно како повторното отворање на дебатата две недели по самитот би ги смироло пазарите“.
Комесарот за монетарни прашања на ЕУ, Оли Рен, најави дека планира прес-конференција за в петок.
Запрашан пред настанот дали има потреба да се зголеми значително капацитетот на ЕФСФ, комесарот рече дека за да биде ефикасен, фондот „мора да биде уверлив и почитуван од пазарите“, додавајќи дека, според тоа, треба да биде предмет на постојано оценување.
