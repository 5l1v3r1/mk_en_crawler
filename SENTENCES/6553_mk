10/11/2011
Енди Дабилис за Southeast European Times во Атина -- 10.11.11
По четири дена политички расправии кои се закануваа да ги загрозат меѓународните кредити за спас и иднината на земјата во Еврозоната и во ЕУ, спротивставените грчки водачи се согласија поранешниот заменик-претседател на Европската централна банка (ЕЦБ) Лукас Пападимос да ја предводи коалициската влада и да се справи со понатамошното пристигнување на помошта, и тешките мерки на штедење што доаѓаат со тоа.
Независниот Пападимос (64) беше избор на социјалистичкиот премиер Јоргос Папандреу, кој се согласи да поднесе оставка по две турбулентни години на власт, и водачот на конзервативната партија Нова демократија, Антонис Самарас.
Пападимос беше гувернер на Народната банка на Грција и го надгледуваше влегувањето на Грција во Еврозоната пред една деценија, што беше проследено со недостатоци.
Директен фаворит за премиерската фунција, Пападимос скоро испадна од играта откако беше објавено дека противничките партии не сакале да му отстапат премногу власт, ниту, пак, да му дадат контрола над коалициската влада.
На крајот, тој го доби она што го посакуваше, според извештаите на медиумите:
да нема политичко мешање во владата што тој ќе ја води до изборите, прелиминарно закажани за 19-ти февруари.
„Грција е на крстосница“, им рече Пападимос на новинарите пред Претседателската палата, повикувајќи на „единство, разбирање и мудрост ...
за справување со проблемите на најдобар можен начин“.
Тој додаде дека, „Ова е голема чест.
Но, одговорноста е уште поголема.“
„Убеден сум дека учеството на земјата во Еврозоната е гаранција за монетарната стабилност.
Сите ние мора да бидеме оптимисти за финалниот резултат, сé додека сме обединети.“
Тројката ЕУ-ММФ-ЕЦБ -- кои й позајмија на Грција 109 милијарди евра во првата помош за спас, а сега го одложува вториот договор од 130 милијарди евра -- предупреди дека парите ќе бидат задржани додека не биде именувана новата коалициска влада.
Пападимос се соочува со тешка работа, вклучително и со прва серија штрајкови следната недела.
Скокот на цените кога Грција го усвои еврото како валута и лесното кредитирање беа главните причини за тековната економска криза, заедно со генерациите натрупувања на политичките вработувања на јавниот платен список, корупцијата, даночното затајување, неконкурентната економија и недостатокот на странски инвестиции.
Пападемос стекна реноме со намалувањето на растечката инфлација за време на неговиот мандат во грчката централна банка и се обиде да неметне монетарна дисциплина во земја навикната на дивјачко прекумерно трошење.
Неговото назначување во ЕЦБ беше највисоко за еден Грк на меѓународна позиција и му донесе углед меѓу политичарите и банкарите, со кои сега ќе мора да се справува.
„Тој е мудар човек.
Важно е дека се справувал со значајни прашања во минатото“, рече политичкиот аналитичар Антонис Каракусис за Пападемос во интервјуто за СКАИ радио.
Соопштението предизвика скок на атинската берза и им помогна на грчките банки кои се справуваат со потешкотии, макар и привремено.
