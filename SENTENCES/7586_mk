23/04/2013
Менексе Токјај за Southeast European Times во Истанбул -- 23.04.13
Веќе три години 15-годишниот Синан работи во продавница за автомобили во истанбулската област Маслак, заменувајќи го образованието и играта со пријателите за мрсната и потенцијално опасна работа на автомеханичар.
Неодамнешни мигранти од Источна Анатолија, неговата мајка го издржува семејството како нископлатена чистачка, а неговиот татко нема постојана работа, поради што Синан е еден од главните хранители на семејството.
„Сакам да му помагам на семејството да се прехрани.
Одев на училиште до петто одделение и тоа е доволно“, рече тој.
Тоа што сите негови пријатели го напуштиле основното училиште, придонесува за тоа Синан да го смета за нормален ваквиот став кон животот и работата.
„Јас сум возрасен и треба да преземам одредени одговорности кон моето семејство како вистински маж.
Тоа е така во животот“, рече Синан за SETimes.
Синан е еден од 893.000 деца кои се проценува дека работат во Турција, од кои 292.000 се на возраст меѓу 6 и 14 години, и покрај тоа што законската возраст за работа е 15 години.
Синан сега можеби е пораснат, но некои деца-работници немаат толку среќа.
Неодамна 13-годишниот Ахмет Јилдиз загина во фабрика за машини во јужната покраина Адана, каде што работел за 43 евра (100 турски лири) неделно, што е далеку под минималната плата.
Турското Министерство за труд и социјална заштита ги засили напорите за борба против детскиот труд, како што е програмата од 2009 година за финансиска поддршка на семејствата со деца-работници, со цел тие да се охрабрат да ги испратат своите деца на училиште.
Но, овие напори сé уште се соочуваат со многу предизвици, поради тешкотијата во откривањето на детскиот труд.
Многу деца одат на училиште наутро, а навечер работат како чистачи на чевли, продаваат „Клинекс“ или работат во продавници носејќи тешки пакети.
Во 2012 година година само половина од децата на возраст меѓу 6 и 17 години и една третина од децата на возраст меѓу 15 и 17 години кои работеле, оделе на училиште.
Хакан Ачар, експерт за детските права на Универзитетот Кочаели, рече дека со промената на турскиот образовен систем, при што задолжителното образование се продолжува од 8 на 12 години, но се дели во три четиригодишни фази, Турција може да стане „рај за децата-работници“.
„Новиот систем им дава на децата на возраст од 11 години можност да избираат меѓу академска насока и насочено стручно образование.
Со задолжителната практика и работа во работилници, овој систем може да го поттикне детскиот труд“, рече Ачар за SETimes.
Ачар вели дека Турција постигна напредок во средината на 1990-тите благодарение на заедничките проекти со Меѓународната организација на трудот и потпиша важни конвенции за спречување на најлошите форми на детскиот труд.
„Но, сега ова прашање е сосема тргнато од агендата, бидејќи Турција не ги спроведе потребните реформи и мерки на следење, за да ги реши ваквите структурни проблеми“, додаде тој.
Вкупно 850 инспектори се задолжени за следење на претпријатијата што вработуваат деца.
Од друга страна, министерството се подготвува да формира единици за следење на детскиот труд во пет пилот-градови, каде што нивоата на детскиот труд се високи.
Оваа година стратегијата ќе се фокусира на тешкиот и опасен труд, земјоделскиот труд и уличниот труд.
„Иако Турција го зголеми бројот на трудовите инспектори, тоа не е доволно.
Најлесно е да се следат регистрираните претпријатија“, рече Ачар, прашувајќи како државата ќе ги следи уличните работници и секторот на неформален труд.
Според Извештајот за напредокот на Турција за 2012 година, Европската комисија ја повика Турција да го зајакне својот административен капацитет во областа на детскиот труд и „да воспостави ефикасен мониторинг и инспекциски систем кој ќе ја покрива целата држава“.
Проблемите околу детскиот труд се шират и надвор од границите на Турција и го опфаќаат целиот Балкан, бидејќи сиромаштијата и ниските нивоа на спроведување на законот ги прават децата подложни на ниски плати, експлоатација и им ја одземаат можноста за подобра иднина преку образование.
Во Србија, каде што законската возраст за да се почне со работа е 15 години, има околу 40.000 деца-работници или 4 отсто од детската популација.
Според заедничката студија што ја спроведоа во 2006 година Центарот за детски права и Министерството за труд, вработување и социјална политика, главната причина за детскиот труд е сиромаштијата.
Најчеста форма на детски труд е продавање стока на пазарите и уличните тезги.
Просењето во јавност, тешката физичка работа и работата поврзана со криминални активности најчесто се врзува за ромските деца што живеат во Србија.
„Она што е навистина вознемирувачки е што секој 11-ти возрасен и секое 10-ти дете во Србија смета дека е прифатливо за едно дете да работи ако семејството е сиромашно, без оглед како тоа влијае на нивното образование“, рече за SETimes Драган Вулевиќ, шеф на Секторот за заштита на семејството при Министерството за труд, вработување и социјална политика.
Според српските закони, луѓето кои ја користат сексуалната работа на децата, ги принудуваат да просат или да работат под законски дозволената возраст, се предмет на парични казни и затвор.
Но, примената на законот е слаба, бидејќи трудовите инспектори ретко наоѓаат деца под дозволената возраст како работат на лице место.
Во Романија, според официјалните податоци, кои не се ажурирани од 2004 година, има околу 70.000 деца кои работат во земјоделството, собираат материјали за рециклирање, работат во депонии, и се користат за сексуална експлоатација и други криминални активности.
Децата помлади од 15 години се сметаат за деца-работници во Романија.
Земјата во 2000 година ја ратификуваше ИЛО Конвенцијата 182 за најлошите форми на детскиот труд.
Во изминатава деценија воспостави систем за следење на детскиот труд, кој се применува од локалните власти и партнерските организации.
Земјата, исто така, има оддел за детскиот труд под државната управа за заштита на детските права.
Но, развиената легислатива не значи де факто спроведување.
Во Романија државната контрола над детскиот труд не е на задоволително ниво и бара поширока вклученост на невладините организации во процесот како главна движечка сила, велат аналитичарите.
„Да ги спасиме децата Романија“, како еден од највлијателните социјални партнери, води програма за социјална реинтеграција и обнова на училиштата за економски експлоатираните деца од 2001 година.
Во 2012 година повеќе од 600 деца и младинци беа помогнати за да се вратат на училиште.
Здружението Детски телефон спроведува друг проект за регистрирање на питачите во локалните заедници.
Проектот е наречен „Каде што почнува просењето, завршува детството“.
„Го започнавме овој проект заедно со нашите партнери бидејќи сме убедени дека можеме да ги донесеме децата таму каде што припаѓаат:
во училиштата, а не на улиците.
Со други зборови, секое дете заслужува шанса за нормално детство“, рече Каталина Флореа, извршен менаџер на Здружението Детски телефон.
Како што е случајот и со другите балкански земји, во Македонија децата постари од 15 години смеат да работат со дозвола од нивните родители.
Но, земјата, како и многу други на Балканот, не обрнува доволно внимание на ажурирањето на своите податоци за да ја регистрира реалната бројка на деца-работници.
„Работиме со т.н. деца од улиците, деца кои просат.
Бројот на овие деца е 1.000, додека 100 од нив се регистрирани во Скопје“, рече за SETimes Ирена Велковска, од Здружението за заштита на детските права.
Таа додава дека овие деца не работат во согласност со законите во Македонија, која е потписничка на ИЛО Конвенцијата за налошите форми на детскиот труд.
„Скоро 99 отсто од овие деца се Роми.
Мислам дека тие се обврзани да работат од рана возраст поради нивната социјална положба“, рече таа.
Дописниците Катица Ѓуровиќ во Белград, Габриел Петреску во Букурешт и Марија Стојановска во Скопје, дадоа свој придонес за овој извештај.
Дали го прифаќате детскиот труд, дури и ако семејството е сиромашно?
Споделете ги вашите размислувања во делот за коментари.
