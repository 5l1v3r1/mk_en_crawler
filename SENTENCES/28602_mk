14/11/2010
ЊУЈОРК, САД -- Учесниците што дискутираа за Косово на Советот за безбедност на ОН во петокот (12-ти ноември) ги повикаа Белград и Приштина да започнат дијалот што е можно поскоро и изразија поддршка за напорите на УНМИК.
Српскиот министер за надворешни работи, Вук Јеремиќ, рече пред Советот за безбедност на ОН дека неговата влада нема да побара од косовските Срби да учествуваат на предвремените избори следниот месец, бидејќи изборите не се одржуваат во согласност со резолуцијата 1244 на Советот за безбедност на ОН.
Тој ја потврди посветеноста на Србија на изнаоѓањето компромисно решение за косовското прашање.
Тој, исто така, потврди дека Србија нема да ја признае независноста на Косово ниту експлицитно, ниту имплицитно.
Косовската заменик-министерка за надворешни работи, Влора Цитаку, рече дека Приштина е подготвена за дијалог со Белград, но истакна дека никогаш нема да разговара за косовското право на независност.
Во тримесечниот извештај за Косово, специјалниот претставник на генералниот секретар на ОН, Бан Ки-мун, Ламберто Заниер, оцени дека ситуацијата во северно Косово останува нестабилна по мислењето од јули на Меѓународниот суд на правдата за законитоста на независноста на Косово.
„Наш клучен предизвик во северно Косово останува посредувањето меѓу заедниците, како и да бидеме мост меѓу северно Косово и приштинските власти“, рече тој.
(РТС, Танјуг, Бета, Блиц, АФП, Радио Слободна Европа, прес-центар на ОН - 12/11/10)
