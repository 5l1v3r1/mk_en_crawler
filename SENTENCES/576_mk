30/03/2005
(Разни извори – 23/03/05 – 30/03/05)
Бугарскиот сумо борач Калојан Махлјанов (Котушу) -- првиот Европеец кој влезе во јапонската сумо елита -- беше награден во Софија за посебни остварувања во спортот.
Церемонијата на примање на наградата се одржа на 29-ти март.
Дваесетидвегодишниот Махлјанов го освои престижниот Императорски пехар на Вториот пролетен голем сумо турнир во Осака.
Минатиот викенд во Tурција беше објавена збирка раскази и поеми на турски јазик од познатиот азербејџански писател Анар.
Преводот е на професорката Фатима Озкан.
Седмите по ред Денови на хрватската култура беа отворени на 28-ми март во Мостар, јужна Босна и Херцеговинa (БиХ).
На четириесетипетдневниот фестивал ќе има 65 театри, оперски и балетски претстави, концерти, литературни средби и изложби.
Познатиот албански кларинетист Фатос Керими одржа концерт во Тирана на 29-ти март.
Настанот беше организиран под покровителство на Американската амбасада во Албанија.
Бугарската фудбалска легенда Христо Стоичков беше прогласен за Играч на 1990-тите, во неодамнешната анкета на Еуроспорт.
Втор според анкетата беше Романецот Георге Хаги.
Стоичков, кој моментно го тренира бугарскиот национален фудбалски тим, ја доби наградата на 25-ти март.
Изложбата на дела на хрватскиот фотограф Маре Милин беше отворена минатата недела во галеријата УЛУПУХ во Загреб.
Изложбата, насловена како „7 x 7 x 7“ се состои од црно-бели фотографии на секојдневниот живот на фотографот.
Триесетидве годишната Милин има освоено голем број награди на домашни и меѓународни натпревари за фотографија.
Босанските уметници за првпат учествуваа на традиционалниот Фестивал на културата во Катар, кој започна на 25-ти март во Доха.
На фестивалот се прикажани дела на сликарите Сеид Хасанефендиќ и Мехмед Заимовиќ.
Минатата недела во Србија и Црна Гора беше објавена збирката академски истражувања и архивски документи насловена како „Српско-француски односи 1904-2004 година“ од страна на Здружението на српско-француска културна соработка и Српската државна архива.
Проектот потекна од билатералниот научен форум во Белград минатата есен.
