10/11/2006
(AФП, АП, Ројтерс, ЕУобсерцер, Дојче веле, Заман - 09/11/06; EUROPA, Еурактив - 08/11/06)
Турскиот парламент во четвртокот (9-ти ноември) го усвои законот кој го бара ЕУ за подобрување на имотните права на немуслиманските верски малцинства во земјата. 
„Законот за верските фондации“, кој мора да биде одобрен од претседателот Ахмет Неждет Сезер за да влезе во сила, ќе им овозможи на главно грчките, ерменските и еврејските фондации да ги повратат имотите конфискувани од страна на државата во 1974 година.
Законот, кој одредува 18-месечен период на поднесување барања за имотите предвидува и создавање на специјална комисија со задача определување на тоа кои имоти ќе бидат вратени.
Сепак, нацрт-законот, наводно, не ги опфаќа сите видови конфискуван имот. 
На пример, тој не предвидува компензација за имотите кои веќе се продадени на трето лице. 
АФП во четвртокот објави дека некои од оние кои се погодени од ова, предупредиле дека е можно да ја тужат Турција пред Европскиот суд за човекови права.
Според овој закон, фондациите можат да оперираат во странство и да примаат надворешни финансии, под услов меѓународните активности да влегуваат во рамките на активностите наведени во нивните статути. 
Некои го критикуваа воведувањето на ваква рестрикција, велејќи дека истата, всушност, ќе ги остави настрана немуслиманските институции.
Нацрт-законот беше усвоен околу два месеци откако беше ставен на дневен ред на парламентот и еден ден по објавувањето на редовниот извештај на Европската комисија (ЕК) за напредокот во пристапот во ЕУ на Турција во средата. 
Документот ја критикува Анкара за малиот или никаков напредок во спроведувањето на реформите во голем број области, вклучувајќи ја и слободата на изразувањето, верските слободи, женските и синдикатските права.
И покрај тоа што слободата на религијата „генерално се почитува“ во Турција, „немуслиманските верски заедници немаат пристап до правните лица и понатаму се соочуваат со ограничени имотни права“, се вели во извештајот на ЕК. 
„Тие се соочуваат со проблеми во менаџирањето на нивните фондации и во враќањето на имотите со судски средства.“
Документот й препорачува на Турција да ги отстрани сите рестрикции кои оневозможуваат целосно функционирање на сите верски заедници со усвојување на рамковен закон во согласност со правниот случај на Европскиот суд за човекови права.
Во септември турските пратеници гласаа за иницијативата за проширување на административните права во малцинските училишта, но ја отстранија одредбата со која ќе се овозможеше запишување на странски ученици. 
Според извештаите, тие се обиделе да избегнат овозможување на повторното отворање на грчката православна семинарија, нешто за што се залагаше ЕУ.
Според законот од 1971 година, со кој верската и воената обука се става под државна контрола, едновековното теолошко училиште Халки на островот Хејбелиада кај Истанбул, престана со прием на нови ученици, одземајќи й го на Источноправославната црква клучниот објект за обука на свештенството. 
Последните пет студенти на семинаријата дипломираа во 1985 година, кога семинаријата ги затвори вратите.
Во извештајот на ЕК од средата се предупредува Турција дека е можно да се соочи со суспендирање на разговорите за пристап ако не покаже поголем напредок во однос на човековите права и не ги отвори своите пристаништа и аеродроми за бродовите и авионите на кипарските Грци до средината на декември.
