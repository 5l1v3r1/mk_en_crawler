24/05/2011
Од Игор Јовановиќ за Southeast European Times во Белград -- 24/05/11
Српската Даночна администрација неодамна поднесе предлог до владата кој драстично ќе го зголеми ризикот за сите што размислуваат за мито или некој друг вид корупција.
Мерката ќе ја избрише индивидуалната стекната старост на работа -- „стаж“ -- ако тој или таа се осудени за корупција.
„Државата јасно ќе стави до знаење дека е подготвена да се спротивстави на корупцијата и јас тврдам дека многумина кои размислуваат за корупција ќе ги напуштат ваквите мисли на самиот почеток“, изјави директорот на даночната администрација, Драгутин Радосављевиќ, за државната телевизија РТС.
Предлогот повикува на запленување на имотот на осуденикот покрај бришењето на стажот.
Иако јавноста се согласува дека борбата против корупцијата треба да се интензивира, многу правници и невладини организации тврдат дека предлогот во врска со стажот е неуставен.
Тие велат дека борбата против корупцијата може да е поуспешна ако постојните закони се применуваат подоследно.
„Мерката е неуставна бидејќи е невозможно да се поврзе целата кариера со еден ситен престап за кој некој е осуден“, изјави членот на Антикорупциската агенција, Златко Миниќ, за SETimes.
„[Тоа] најверојатно ќе биде веднаш укинато од Уставниот суд“, додаде тој.
Други тврдат дека постојат уште поефикасни начини за борба против корупцијата.
„Властите треба првенствено да се фокусираат на поголемото охрабрување и заштитата на лицата што пријавуваат нелегални дејства, како и на оние кои сомнително поседуваат повеќе имот отколку пред да работат во јавната служба, и да докажат дали нивната плата им овозможила да платат за ваквото зголемување“, рече претставникот на Трансперенси интернешнал, Немања Ненадиќ, за SETimes.
Но, Радосављевиќ тврди дека се потребни поостри мерки со оглед на тешките последици од корупцијата.
„Една корупциска афера може да ја дискредитира целата институција, сектор или влада и да има негативно влијание врз имиџот на земјата“, рече тој.
Експертите велат дека делот на предлогот на Даночната администрација во врска со конфискацијата на имот има логика.
„Ваквата мерка веќе се применува во Србија против осудените за организиран криминал и воени злосторства, кои мора да докажат како ги стекнале парите за својот имот, за да спречат истиот да им биде запленет“, рече Миниќ.
Сепак, тој истакнува дека Даночната администрација веќе има правни инструменти со кои може да го провери имотот на поединците.
„Законот за даночна администрација и процесот на оданочување од 2002 година овозможува вкрстена проверка на пријавениот приход и трошоци, и би било интересно да се види дали Даночната администрација ги користела овие механизми пред да ја предложи оваа мерка.
На тој начин, сите оние кои беа јавно осомничени за корупција можеа да бидат проверени и судени, најмалку за проневера, но докази не постоеја“, рече Миниќ.
Борбата против корупцијата се смета за клучен услов за пристапувањето во ЕУ.
Истражувањето на Глобалниот барометар за корупцијата спроведено на крајот од минатата година покажа дека српските граѓани сметаат оти има зголемување на корупцијата во последните три години.
Во исто време, рејтингот за владината ефикасност во борбата против корупцијата падна од 2.38 на 2.24, поттикнувајќи ја владата да објави планови за изготвување нова стратегија.
