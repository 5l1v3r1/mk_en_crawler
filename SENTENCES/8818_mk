27/04/2012
Билјана Пекушиќ за Southeast European Times во Белград -- 27.04.12
Апсењето на 200 осомничени дилери на дрога во масовната акција на српските власти во рамките на борбата против продажбата на марихуана, хероин, кокаин и амфетамин, претставува најнов удар против нелегалната дрога во Југоисточна Европа.
Рациите беа спроведени на 19-ти април на 180 локации низ цела Србија, при што полицијата конфискуваше оружје, пари и нелегална дрога.
„Целта на оваа акција е да се разбие продажбата на наркотици во близина на основните и средните училишта“, изјави за SETimes српскиот министер за внатрешни работи, Ивица Дачиќ.
Безбедносните сили ги претресоа куќите, становите и околу 30 кафулиња во близина на училиштата. 
Тие пронајдоа 3,2 килограми различни наркотици подготвени за улична продажба, како и осум нерегистрирани пиштоли и голема количина муниција. 
Запленети се шеснаесет автомобили, вклучително и два кои беа пријавени како украдени.
Полицијата во Сопот го уапси Жељко Вујиќ (35) и пронајде 2,7 килограми хероин.
Петмина осомничени дилери на дрога беа уапсени во Нов Белград, и полицијата смета дека групата била дел од една поголема операција која, наводно, имала своја лабораторија за производство на метамфетамини. 
Властите соопштија дека пронашле и хемиски производи и опрема за производство на дрога.
Српската рација е последна од серијата полициски акции со цел запирање на бранот нелегална дрога. 
Полицијата во регионот заеднички соработува и заеднички ги планира ваквите операции.
„Имаме секојдневна размена на информации и криминалците со дрога се под заедничка полициска придружба во регионот“, рече за SETimes Милорад Вељовиќ, директор на српската полиција.
Претходно оваа година, Босна и Херцеговина (БиХ), Србија и Хрватска соработуваа во истрагата за големите банди на дрога во регионот. 
Операцијата, која го имаше тајното име „Козара“, беше спроведена на барање на обвинителството на БиХ, додека српската и хрватската полиција беа задолжени за истрагата и апсењата.
За време на операцијата од јануари до март, полицијата претресе неколку локации и уапси пет лица во Србија, додека хрватската специјална полиција УСКОК уапси уште петмина во Хрватска. 
Вкупно 55 грама кокаин, 660 грама хероин и 600 грама материјал за мешање беа конфискувани, рече Гојко Васиќ, директор на полицијата на Република Српска.
Полицијата во двете држави, исто така, заплени оружје и муниција, најдени во скривалиштата. 
Осомничените беа уапсени и предадени на надлежност на обвинителството на БиХ во Сараево.
Во Црна Гора 11 лица беа уапсени во јануари и обвинети во судот за водење организирана операција на шверц со дрога, која се проширила и во Албанија, Црна Гора, Хрватска и БиХ. 
Полицијата заплени оружје и околу 110 килограми дрога.
„Борбата против криминалците со дрога е исклучително важна во овој регион, бидејќи покрај продажбата на дрога, тие имаат многу оружје и претставуваат закана за безбедноста на сите граѓани“, рече за SETimes Зоран Драгишиќ, професор на белградскиот Факултет за безбедност.
