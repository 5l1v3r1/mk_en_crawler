05/08/2011
Ксенија Јурковиќ за Southeast European Times во Шибеник -- 05.08.11
Влезот во ЕУ одамна се смета нешто како национална мисија за Хрватска, а очекувањата дека земјата ќе има корист се големи.
Пристапот до поголем пазар, слободниот проток на стоки и капитал, како и поголемиот степен на сигурност за инвеститорите се само некои од придобивките кои Хрватите бо можеле да ги имаат со пристапување во ЕУ.
„Кога инвеститорите доаѓаат во мојата канцеларија, најчесто ме прашуваат „Кога ќе влезете во ЕУ?“. 
Бидејќи знам дека пристапување ќе се случи во рок од 18 до 24 месеци и дека ова е разумен период за инвестиции, [јас им велам] сигурен сум дека тоа е поттик за нови инвестиции во Република Хрватска“, изјави Домагој Иван Милошевиќ, заменик претседател за владините инвестиции, по еден деловен ручек организиран од американската стопанска комора во Хрватска.
„Очекувам позитивен развој. 
За туризмот конкретно, пристапување би можело да значи полесен прилив на туристи веднаш штом ќе влеземе во Шенген зоната, за која влезот во ЕУ е предуслов. 
Ние мора да добиеме некои грантови од ЕУ. 
Очекувам бран на позитивни ефекти,“ изјави за SETimes Јошко Локас, претприемач од туристичкиот сектор.
Економистите се попретпазливи кога станува збор за позитивното влијание на пристапувањето на Хрватска. 
Зоран Аралица од Економскиот институт во Загреб се согласува дека пристапот до големиот пазар на ЕУ ќе биде предност за Хрватска. 
„Сепак, потребна е претпазливост бидејќи стопанисувањето во новите регионални пазари [ЕУ] бара техничка и технолошка експертиза што нашите компании, во голема мера, не ја поседуваат“, изјави Аралица за SETimes.
Многу мали и средни хрватски претпријатија имаат слични стравувања -- дека тие ќе се соочат со недостаток во навлегувањето во еден голем европски пазар без конкуренција, и дека, поради истата причина, тие не ќе можат да ги задржат постојните.
„Пристапувањето во ЕУ ќе создаде проблеми, како за трговијата, така и за бизнисмените општо. 
Очигледно е дека ние технолошки заостануваме зад останатиот дел од светот, каде напредокот е брз. 
Невозможно е да се надоместат пет години војна и економската криза која сигурно ќе трае до крајот на годината. 
Оттука, можни се дури и најлошите сценарија, како уништување на трговијата и другите бизниси,“, изјави за SETimes Анте Михиќ од Хрватската комора на занаети.
„Дали малите и средните претпријатија ќе опстанат или ќе исчезнат зависи првенствено од видот и начинот на работењето и одржливоста на вкупната задолженост на економијата на макро ниво. 
Всушност, двете состојби дејствуваат истовремено“, изјави Аралица.
Повлекувањето од ЦЕФТА и пристапувањето во ЕУ ќе резултира со зголемување на царинската стапка. 
Меѓу другото, тоа може да влијае на тутунската индустрија и хрватската фабрика за тутун Ровињ, една од најпрофитабилните хрватски компании, која во голема мера извезува во голем број од соседните земји, вклучувајќи ја Србија, Босна и Херцеговина и Македонија. 
Се појави загриженост дека процесот може да доведе до зголемување на цените и индиректно зајакнување на црниот пазар.
„Сепак, хрватското членство, кое се наближува, неминовно доведе до покренување и зајакнување на политичкиот процес, со што се олесни подобреното донесување на одлуки на институционално ниво“, вели Аралица, повикувајќи се на зголемувањето на бројот на учесници во создавањето и спроведувањето на политичките одлуки.
„Една од позитивните работи [на пристапување во ЕУ] е дефинитивно пристапот до фондовите на ЕУ“, вели тој, додавајќи дека државните институции мора да бидат способни да формулираат проектни активности за финансирање.
