12/07/2010
Од Адиса Бусулаџиќ за Southeast European Times во Сараево -- 12/07/10
Хасан Нухановиќ е висок, слаб 42-годишен Бошњак.
Неговите очила со метален оквир и неговиот светол и беспрекорен тен, наследен од неговата мајка, го прават да изгледа помлад.
Неговото решително, но сепак ненаметливо, однесување ја крие неговата болка.
Благодарение на одличниот англиски јазик, неговата висока интелигенција и скоро фанатична посветеност на работата, тој во изминативе 17 години работел на добро платени работни места во најразлични организации во Босна и Херцеговина (БиХ).
По напорниот ден на работа, тој сака да се опушти свирејќи рок на својата акустична гитара или муабетејќи со своите пријатели со пиво -- иако никогаш нема да допре еден од своите најомилени видови, бидејќи е холандски и го пиеле мировниците на ОН во Сребреница.
„Ќе земам што било друго!“ вели тој одлучно, сепнувајќи го келнерот и гостите на соседните столчиња.
„Донесете ми какво било друго пиво што имате!
Не е важно кое е или колку чини.“
Оние кои го познаваат, го опишуваат Хасан како одличен колега, посветен сопруг и татко, и едно од најчесните човечки суштества што ги сретнале во животот.
Остатокот од светот, пак, го познава како најпознатиот преживеан од геноцидот во Сребреница.
Семејна трагедија
Ако го внесете името на Хасан Нухановиќ на „Гугл“, барајќи негови фотографии и лични податоци, ќе наидете на фотографијата на неговите родители која тој секогаш ја чува во близина.
Сликана во 1989 или 1990 година, на фотографијата е неговиот татко, 47-годишниот Ибро, генерален менаџер на локална фабрика за преработка на дрво, како се смее гушкајќи ја вљубено својата елегантна и убава 42-годишна сопруга Насиха.
Животот не можел да биде подобар.
Хасан, нивниот најстар син, студирал на Сараевскиот универзитет за машински инженер.
Неговиот брат, Мухамед, бил запишан во средно образование.
Семејството имало многу причини да биде среќно, и уште повеќе да очекува во иднина.
И тогаш сé се сменило.
Во пролетта 1992 година почна војната во БиХ.
Семејството Нухановиќ за малку го избегнало масакрот во 1992 година на околу 2.600 Бошњаци од страна на силите на босанските Срби во Власеница.
Тие избегале од својот роден град во семејниот автомобил, благодарни што Хасан дошол од Сараево за време на викендот и можел да замине со нив.
Тие нашле засолниште во домот на братот на Ибро во Сребреница.
За време на опсадата што потоа следеше од страна на силите на босанските Срби, тие доживеале жестоки бомбардирања, снајперски напади и гладување.
Но, во пролетта 1993 година, Советот за безбедност на ОН ја усвои резолуцијата 819, нарекувајќи ја Сребреница „заштитена зона, која треба да биде ослободена од секаков вооружен напад или каков било друг непријателски чин“.
Првата група мировници на ОН пристигнала.
Хасан набргу добил работа кај нив како преведувач.
Во следните две години, семејството Нухановиќ и другите жители на Сребреница живееле во релативен мир, при што српската пешадија и артилерија биле повеќе или помалку мирни во околните ридови.
Ним им било строго забрането да излегуваат надвор од „заштитената зона“ на ОН.
Во јули 1995 година армијата на босанските Срби одеднаш го активираше своето оружје и започна офанзива.
Надевајќи се дека силите на ОН ќе ги заштитат, Нухановиќ побарале засолниште во базата на ОН во Поточари.
Тие биле меѓу 5.000-6.000 цивили кои успеале да влезат во базата пред мировниците, претставени од холандскиот баталјон, да ја затворат портата и сите други влезови, оставајќи околу 20.000 луѓе на милоста на трупите на босанските Срби.
„Заштитената зона“ напуштена
Семејството на Хасан останало во негова близина додека тој продолжил со својата работа како преведувач на холандскиот баталјон.
Тие се чувствувале сигурно во базата, иако слушале врискања и пукотници во далечина.
Два дена ги слушале приказните на другите луѓе за брутални убиства надвор од зоната.
И тогаш ги слушнале страшните зборови што нивниот син морал да ги преведе.
„Хасан, кажи му на твоето семејство да замине веднаш!“, му наредил еден холандски војник на младиот Бошњак.
Додека ја пренесувал пораката, очите на Хасан се наполниле со солзи.
Тие знаеле дека тој само си ја врши работата.
Додека холандските војници ги придружувале кон излезот, Хасан им викнал на холандските војници во знак на протест.
И потоа викнал кон своите мајка, татко и брат:
„Доаѓам со вас!“
Неговиот 19-годишен брат, Мухамед, му вратил.
„Не доаѓаш со нас.
Ќе останеш внатре зашто можеш!“
Тогаш за последен пат Хасан ги видел живи.
Холанѓаните им наредиле на сите 5.000 луѓе да излезат од базата.
Стоејќи до силите на ОН, српските војници чекале надвор, одвојувајќи ги мажите и момчињата од нивните сопруги, мајки и сестри.
одвојувањето на цивилите сé уште траело, кога холандските војници се качиле на своите бели оклопни возила за персонал, џипови и камиони јасно означени со црните букви на ОН.
Тие го однесле Хасан и неколку други луѓе од локалниот персонал со себе, напуштајќи ја „заштитената зона“ која имаа мандат да ја заштитуваат.
Последна работа на која Хасан се сеќава дека ја видел, преку ретровизорот на возилото на ОН кое го носело на сигурно, биле цивилите опкружени од тешко наоружени српски војници, како стојат пред базата Поточари.
Никаде немало знак за присуството на Холанѓаните, освен бројните лименки пиво и шишиња расфрлени по земјата.
Приказната на Хасан Нухановиќ ќе продолжи во вторник во SETimes.
