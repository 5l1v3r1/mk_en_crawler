24/02/2009
Грчката министерка за надворешни работи, Дора Бакојани, во среда (25-ти јануари) ќе допатува во официјална посета на САД, каде што ќе се состане со државниот секретар, Хилари Клинтон. 
Тие се очекува да разговараат за кипарскиот проблем и односите на Грција со Tурција, како и за последните настани на Балканот и Кавказот. 
Подоцна Бакојани ќе има обраќање пред Советот за безбедност на ОН за приоритетите на актуелното грчко претседателство на ОБСЕ.
***
Дводневна конференција на Јадранската повелба -- која ја вклучува Aлбанијa, Босна и Херцеговина, Македонија и Црна Гора -- беше отворена во понеделникот (23-ти февруари) во Тирана. 
Учесниците разговараат за евроатланската интеграција и безбедносните предизвици на Западен Балкан.
***
Кипарскиот претседател Деметрис Христофиас во понеделникот (23-ти февруари) допатува во дводневна работна посета на Белград. 
Тој најпрво се состана со српскиот премиер Мирко Цветковиќ, кој му се заблагодари за кипарската поддршка на интеграција на Србија во ЕУ. 
Цветковиќ, исто така, ја потврди српската поддршка за напорите на Кипар за решавање на својата долготрајна поделба. 
Христофиас и неговиот српски колега, Борис Тадиќ, ќе разговараат околу начините за зајакнување на економската соработка. 
Во вторникот двајцата претседатели официјално ја отворија новата кипарска амбасада во Белград.
***
Српскиот министер за надворешни работи, Вук Јеремиќ, и неговиот руски колега, Сергеј Лавров, во петокот (20-ти февруари) потпишаа билатерален договор за безвизен режим помеѓу двете држави. 
Истиот им овозможува на граѓаните на овие држави да патуваат без виза во другата држава за период од 30 дена. 
Во Москва Јеремиќ рече дека двете држави наскоро ќе потпишат договор за културна соработка и ќе организираат денови на културата на другата држава.
***
Џејсон Хајленд, директор на Канцеларијата за прашања на Југоцентрална Европа при американскиот Стејт департмент, во петокот (20-ти февруари) го пофали придонесот на Aлбанија за одржувањето на стабилноста и мирот на Балканот. 
Хајленд се состана со албанскиот министер за надворешни работи, Лулзим Баша, во Тирана. 
Американскиот амбасадор во Тирана, Џон Витерс, исто така, присуствуваше на состанокот. 
Баша му се заблагодари на Хајленд за поддршката на Вашингтон на пристапот на Албанија во НАТО. 
Властите, исто така, разговараа околу прашањата поврзани со регионалната соработка, Косово и евроатланските перспективи на државите од Западен Балкан.
***
Словенија ги поддржува напорите на Maкедонијa во процесот на евроатланска интеграција, рече на 17-ти февруари словенечкиот претседател Данило Турк, по состанокот во Скопје со својот македонски колега Бранко Црвенковски. 
Турк рече дека Словенија целосно го поддржува пристапот на Македонија во ЕУ и НАТО. 
Двајцата претседатели се согласија дека словенечките инвестиции во Македонија се зголемуваат, но сé уште се под својот потенцијал.
(Разни извори -- 17/02/09 - 24/02/09)
