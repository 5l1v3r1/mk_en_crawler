27/07/2007
Од Блерта Фониќи-Кабаши за Southeast European Times во Приштина – 27/07/07
Косовските водачи и шефот на УНМИК Јоаким Рикер во четвртокот (26-ти јули) се согласија дека локалните и парламентарните избори ќе се одржат во покраината во ноември.
И покрај тоа што постои одредена загриженост дека изборите би можеле да бидат пречка за решавање на статусот на Косово, двата процеси може да одат напред истовремено, рече Рикер по состанокот со косовскиот претседател Фатмир Сејдиу.
Точниот датум на гласањето сé уште не е избран.
Сејдиу вети дека властите „внимателно ќе го следат процесот на решавање на статусот“ и ќе се погрижат изборите да не претставуваат пречка.
Тој истакна дека косовската влада, парламентот и преговарачкиот тим ќе продолжат со својата работа до изборите, како и дека нема опасност од институционален вакуум.
Косовските граѓани интервјуирани од Southeast European Times изразија различни ставови во врска со најновите настани.
Фердане Красниќи од Приштина рече дека изборите треба да се одржат во ноември, за да може независно Косово да има нов парламент и влада.
„Треба да имаме други водачи по решавањето на статусот, бидејќи не ни треба држава со вакви водачи“, рече Красниќи, критикувајќи го сегашниот парламент како корумпиран и неефикасен.
Според студентот по медицина Вјоса Гаши, изборите треба да се одржат или во ноември или во декември.
„Ни требаат избори, бидејќи [од друга страна] претендираме да бидеме демократска држава“, рече тој.
Шкумбин Муниши, лингвист, рече дека е грешка што минатата година локалните избори беа одложени.
„Тоа беше прекин во консолидирањето на демократскиот процес во Косово“, рече Муниши.
„Сега слушаме дека општите и локалните избори ќе се одржат во ноември.
Не верувам дека ноември е вистинскиот датум, бидејќи е можно процесот на статусот да се поклопи со изборниот процес.“
Во тој случај, рече тој, клучните одлуки ќе мора да ги донесе администрацијата во заминување, што ќе ја доведе во прашање легитимноста.
„Повеќе би сакал изборите да се одржат во октомври“, рече тој.
„Потоа ќе има повеќе време за составување на новиот парламент и влада, кои ќе имаат мандат да работат на финализирањето на процесот на статусот.“
