06/07/2005
(Софиска новинска агенција - 06/07/05;
Ројтерс, БНН, Софиска новинска агенција, Медиапул, Дневник, Reporter.gr, SEE Security Monitor, официјална веб-страница на бугарскиот претседател - 05/07/05)
Бугарскиот претседател Георги Парванов во вторникот (5-ти јули) потпиша декрет со кој се свикува новиот парламент во земјата за седница на 11-ти јули.
Тој, исто така, побара од Бугарската социјалистичка партија (БСП), која победи на општите избори на 25-ти јуни не обезбедувајќи целосно мнозинство, да се обиде да постигне договор за владина коалиција пред тој да им го предаде мандантот за составување на новата влада -- најверојатно на средината на јули, како што наведуваат информирани извори.
БСП освои 31 отсто од гласовите, што значи 82 места во еднодомното законодавно тело од 240 пратеници.
Владејачката центристичка партија Национално движење за Симеон Втори (НДС-II) беше втора со 20 отсто, или 53 места, додека Движењето за правата и слободите (ДПС) беше трето со 13 отсто, или 34 места.
Преостанатите 71 место се поделени помеѓу другите четири партии и коалиции.
Неосвојувајќи мнозинство, БСП сега разговара со ДПС, со НДС-II, како и со претставници на десничарските партии во новиот парламент.
ДПС веќе изрази подготвеност за пристап во коалицијата предводена од БСП.
Но, БСП и ДПС заедно имаат вкупно 116 пратеници -- пет помалку од бројката потребна за добивање просто мнозинство.
НДС-II, пак, укажа на тоа дека нема да влезе во коалиција ако нејзиниот водач, актуелниот премиер Симеон Саксобурготски, не ја задржи својата функција.
БСП ја отфрли таа идеја, инсистирајќи на тоа дека нејзиниот водач, Сергеј Станишев, треба да ја добие функцијата.
Ако НДС-II не биде убедена да пристапи во коалицијата на БСП и ДПС, друга опција ќе биде привлекување на пратеници од другите партии за да се обезбеди мнозинство, им рече Станишев на членовите на БСП во неделата.
Сепак, Саксобурготски се чини дека го ублажува својот став, по предупредувањата од ЕУ дека континуираниот ќор-сокак во врска со составувањето на новата влада би можел да го загрози планираниот влез на земјата во Унијата во јануари 2007 година.
„Колку е поширока коалицијата за следната влада, толку подобро“, изјави за новинарите во вторникот водачот на НДС-II, додавајќи дека не сака да биде премиер „по секоја цена“.
„Сите ние ќе мора да ги почитуваме интересите на Бугарија“, рече Саксобурготски, пред трилатералниот состанок со Станишев и претседателот на ДПС, Ахмед Доган, во средата.
Разговорите, според некои, претставуваат знак дека трите партии се близу до постигнување договор.
