26/11/2004
(Разни извори - 19/11/04 - 26/11/04)
Најголемата унгарска банка, ОТП, ги откри плановите за влез на српскиот и хрватскиот пазар како дел од плановите за проширување за Централна и Источна Европа. 
ОТП вели дека веќе остварува разговори со српската Јубанка и хрватската Нова банка.
***
Комисијата за гаранции на српската Влада објави дека ја поништила понудата на „Апурна“, заедничка инвестиција на француското претпријатие „Данон“ и ѕвездата на НБА Владе Дивац, за купување на водечкото претпријатие во земјата за безалкохолни пијалаци „Књаз Милош“. 
Новите понуди треба да се поднесат до 6-ти декември. 
Овој потег беше преземен поради расправијата помеѓу „Апурна“ и ФПП Балкан.
***
Втората седница на заедничката Економска комисија на Босна и Херцеговина и Турција во Анкара резултираше со договори за соработка во туризмот и економскиот сектор. 
Двете земји ќе се состанат повторно во декември на разговори во врска со реализацијата на билатералниот Договор за слободна трговија.
***
Германската банка за развој и албанската Влада потпишаа договор за кредит во висина од 44 милиони евра за изградба на електричната мрежа во должина од 165 километри, која ќе ги поврзува Тирана и Подгорица. 
Изградбата треба да започне на почетокот од 2005 година.
***
Холандија обезбеди грант во висина од 9 милиони евра за Македонија како дел од Проектот за заем за приспособување во менаџментот на јавниот сектор, предводен од страна на Светската банка. 
Вкупниот холандски придонес во проектот изнесува 15,3 милиони американски долари.
***
Европската инвестициона банка (ЕИБ) објави дека й доделила глобален заем во висина од 16 милиони евра на романската банка БРД-Груп сосиете женерал, кои ќе се искористат за инвестиции во јавната инфраструктура. 
Ова е втор кредит одобрен од страна на ЕИБ за БРД, со што вкупната висина на поддршката изнесува 100 милиони евра.
***
Италија ќе обезбеди кредит во висина од 5,1 милиони евра за Албанија за модернизација на пет здравствени капацитети. 
Заемот ќе биде доделен од страна на банката Медиокредито Централе.
***
ЕБРД на 2-ри декември во Сараево ќе го одржи својот втор регионален семинар - од вкупно четири настани што се фокусираат на развојот во Југоисточна Европа, Унгарија и Словенија. 
Во разговорите за развојот на транспортот и инфраструктурата ќе учествуваат претставници на земјите од регионот, меѓународната заедница, како и експерти.
