05/03/2012
Линда Карадаку за Southeast European Times во Приштина -- 05.03.12
Најзначајната порака што шефицата за надворешна политика ЕУ, Кетрин Ештон, се погрижи да ја пренесе за време на нејзиниот последен состанок со косовскиот премиер Хашим Тачи беше следната: Унијата сака Косово да се доближи до членството и е подготвена да помогне тоа да се оствари.
Ештон разговараше со Тачи во четвртокот (1-ви март) во Брисел. 
Искажувајќи пофалби за договорите постигнати меѓу Косово и Србија за време на техничкиот дијалог со кој посредуваше ЕУ -- договорите за косовското регионално претставување и Интегрираното гранично управување (ИГУ) -- Ештон забележа: „Поминавме долг, долг пат“.
И се осврна на иднината. 
„Имаме богата година пред нас, во нашиот однос: физибилити студијата, визниот дијалог, трговската спогодба, учеството на Косово во програмите на ЕУ и се надевам, членството во Европската банка за обнова и развој (ЕБОР)“, рече Ештон за време на заедничката прес-конференција со Тачи.
Ештон додаде дека иако сето ова ќе бара работа на двете страни и континуирана соработка, „ние дојдовме до една пресвртница“.
Тачи ја повтори оваа поента и рече дека договорите „претставуваат пресвртница не само за Косово и Србија, туку и за ЕУ“. 
Тој додаде: „Иднината на Косово и на сите други земји од Западен Балкан е во ЕУ и во НАТО“.
Ветон Вула, од Косовскиот европски институт „ЈУРИДИКА“ изјави за SETimes дека разговорите и договорите постигнати со Србија „ќе го забрзаат патот на Косово кон ЕУ; Косово [даде многу], и мораше некако да биде наградено“. 
Тој додаде дека стратешки, „би било добро [Косово] да се доближи повеќе до ЕУ пред Србија конечно да влезе, [поради] примерот со Македонија и Грција и пречките што Грција й ги става на Македонија“.
Самуел Жбогар, шеф на канцеларијата на ЕУ во Приштина, издаде изјава во четвртокот во која ја потврдува подготвеноста на ЕУ да ги поддржи напорите на Косово за зајакнати трговски односи „со подготвување и обука на [властите] да го зајакнат својот административен капацитет за водење на трговската политика, што евентуално би водело до трговски договор. 
Тоа е сигурно многу изискувачка задача: иако ЕУ ја отклучи вратата, Косово треба да ја отвори и да влезе“, рече тој.
Вицепремиерката и министерка за трговија и индустрија, Мимоза Кусари Лила, наводно, забележала дека „Косово постигна видлив напредок кон отпочнувањето на преговорите за Спогодбата за слободна трговија, и трговските односи меѓу Косово и ЕУ се подобрени“. 
ЕК и косовските власти, исто така, дискутираа за напредокот постигнат во областите на индустријата и политиката за малите и средните претпријатија, царината и оданочувањето.
Косово и ЕУ работат заедно преку т.н. 
ПСА Дијалог, воведен од Европската комисија во есента 2009 година како надградба на претходниот Механизам за следење на процесот на стабилизација и асоцијација. 
Ова е рамката во рамките на која ЕК и косовската администрација редовно дискутираат околу техничките и политичките прашања во врска со европската агенда. 
Истата произлегува од физибилити студијата предложена од ЕУ во ноември 2008 година за проценка како Косово може најдобро да ја искористи регионалната и европската интеграција.
Но, Леонора Криезиу, извршен директор на Косовскиот институт за политички истражувања (ПИПС), изјави за SETimes дека договорите нема да донесат многу за Косово. 
„Иако ЕУ даде зелено светло за отпочнување физибилити студија, не мислам дека ова беше подарок, ниту пак забрзување, туку само поместување на прашањето од Приштина во Советот на министри на ЕУ“, рече Криезиу за SETimes.
Истото, рече таа, важи за визната либерализација, која „не треба да се смета за подарок, туку за исполнување на обврските од страна на Косоварите, како што досега направија и сите држави во регионот“.
„Мислам дека ЕУ не е искрена кон Косово бидејќи физибилити студијата може да ја одолговлечи интеграцијата на Косово уште многу години, додека не биде дадено мислење за потпишување на Спогодбата за стабилизација и асоцијација“, рече таа. 
„Ова се однесува повеќе на недостатокот на внатрешен консензус на ЕУ за Косово.“
Пет членки на ЕУ не ја признаваат независноста на Косово „а овие договори треба да ги потпишат сите 27 земји-членки“, рече Криезиу.
Во јавноста Тачи настапи оптимистички. 
„Чекорите што ние ги правиме се тешки поради минатото. 
Но, овие чекори се клучни за нашето приклучување на европската перспектива“, рече тој, нарекувајќи ги договорите со Србија „историски“ и додаде, „Република Косово е горда што е европска држава и е подготвена да го заземе своето место во ЕУ, НАТО и Обединетите нации“.
