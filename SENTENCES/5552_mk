05/07/2010
Од Игор Јовановиќ за Southeast European Times во Белград – 05/07/10
Односите меѓу Србија и ЕУЛЕКС се заладија по бомбашкиот напад за време на демонстрациите во Митровица. 
Едно лице загина, а 11 беа повредени во петокот (2-ри јули) кога непознат напаѓач фрли рачна граната врз демонстрантите, кои одржуваа митинг против отворањето канцеларија на косовската влада во градот со претежно српско население.
Српскиот Национален совет за безбедност одржа итна седница и издаде соопштение во кое го критикува нападот како „чин на тероризам на албанските сепаратисти“. 
Истиот го обвини меѓународниот цивилен претставник Питер Фејт, велејќи дека тој работел спротивно на политиките и позициите на ЕУ вршејќи притисок за отворање на канцеларијата.
Српскиот претседател Борис Тадиќ го опиша нападот како „провокација на мирот и провокација кон Србија“. 
На негово барање, Советот за безбедност на ОН ќе одржи седница во вторник на која ќе дискутира за ситуацијата во Митровица.
Разлутените локални Срби, во меѓувреме, го обвинија ЕУЛЕКС дека ја зазема страната на косовските Албанци. 
Владата на независно Косово се обидува да ја прошири својата власт во Митровица, но се соочува со отпор од српското население таму.
„Неуспехот во гарантирањето на безбедноста на Србите во Косово само ќе ги разгори повиците за поостар став кон ЕУЛЕКС; со кого српската влада досега претежно беше подготвена да соработува во замена за видливи награди од ЕУ“, рече Јан Банкрофт, основач на организацијата Трансконфликт Србија.
Сепак, Банкрофт изјави за SETimes дека Србија, најверојатно, нема да ја промени својата позиција радикално пред Судот на правдата да ја донесе својата одлука за законитоста на косовската самопрогласена независност. 
Душан Јањиќ, претседател на Форумот за етнички односи, верува дека на врските меѓу Србија и ЕУЛЕКС влијае решителноста на Белград да оди напред во својот процес на европска интеграција.
„Затоа јас верувам дека Белград нема да оди подалеку од острата реторика и ќе биде смирен од седницата на Советот за безбедност на ОН“, изјави Јањиќ за SETimes. 
„Сепак, по инцидентот рамнотежата на власта сигурно ќе се префрли на северна Митровица. 
Во овој момент партиите кои ја сочинуваат српската влада може да формираат локална власт таму, но откако рамнотежата на власта сигурно ќе се префрли.“
Ниту Јањиќ, ниту Банкрофт, не очекуваат инцидентот од петокот да предизвика поголем конфликт. 
Сепак, според Јањиќ, клучно е извршителите да бидат откриени.
„Слични случаи се случуваа и претходно, но тие останаа нерешени. 
Сега е вистинското време да се открие кој стои зад нападот. 
Овој случај во исто време ќе биде вистински тест за договорот потпишан од Белград и ЕУЛЕКС по пристигнувањето на мисијата во Косово“, рече Јањиќ.
Банкрофт, од друга страна, не ја исклучува можноста од понатамошни проблеми. 
„Како што јасно се покажа во март 2004 година, Косово е ранливо на спорадичните избивања насилство од помал обем, кои само присуството на меѓународните сили е способно да ги запре“, рече тој.
„Инцидентот од петокот ги покажува опасностите на еднострано наметнатите мерки каде што доминираат меѓуетничките тензии. 
Оваа несреќна безбедносна реалност значи дека НАТО мора да биде исклучително внимателен за тоа колку брзо одлучува за намалување на бројот на војниците“, додаде Банкрофт.
