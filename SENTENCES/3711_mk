28/01/2008
Од Зоран Николовски за Southeast European Times во Скопје -- 28/01/08
Премиерот Никола Груевски во средата (23-ти јануари) присуствуваше на состанокот на Северноатланскиот совет во Брисел и го информираше за процесот на реформи во Македонија. 
По состанокот, тој потврди дека генералниот секретар на НАТО, Јап де Хоп Шефер, и другите ги поздравиле новостите.
„Амбасадорите на НАТО й честитаа на Македонија на реформите во нејзиното судство, спроведувањето на Охридскиот договор, економскиот напредок, борбата против криминалот и корупцијата, како и нејзиниот политички дијалог“, рече Груевски.
„Не е донесена одлука и реформите мора да продолжат. 
Многу е важно да се задржи темпото и да се забрза процесот за реформите да бидат неповратни“, рече Де Хоп Шефер. 
„Важно е да постои вистинска политичка култура во односот помеѓу политичките партии, владата и опозицијата. 
Сé уште немаме готови покани“, додаде тој.
На крајот од минатата година во интервју за весникот Вечер Груевски рече дека е убеден оти Македонија ќе добие покана за членство во НАТО на самитот во април во Букурешт, бидејќи ги исполнила потребните 12 предуслови што ги поставија високите претставници на НАТО.
Проценката на НАТО потврдува дека Македонија ги исполнила скоро сите услови од неговиот акционен план. 
На пример, внатрешните конфликти се разрешени, што резултираше со завршници како што е изборот на последниот член на Републичкиот судски совет, со што ова високо судско тело стана целосно функционално.
Дополнителниот напредок вклучува формирање апелационен суд, усвојување закони и мерки за заштита на доверливи материјали и податоци, како и избор на нови командири на локалната полиција во повеќето општини. 
Покрај тоа властите ќе продолжат да се борат против организираниот криминал и корупција. 
Земјата скокна на 21-вото место од Индексот на перцепција на корупцијата на Трансперенси интернешнал.
Според во врска со името на Македонија со Грција, беше исто така тема на разговорите на состанокот на Североатланскиот совет. 
Според македонската новинска агенција МИА, официјалните претставници заклучиле дека процесот на преговори на ОН, предводен од претставникот Метју Нимиц, треба да се интензивира.
Македонските водачи се загрижени дека ова прашање може да претставува камен на сопнување за влезот во НАТО. 
Иако Алијансата не го постави решавањето на ова прашање како предуслов за членството, Грција би можела да го искористи своето право на вето за да ја блокира кандидатурата на својот северен сосед.
„Сакам да истакнам дека проблемот не е лесен. 
Се разбира, ние ќе ги интензивираме напорите за решавање на 17-годишниот проблем“, рече Груевски. 
„Ако проблемот беше лесен, досега ќе беше решен.“
И покрај тоа што изрази оптимизам во врска со веројатноста за добивање покана, Груевски го спомена и другото сценарио. 
„Ако не добиеме покана, земјата ќе остане стабилна, но ќе се соочиме со повеќе економски предизвици. 
Некои екстремистички групи е можно да бидат охрабрени и да почнат да создаваат проблеми, но ние брзо ќе ги елиминираме ваквите проблеми.“
„Сепак, најдобро за Македонија би било да добиеме покана“, додаде тој.
