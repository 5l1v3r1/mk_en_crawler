21/05/2006
AНКАРА, Турција -- Турскиот премиер Реџеп Тајип Ердгоан во саботата (20-ти мај) повика на двојно зголемување на напорите за зајакнување на демократијата и секуларниот систем по вооружениот напад во највисокиот турски административен суд, во кој беше убиен висок судија, а четворица други беа ранети. 
Истовремено, тој го критикуваше началникот на турскиот Генералштаб, Хилми Озкоз, поради тоа што ги пофали демонстрациите во четвртокот во Анкара, кога десетици илјадници луѓе излегоа на улица во знак на протест за нападот и одбрана на секуларизмот во Турција. 
„Очекувањето да продолжат ваквите реакции и давањето совет за тоа не претставува вистински пристап. 
Ние треба да вложиме напори за зајакнување на смиреноста, мирот и единството“, рече Ердоган.
Во меѓувреме, локалните медиуми јавија за апсењето на мажот за кој се смета дека го организирал пукањето во судницата. 
Тој е идентификуван како Музафер Текин, поранешен воен офицер, кој й припаѓа на организацијата која себеси се нарекува „Акционен тим патриотска сила“. 
Напаѓачот, 29-годишниот истанбулски адвокат Алпарслан Арслан, беше член на истата група. 
Беа сослушани уште осум други лица поврзани со групата. 
Според последните извештаи Текин се наоѓа во болница поради раната во градите што сам си ја нанел. 
Неговата состојба се вели дека е добра. 
(AФП, ББС - 20/05/06)
