13/06/2011
(Eурактив - 09/06/11;
Европска комисија, Трансперенси интернешнал, РТТЊус, Еуопсервер - 06/06/11)
Губејќи милијарди евра секоја година како резултат на корупцијата, ЕУ сака да ги зајакне своите напори за борба против овој проблем.
На 6-ти јуни Европската комисија (ЕК) усвои нов пакет мерки.
„Ниту една земја на ЕУ не е целосно ослободена од корупција“, рече комесарката за внатрешни работи на ЕУ, Сесилија Малмстром, на прес-конференција.
„Четворица од пет граѓани на ЕУ ја сметаат корупцијата за главен проблем во земјата.
Ова е сериозен предизвик, социјален, политички и економски.“
Централната иницијатива во пакетот претставен од страна на шведската комесарка претставува новиот механизам, наречен Антикорупциски извештај на ЕУ, според кон ЕК ќе ги следи и оценува остварувањата на 27-те земји-членки во таа област.
Бриселската комисија ќе ја објавува својата оценка за напорите на секои две години, при што првата се очекува во 2013 година.
Извештајот ќе се заснова на информациите што ги даваат не само националните влади на земјите во Унијата, туку и редица други извори, вклучително и невладини организации, независни експерти, како и организации како што се ОН, ОЕЦД и Советот на Европа.
За разлика од другите тела и набљудувачки организации што изготвуваат слични вакви извештаи, оној на ЕУ нема да ги рангира земјите, туку најверојатно „ќе ги именува и засрамува“ оние кои не вложиле доволно напори во борбата против корупцијата.
Малмстром призна дека самиот пристап најверојатно нема да даде никакви видливи резултати.
Но, ако биде придружен со некои специфични „последици“, истиот ќе се претвори во корисна алатка, според неа.
Секоја година, економијата на блокот од 27 земји губи околу 120 милијарди евра, или 1 отсто од БДП на ЕУ, поради ваквиот вид криминал, се вели во соопштението на ЕК.
Таа бројка, се додава во истиот, е нешто помалку од годишниот буџет на Унијата.
Во последниот годишен извештај за перцепциите на корупцијата во 178 земји во светот, објавен минатиот октомври, Трансперенси интернешнал (ТИ) ја прогласи Данска за најчиста во ЕУ и во светот, заедно со Нов Зеланд и Сингапур.
Водечката набљудувачка група со седиште во Берлин й даде на Грција, која е погодена од криза, најлоша оценка во Унијата, рангирајќи ја подолу од Бугарија и Романија.
Властите во голем број земји на ЕУ се чини дека ја губат борбата против корупцијата, според нејзиното октомвриско истражување.
Новиот механизам за известување на Брисел, „исто така ќе ја олесни размената на најдобрите практики, ќе ги идентификува трендовите на ЕУ, ќе собира споредливи податоци за 27-те членки на ЕУ и ќе стимулира рамноправно учење и понатамошно усогласување со ЕУ и меѓународните обврски“, се вели во истиот.
Покрај тоа, механизмот „ќе го подготви теренот за идните иницијативи на политиката на ЕУ во областа на антикорупцијата“.
Поздравувајќи го новиот инструмент за известување како знак за зголемената политичка волја на ЕУ во борбата против корупцијата, експерт на ТИ рече дека мора да се направи уште многу.
„По отворањето на патот за поконкретна антикорупциска политика, сега е време да се дефинираат деталите и условите на оценување ако се сака антикорупциските напори на земјите-членки да бидат соодветно оценети“, рече Јана Митермаер, шеф на ЕУ канцеларијата на групата.
Голем број антикорупциски правни инструменти се веќе поставени во ЕУ и на меѓународно ниво, но спроведувањето во рамките на земјите-членки на блокот останува генерално недоволно, истакна ЕК во објаснувањето за новиот пакет.
Во рамките на оваа нова заложба за посилни напори во борбата против корупцијата, ЕК ќе ја ревидира постојната правна рамка за конфискацијата и враќањето на криминалниот имот и ќе ја поднесе на усвојување подоцна оваа година.
Комисијата, исто така, ќе изготви план за подобра статистика на кривичните дела во следните месеци и планира да изготви стратегија за подобрување на кривичните финансиски истраги во земјите-членки до 2012 година.
„Ќе се погрижиме да има посилен фокус на корупцијата во сите релевантни политики на ЕУ“, рече Малмстром.
„Успешната борба против корупцијата претставува постојана борба, и мерките што денес ги предлагаме се само дел од еден посеопфатен одговор на предизвиците кои корупцијата ги носи во нашите општества.“
ЕК, исто така, вети дека ќе ја зајакне својата соработка со релевантните агенции на ЕУ, како што се Еуропол, Еуроџаст и ОЛАФ, телото задолжено за борба против перењето пари и проневерата во рамките на блокот.
