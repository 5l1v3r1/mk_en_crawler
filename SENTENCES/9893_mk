10/01/2013
Ериса Даутај за Southeast European Times во Истанбул – 10.01.13
Фестивал на кој учествуваа уметници, активисти, музичари и академици од Косово и Турција ги прошири комуникациите меѓу двете земји и ја поттикна соработката во различни културни полиња.
Сепак, има простор за социо-културните односи меѓу двете земји да растат, според Арес Шкурта, организатор на Современите контури на Косовскиот фестивал, кој се одржа во Истанбул од 27-ми до 29-ти декември.
Шкурта изјави за SETimes дека највообичаени културни организации од Турција во Косово се театарските групи кои настапуваат во деловите од Косово каде што се говори турски јазик, особено Призрен, и настаните се одржуваат за време на месецот Рамазан.
„Може да се направи многу повеќе“, рече Шкурта.
„Соработката на билатерално ниво не треба да се ограничува на тој дел од Косово со културно наследство од [Отоманската империја].“
Шкурта истакна дека организациите во Косово се соочуваат со финансиски тешкотии.
„Не постои [културен] настан во Косово што нема финансиски потешкотии.
Повеќето настани претежно се помагаат со доброволна работа“, рече тој.
Турската финансиска помош може да помогне во зајакнувањето на социо-културната соработка, додаде Шкурта.
„Се чини дека има сериозна празнина меѓу турската социо-културна застапеност во Косово и косовската застапеност во Турција, најверојатно поради тоа што турското културно производство е многу побогато и поразновидно“, рече за SETimesСадан Инан Рума, вонреден професор по меѓународни односи и балканска политика на истанбулскиот универзитет Билги.
Телевизијата и филмот се една област каде што Турција има влијание врз новата индустрија на Косово.
„Кинематографскиот бум што се случува во Турција на некој начин помага во заживувањето на косовскиот филм“, рече за SETimesВетон Нуртолари, уметнички директор на Докуфест, еден од најуспешните фестивали на документарен филм што се одржува секоја година во Призрен.
„Влијанието се чувствува во начинот на кој се работи на филмот, без оглед дали се работи за косовски, албански или филм на другите територии каде што се говори албанскиот јазик“, рече Нуртолари.
Гледам како целиот концепт за создавање нешто слично [на турскиот филм] се усвојува како во Косово, така и во Албанија.“
Нуртолари рече дека Турција има тенденција да ја унапреди културата што доаѓа од Турција да се восприема во Косово.
„Мислам дека има простор за подобрување во смисла на проширувањето на обемот [на активностите] и промовирањето на современата уметност, размена на проекти и фестивали, [и слично]“, додаде тој.
Нуртолари додава дека би сакал повеќе турски филмски продуценти да доаѓаат во Косово и да ги разменуваат своите искуства и знаење со своите косовски колеги и со тоа да ја зголемат соработката меѓу двете земји во областа на кинематографијата.
Шкурта, исто така, рече дека верува оти има многу можности за проширување на соработката во другите области, како што е современата уметност, фотографијата, музичката продукција и дисциплините како што се социологијата и медиумите.
Фестивалот беше домаќин на изложба наречена „Суи генерис“ во Енергетскиот музеј на Сантрал Истанбул, каде што дела на 10 млади косовски уметници кои го рефлектираат животот во повоено Косово се изложени до 15-ти јануари.
Шесте краткометражни филмови главно фокусирани на повоено Косово, беа прикажани и во Истанбулското современо кино.
Другите настани за време на фестивалот вклучуваа музички настани во живо од добро познати групи и уметници, како што е соло-концертот на косовскиот гитарист Петрит Чеку, изведбата на Групи Хазмор и Шпат Деда и џез-вечерта со косовските групи Трио лав и Џипси грув.
Социолозите Шкељзен Малиќи и Сезгин Бојник одржаа панел-дискусии во врска со влијанието од Отоманската ера врз идентитетот и културата на Балканот и во Косово.
Во меѓувреме, претставниците од новата медиумска платформа Косово 2.0 ја објаснија ситуацијата со медиумите во Косово и пост-југословенските земји пред турската публика.
Сислеј Џафа, еден од најпрославените косовски современи уметници со седиште во Њујорк, исто така го размени своето искуство со турската публика.
Џафа ја претстави својата работа во другите организации во Истанбул во минатото.
„Позитивната енергија на турскиот народ“ го враќа повторно и повторно во Турција, рече тој за SETimes.
„Фактот дека сме денес тука да го размениме искуството покажува дека Турција и Косово имаат многу добри социо-културни врски“, рече Џафа.
