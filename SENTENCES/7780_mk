14/01/2013
Дражен Ремиковиќ за Southeast European Times во Сараево -- 14.01.13
Просечната потрошувачка кошничка со храна станува скапа во Босна и Херцеговина (БиХ) и во регионот, а растот на цените се очекува да продолжи и во текот на целата година.
Податоците од агенцијата за статистика на БиХ покажуваат дека просечната сума што се трошела на храна во ноември, била 944 евра за четиричлено семејство, 20 евра повеќе отколку претходниот месец, а 120 евра повеќе од истиот месец во 2011 година.
Со просечна плата од околу 420 евра, ниту две плати не можат да ја покријат месечната сметка за храна на едно семејство во БиХ.
„Цените на месото, јајцата, овошјето, зеленчукот, маслото за јадење и брашното се зголемија.
Едно семејство во БиХ троши повеќе од 50 отсто од својот семеен буџет на храна, додека во ЕУ истото изнесува 15 отсто.
Но, платите [во БиХ] стагнираат со години“, рече заSETimesИсмет Бајрамовиќ, претседател на здружението на синдикати на БиХ.
Во декември цената на шеќерот порасна за 3,5 отсто во споредба со ноември, додека цената за литар масло за готвење беше 1,20 евра, 15 отсто повеќе отколку во ноември.
Цените на месото се зголемија за 7 отсто, додека брашното чинеше 9 отсто повеќе во ноември, отколку во октомври 2011 година.
Младен Иваниќ, член на парламентарната комисија на БиХ за економски реформи и развој, рече дека ситуацијата може да се подобри со систематско вработување и нови инвестиции во економијата.
„Државата треба, исто така, да ги оданочува богатите и да воведе нов, специјален ДДВ за богатите.
За жал, шансите државата да направи такво нешто се многу мали, бидејќи во БиХ сè уште владее политички хаос.
Според тоа, јас мислам дека граѓаните треба да се подготват за нови зголемувања на цените и дека оваа година ќе биде финансиски потешка отколку претходната“, рече Иваниќ за SETimes.
Според извештајот на Светска банка за 2012 година за Југоисточна Европа, од октомври 2011 година до октомври 2012 година, цените на храната се зголемија за околу 3 отсто во Албанија и Косово, 5,9 отсто во Македонија, 6,8 отсто во Црна Гора и 13 отсто во Србија.
Во Србија, повеќе од 40 отсто од просечниот буџет на едно домаќинство го покриваат трошоците за храна.
Експертите велат дека цените на храната сигурно ќе растат и оваа година, особено поради очекуваниот пораст на цените на електричната енергија оваа пролет.
„Храната дефинитивно ќе поскапи во новата година.
Во Србија и во балканските земји нема ниту еден месец во 2012 година во кој нешто не поскапе;
храната, горивото, гасот, комуналиите, сè.
Вистинската потрошувачка моќ, во споредба со 2011 година, се намали за повеќе од 30 отсто ...
што не е [животен] стандард, туку преживување“, рече за SETimesВера Вида, претседателка на српскиот потрошувачки центар.
Просечната плата во Србија изнесува околу 376 евра, една од најниските во регионот.
„Новите зголемувања на цените ќе ги принудат граѓаните да подигаат [пари] ,краткорочно’, што ќе води до неповолни кредити, за покривање на основните потреби и плаќање на сметките.
„Се плашам дека долговите ќе ги надминат месечните примања“, рече за SETimesТања Поповиќ Филиповиќ, директорка на загрепскиот Центар за едукација и информирање на потрошувачите.
Растот на цените во Косово е бавен, но постојан.
„Бавниот, но постојан раст на цените на храната, кој се пресметува на годишна основа, покажува дека цената на некои основни производи се зголеми за повеќе од 15 отсто“, рече за SETimesСелатин Каќанику, претседател на невладината организација Консуматори.
Тој рече дека неговата организација забележа пораст од 1 отсто на цената на потрошувачките потреби на месечна основа.
Но, тој истакна дека „На тоа ниво на [зголемување] немаме и зголемување на платите, или [раст] на стапката на вработување во земјата“.
Дописникот на SETimes Сафет Кабашај во Приштина даде свој придонес за овој извештај.
