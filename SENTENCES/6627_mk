08/10/2011
Билјата Пекушиќ за Southeast European Times во Белград -- 08.10.11
Во обид да стават крај на долготрајната „дискриминација и државен терор врз Бошњаците“, националниот совет на Санџак и Бошњачкиот национален совет ги повикаа Бошњаците да не учествуваат на тековниот попис во Србија -- кој ќе трае до 15-ти октомври.
Муфтијата на исламската заедница во Србија, Муамер Зукорлиќ, тврди дека бројот на муслиманите на пописот [во Србијa] ќе биде фалсификуван, или бројот ќе биде помал од вистинскиот.
„Ова се случуваше на сите претходни пописи, нашата заедница беше маргинализирана и нам ни беа одземени правата кои ги баравме со децении“, рече Зукорлиќ за SETimes.
Претседателот на Националниот совет на Санџак, Џемаил Суљевиќ, рече дека бојкотот и демократскиот бошњачки отпор се легитимни, со оглед на тоа што пописот се спроведува нелегално.
„Пописните листови не го вклучуваат бошњачкиот јазик и неговата латинска азбука“, рече Суљевиќ за SETimes.
Шефот на делегацијата на ЕУ во Србија, Винсент Дегерт, пак, рече дека нема објективна причина кој било граѓанин да не учествува на пописот, бидејќи истиот е спроведен во согласност со стандардите на ЕУ.
„Особено важно е граѓаните од неразвиените области да учествуваат на пописот, за ЕУ да има точни податоци за потребната помош и истата да стигне на вистинските места“, рече Дегерт.
Попишувачите носат листови преведени на девет јазици на националните малцинства во државата, а кога влегуваат во домаќинствата за пописот, тие се обврзани да говорат на нивниот јазик.
„Формуларите за пописот се печатени на српска кирилица, што е во согласност со меѓународните стандарди, и материјалот ќе биде искористен за читање компјутерски податоци“, рече за SETimes директорот на Државниот завод за статистика, Драган Вукмировиќ. 
Тој додаде дека пописот се спроведува на ист начин во сите регионални земји.
Албанските општини во јужна Србија -- Бујановац, Медвеѓа и Прешево, исто така водат кампања за бојкот на пописот.
Градоначалникот на Бујановац, Саип Камбери, изјави за SETimes дека пописот не може да го покаже вкупниот број на Албанците што живеат во Србија.
„Многу од нашите луѓе се баратели на азил во европските земји, бидејќи се дискриминирани кога станува збор за вработувањето; многумина привремено заминаа за Косово“, рече Камбери, додавајќи дека тие нема да бидат попишани, иако се албанско национално малцинство во Србија.
Ова, рече тој, й овозможува на државата да прикаже мал број Албанци во областа околу Прешево и регионот.
Српскиот министер за човекови и малцински права, јавна администрација и локална самоуправа, Милан Марковиќ, ги повика етничките Албанци во јужна Србија да учествуваат.
Тој рече дека нема технички причини за бојкот на пописот, бидејќи тие ги исполнуваат сите потребни стандарди, како и дека попишувачите во албанските заедници ќе бидат Албанци.
Според законот за попис, секој кој одбива да биде попишан, може да се соочи со казна од 200 до 500 евра.
„Не постои правна основа за казнување на оние кои одбиваат да ги вклучат своите домаќинства [во пописот]“, Националниот совет на Санџак продолжува да ги советува Бошњаците.
„Србија не нé прашува за ништо нас Албанците, државата повеќе сака ние да не сме тука, затоа нема да дозволиме да бидеме попишани“, рече за SETimes жителот на Бујановац, Мидхат Селмани.
Во секое албанско семејство во јужна Србија живеат и по 17 членови, но никој нема работа. 
Тие велат дека изгубиле секаква надеж некогаш да најдат работа, и затоа сакаат да ја напуштат Србија.
„Кога државата ќе праша како Љек ги храни осумте деца, тогаш ќе одам на попис“, рече за SETimes жителот на областа Бујановац, Љек Халити.
Според пописот од 2002 година -- со исклучок на Косово -- Србија имаше малцинство од 59.952 Албанци, но бројот не е целосно точен бидејќи Албанците во јужна Србија го бојкотираа пописот. 
Пописот регистрираше 135.670 Бошњаци и 15.869 муслимани.
