08/07/2010
(Сињус, Blitz.bg - 01/07/10;
Медиафакс, Б92 - 30/06/10;
Freedom House, RFE/RL - 29/06/10)
За разлика од повеќето небалтички поранешни советски држави, оние на Балканот постигнаа одреден напредок во демократскиот развој во текот на изминатата деценија, заклучува Фридом хаус во новата студија објавена на 29-ти јуни.
„Во однос на населението, скоро 80 отсто од жителите на поранешниот Советски Сојуз -- 221 милиони луѓе -- сé уште живеат во вкоренето авторитарно опкружување, каде што се лишени од основните политички права“, истакна американската набљудувачка група во својот годишен извештај Нациите во транзиција.
Во истиот се наведуваат Албанија, Босна и Херцеговина (БиХ) и Македонија како балкански држави кои „постигнуваат континуирани придобивки во граѓанското општество и изборниот процес“ и другите области во изминатата деценија.
Студијата ја проценува состојбата на демократското управување во 2009 година за 29 земји од Централна Европа до Евроазија врз основа на развојот во седум различни категории.
Тука спаѓа изборниот процес, граѓанското општество, независните медиуми, националната и локалната власт, судската независност и корупцијата.
Земјите се поделени во три категории:
нови членки на ЕУ, вклучително и Бугарија и Романија;
небалтичките поранешни советски држави;
и Балканот, кој го сочинуваат Албанија, БиХ, Хрватска, Косово, Македонија, Црна Гора и Србија.
Секоја од категориите добива севкупна демократска оценка, на скалата од 1 до 7, при што 1 значи највисоко ниво на демократски развој, а 7 најниско.
Таа оценка претставува просек од оценките што секоја земја ги добива во одделните категории.
Само пет држави -- Белорусија, Косово, Литванија, Македонија и Србија -- малку ја подобриле својата целокупна демократска оценка во 2009 година, додека оние на другите 14, вклучително и Албанија, БиХ и Романија, биле пониски од претходното издание на извештајот Нациите во транзиција.
„Земјите од поранешниот Советски Сојуз и Централна и Источна Европа доживеаја падови во своите демократски институции“, се вели во изјавата на Фридом хаус.
Само осум од испитаните држави -- сите членки на ЕУ -- добија вкупни оценки пониски од максимумот од 2,99 за да се сметаат за „консолидирани демократии“.
Бугарија, чиј рејтинг останува непроменет и изнесува 3,04 поени, и Романија, со 3,46 поени во овогодинешниот извештај, што е пад од 3,36 во претходниот, и понатаму „се соочуваат со длабока корупција и други институционални предизвици, и затоа се класифицирани како полуконсолидирани демократии“, вели Фридом хаус.
Хрватска и Србија, кои добија по 3,71 поен, Македонија и Црна Гора, кои добија по 3,79 поени оваа година, како и Албанија, со 3,93 поени, исто така припаѓаат на таа група.
БиХ има значително подобрување на целокупната демократија, од 5,17 поени во 2001 на 4,04 поени во 2007 година.
Влошувањето на политичката клима во последниве години доведе до нов мал пад во нејзината оценка, 4,25 во новиот извештај.
Поради ова, БиХ е класификувана како „транзитна влада или хибриден режим“ заедно со Украина и Грузија, кои добија меѓу 4,00 и 4,99 поени.
Косово има мало подобрување во 2009 година, се вели во извештајот на Фридом хаус, и й се дава на земјата целокупна демократска оценка од 5,07, која ја става во групата на „полуконсолидирани авторитарни режими“ со поени од 5,00 до 5,99, заедно со Молдавија и Ерменија.
„Ако ЕУ остане без јасна стратегија кон секоја земја во регионот, особено Србија, БиХ може лесно да заврши на патот кон бавното распаѓање, изолација и понатамошно економско безредие, со латентен потенцијал за повторување на насилството“, предупреди набљудувачката група.
