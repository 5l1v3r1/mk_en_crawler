06/07/2006
Од Берта Фониќи за Southeast European Times во Приштина – 06/07/06
Заменик специјалниот претставник на ОН Алберт Рохан во средата (5-ти јули) пристигна во Косово, на разговори околу седмиот круг преговори помеѓу Белград и Приштина, кој ќе биде посветен на културното и верското наследство.
Следната рунда разговори најпрво беше закажана за 11-ти јули во Виена, но беше одложена на барање на Белград.
Во средата Рохан посети неколку српски села во Косово, како и манастирот Дечани, при што разговараше со локалните жители и со верските водачи на православните Срби.
Турнејата беше дел од напорите на претставникот да ги доближи позициите на Белград и Приштина за заштитените зони за културни и верски споменици, создавањето на српски општини и други прашања.
Тој со себе понесе 12 мапи со можните заштитени зони.
Двете страни се согласија околу основните принципи во врска со заштитата на културното и верското наследство, иако и понатаму имаат различни ставови за многу од деталите, вклучувајќи го и тоа во чија надлежност се истите.
Во однос на поширокото прашање на децентрализацијата, тие и понатаму имаат дијаметрално спротивставени ставови.
Српската делегација предлага да се формираат голем број автономни општини со врски помеѓу себе и со Белград, додека Приштина се спротивстави на обидите за „поделба“ според етнички принципи.
„Нема да има потпишување на договори за прашањето на културното и верското наследство и за процесот на децентрализација, туку ние ќе се обидеме да ги доближиме ставовите на двете страни“, рече Рохан.
Тој, исто така, ги повика косовските водачи да ја интензивираат посветеноста на исполнувањето на стандардите поставени од ОН.
„Два стандарди:
слободата на движењето и одржливото враќање се најзначајни.
Но, ние мора да видиме поголема посветеност на овие прашања“, рече тој.
Посетата на Рохан им претходи на консултациите на специјалниот претставник на ОН Марти Ахтисари со Советот за безбедност во средината на јули, кога тој се очекува да ги повика делегациите на етничките Албанци и Срби на разговори околу идниот статус на Косово подоцна овој месец.
Сé уште како технички дел од Србија, Косово е под администрација на ОН почнувајќи од воздушната кампања на НАТО со која српските војници беа протерани од покраината.
Нејзиното етничко албанско мнозинство се залага за независност, додека Белград бара одредена форма на континуиран суверенитет.
Американскиот амбасадор во Белград, Мајкл Полт, оваа недела рече дека независноста претставува „еден од евентуалните исходи“ и дека Србија нема да го промени ставот на меѓународната заедница со повторување дека ова е неприфателиво.
Двете страни ќе мора да направат отстапки, рече тој, потврдувајќи го ставот на Вашингтон дека решението треба да се најде до крајот на годинава.
Ниту Белград, ниту Приштина нема да можат да остварат сé што сакаат, рече Полт.
