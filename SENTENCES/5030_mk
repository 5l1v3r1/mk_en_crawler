18/08/2009
Од Марина Стојановска за Southeast European Times во Скопје -- 18/08/09
Опозициската Демократска партија на Албанците (ДПА) во понеделникот (17-ти август) го напушти парламентот, како што вети, придружена од помалата партија на етничките Албанци Нова демократија. 
Членот на ДПА Имер Алиу рече дека до ова дојде поради тоа што владата не ја спроведе легислативата што произлегува од Охридскиот рамковен договор и ги занемарува правата на Албанците.
Договорот, потпишан во 2001 година, стави крај на воениот конфликт помеѓу Македонците и етничките Албанци, и им обезбеди на етничките Албанци поголема застапеност во земјата.
Едно од главните барања на ДПА е албанскиот јазик да стане официјален јазик во државата.
Вицепремиерот Абдулаким Адеми рече дека ваквите барања се тактика за „добивање политички поени“.
ЕУ и САД, кои го поддржаа Охридскиот договор и помогнаа во неговото подготвување, брзо објавија дека истиот не треба да се менува, туку целосно да се спроведе.
„ЕУ и понатаму го поддржува спроведувањето како најдобар инструмент за поддршка на стабилноста и мултиетничкиот карактер на државата“, рече амбасадорот на ЕУ, Ерван Фуере.
Поранешниот министер за локална самоуправа и политички аналитичар Ризван Сулејмани вели дека Охридскиот рамковен договор е само делумно спроведен, и дека за да се оствари долгорочна политичка и безбедносна стабилизација, договорот треба да биде целосно функционален.
„Неговото спроведување треба да биде императив“, рече Сулејмани.
Сулејмани, исто така, за Southeastern European Times изјави дека употребата на јазикот е од исклучителна важност во една мултиетничка држава.
Прославата по повод 8-годишнината од Охридскиот рамковен договор се одржа во четвртокот во хотелот Радика во Маврово.
