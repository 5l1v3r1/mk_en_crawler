28/03/2013
Горан Трајков за Southeast European Times во Скопје -- 28.03.13
Повозрасните граѓани во Македонија, чии пензии се под просечните во државата, ќе добиваат бесплатно болничко лекување во државните болници, со новата програма што ја понуди Министерството за здравство.
Условот го исполнуваат 120.000 пензионери, чии пензии се помали од просекот од 176 евра месечно.
Министерството одвои 600.000 евра од буџетот за финансирање на програмата за оваа година.
Јован Грповски, директор на Фондот за здравствено осигурување на Македонија, рече дека одлуката за обезбедување бесплатно лекување била резултат на разговорите меѓу Министерството за здравство и Сојузот на здруженија на пензионери.
„Беше одлучено да се излезе во пресрет на потребите на овој важен дел од општеството и да им се овозможи на пензионерите со најниски пензии да обезбедат средства за болничко лекување без да плаќаат“, рече Грповски.
„Целосно стоиме зад оваа владина програма.
Сосема сме свесни за важноста на здравствената заштита и работиме напорно на тоа да обезбедиме подобар квалитет и поефикасен здравствен систем.“
Сојузот на здруженија на пензионери вклучува 53 организации кои работат заедно на заштита и промовирање на интересите на пензиските корисници.
Повеќе од 250.000 пензионери беа членови на сојузот во 2012 година.
„Ние, како пензионери, баравме од владата да одобри бесплатно лекување за сите пензионери постари од 65 години, но сега, мислиме дека ова решение е уште подобро од она што го бараме“, рече за SETimes Драги Аргировски, претседател на сојузот.
Граѓаните би требало да имаат лесен пристап до лекување со оваа програма.
„Сè она што еден пензионер треба да го направи е да покаже потврда за својата пензија, како доказ дека пензијата му е пониска од просечната“, рече Даниела Алексовска, портпаролка на Министерството за здравство.
„Веднаш ги информиравме сите болници во државата дека на овие пациенти не треба да им се наплаќа за лекување.“
Многу пензионери ги израдува оваа вест.
„Со ова, државата ни покажува дека не сме заборавени“, рече Ристо Наумовски, пензионер од Скопје.
„Освен болничкото лекување, тие ни дадоа и бесплатно возење со автобус и бесплатни посети на бањи.
Многу сум задоволен.“
Минатата година сопругата на Наумовски, Марија, била хоспитализирана.
„Платив многу.
Поточно, плати мојот син.
Мојата пензија не е доволна да покрие сè.
Многу сум задоволен од оваа мерка“, рече Марија.
Македонската влада ги зголеми пензиите за 33 отсто во последните шест години, а граѓаните со најниски пензии добија зголемување и до 40 отсто.
Владата работи на неколку други проекти за помош на пензионерите, вклучително и отворање на државно менаџирани центри за стари лица, давајќи им на постарите граѓани кои не можат да си ги дозволат скапите приватни домови, бесплатна опција.
