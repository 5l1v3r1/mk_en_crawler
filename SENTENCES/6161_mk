29/07/2011
(Разни извори -- 21.07.11 - 28.07.11)
Само неколку дена откако водачите на Еврозоната од 17 држави се согласија за вториот пакет за спас на Грција во висина од 109 милијарди евра, на вонредниот состанок во Брисел во четвртокот (21-ви јули), две големи рејтинг агенции повторно го намалија кредитниот рејтинг на оваа балканска држава.
Во понеделникот (25-ти јули) Инвеститорскиот сервис на Мудис стана прв што го стори тоа. 
Истиот го намали кредитниот рејтинг на Грција за два степени од Ца на Цаа1, само еден степен над неподмирување на должничката обврска.
Според агенцијата, неподмирувањето на должничката обврска од страна на државата -- која новата тригодишна програма за финансиска помош има за цел да го спречи -- беше скоро сигурно.
Планот одобрен минатата недела повторно вклучува заеми од земјите на ЕУ кои го користат еврото како нивна национална валута и ММФ, кои ќе й станат достапни на Атина под олеснителни услови. 
Договорот беше постигнат откако приватните финансиски институции се согласија да понесат дел од товарот со доброволно учество од 37 милијарди евра во пакетот.
Но, Мудис предупреди дека програмата што ја објави ЕУ „имплицира значителни загуби“ за приватните кредитори и дека претставува негативен преседан за кредиторите на другите задолжени членки на Еврозоната.
Истата, покрај тоа, „имплицира дека можноста за потресена размена, а со тоа и неподмирување на должничките обврски, врз грчките владини обврзници, е буквално 100 отсто“, објави агенцијата во изјава од понеделникот.
Во сличен потег два дена подоцна, Стандард енд пур (СиП) го намалија кредитниот рејтинг за оваа балканска држава за нови два степени, на ЦЦ, со негативни изгледи, ставајќи ги грчките владини обврзници уште подлабоко на територијата „отпад“.
„Стандард енд пур заклучи дека предложеното реструктуирање на грчкиот владин долг најверојатно ќе значи селективно неподмирување на должничките обврски според нашата рејтинг методологија“, Њујорк тајмс го цитираше соопштението на агенцијата од средата (27-ми јули). 
„Ние сметаме дека предложеното реструктуирање претставува „потресена размена“ бидејќи, врз основа на јавните изјави на европските креатори на политиката, истото најверојатно ќе резултира со загуби за комерцијалните кредитори.“
Агенцијата за кредитен рејтинг Фич, која, исто така, ги рангираше грчките обврзници како отпад, еден ден по новиот план за финансиска помош објави дека се согласува да ја стави Грција во „ограничено неподмирување на должничките обврски“. 
Агенцијата, исто така, предупреди дека ова ќе влијае и на рејтинзите на другите членки на Еврозоната.
Официјалните претставници на ЕУ минатата недела искажаа увереност дека новиот пакет за спас и другите мерки „за запирање на ризикот од контаминација“, како што го нарече претседателот на Советот на ЕУ, Херман Ван Ромпуј, се чекори во вистинска насока.
„Јасно е дека има уште многу работи што треба да се завршат насекаде низ Европа, пред да излеземе на сигурно од разбрануваните води. 
Но, правецот е сега јасен“, рече комесарот за економски и монетарни прашања на ЕУ, Оли Рен, во изјавата од петокот.
Помалку од една недела подоцна и само два дена по намалувањето на рејтинзите на државниот долг на Грција, Мудис ги скрати за две нивоа и рејтинзите на кипарските владини обврзници, на Баа1 од А2, со негативни изгледи.
„Актуелната загриженост во врска со фискалната позиција на Кипар, е засилена поради фискалните и економските последици од уништувањето на електричната централа Василикос на 11-ти јули 2011 година“, се вели во соопштението на претпријатието од средата, во кое се објавува неговата одлука.
Најголемата електроцентрала на островот, која обезбедува повеќе од половина од електричната енергија во земјата, беше уништена при огромна експлозија на блиската поморска база, која беше предизвикана од складирана иранска муниција која властите ја запленија во 2009 година.
Агенцијата, исто така, ја наведува „сé порасцепканата домашна политичка атмосфера“, како и значителната изложеност на грчкиот долг на барем неколку кипарски банки.
Во четвртокот, еден ден по одлуката на Мудис, министрите во кипарската влада ја поднесоа својата оставка пред реконструкцијата на владата.
