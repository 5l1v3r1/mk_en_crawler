19/09/2012
Мухамет Брајшори за Southeast European Times во Приштина -- 19.09.12
Фондацијата Косовско граѓанско општество (КЦСФ) формираше Школа за европска интеграција во 2005 година, за унапредување на знаењето во врска со ЕУ, како и на процесите на интеграција во косовското општество.
Оттогаш 820 луѓе од различни области, почнувајќи од јавната администрација па сé до цивилното општество и медиумите, бизнисот, професионалните и меѓународните организации во Косово, ја следеа тримесечната програма.
Нејзината сила лежи во тоа што им нуди на луѓето од различно потекло можност да разменат ставови и да се запознаат едни со други, според Фатмир Цури, програмски координатор на фондацијата, кој е вклучен во школскиот проект од самиот почеток.
„Со вклучување во дискусиите, учесниците го олеснуваат активниот дијалог и тесната комуникација со другите учесници“, рече Цури за SETimes.
Цури рече дека заедничката нишка што ги поврзува учесниците во школата е желбата да се научи нешто за ЕУ и да се унапреди интеграцијата на Косово во ЕУ.
„Знаењето за ЕУ дава добра лекција за соживотот и функционирањето на општеството. 
Ние нудиме вклучувачка, а не исклучувачка средина, а потоа останува на човековата природа да извлече максимум од животот“, рече Цури.
Иако некои учесници се припадници на косовските малцинства, претежно Србите, претставниците на фондацијата велат дека се желни за зголемување на бројот на учесници од малцинствата.
„Оние кои учествуваат се, нормално, многу добро интегрирани во групата. 
Но, ние би сакале да имаме уште многу повеќе малцински апликации. 
... 
Се чини дека малцинствата се чувствуваат подобро во организирани модули на обука специфични за нив“, рече Цури.
Она што го кажуваат учесниците е дека им е особено корисно тоа што учат од искуствата во ЕУ, што води до надминување на етничките тензии.
„Активностите како што е оваа школа, која ги промовира вредностите и важноста на европската интеграција, имаат клучна улога во понатамошниот развој на соживотот во заедницата и градењето на меѓуетничките односи“, рече за SETimesГранит Тернава, учесник во школата кој има факултетска диплома за политички науки.
Цури рече дека покрај етничката компонента, училиштето ќе почне да спроведува и нова програма со еден основен и еден напреден модул, со цел да се одговори на потребата за вклучување повеќе стручњаци.
„Севкупната цел на школата е да ги подготви идните водачи да ги разберат предизвиците на европската интеграција“, рече Цури.
Драгана Трајковиќ (23), студентка по медицина од Грачаница, која е Србинка, рече дека е заинтересирана за активностите каде што Србите и Албанците соработуваат поподготвено и учат почнувајќи од неутралните теми.
„Прашањата како што е економијата, помагаат за разбирање на проблемите и предизвиците со кои се соочува секој од нас и така може да се изградат мостови меѓу нас“, рече Трајковиќ заSETimes.
Аца Александријевиќ (18), исто така од Грачаница, рече дека учествува токму поради ваквите активности.
„Во Гњилане, или тука во Грачаница, неколкупати учествувавме во активности каде што можевме да се сретнеме со Албанци, но бидејќи не одиме во исти училишта, од различни причини е тешко да се има нешто повеќе од овие активности“, рече Александријевиќ.
