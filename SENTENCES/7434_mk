01/03/2012
Дражен Ремиковиќ за Southeast European Times во Загреб -- 01.03.12
Хрватските фармери и сточари го прекинаа 15-дневниот протест против главниот производител на млеко во државата заради цените на млечните производи, во спорот кој ја подигна свеста за земјоделските проблеми на нацијата, додека истата се подготвува да пристапи во ЕУ следната година.
Стотици демонстранти почнаа да се повлекуваат од главните патишта во земјата во средата (29-ти февруари).
Сепак, и покрај задоволството на владата дека протестите завршија, фармерите рекоа дека борбата околу цената на млекото не заврши.
„Од патот одиме директно во канцеларија, каде што ќе подготвиме правен документ за ситуацијата со нашите адвокати.
Ќе му го дадеме овој документ на министерот за земјоделство.
Ова е борба на обичниот народ и хрватските селани против големите корпорации -- можете да бидете сигурни дека нема да се откажеме“, рече за SETimes Игор Решетар, претседател на Хрватското здужение на млекари (ХСУПМ).
Протестите, кои започнаа на 14-ти февруари, беа поттикнати од одлуката на претпријатието за млеко и млечни производи Дукат на крајот од јануари, да им исплати на своите фармери под договор 0,3 евра за килограм млеко -- пад од 0,05 евра од претходната цена.
Демонстрантите го обвинија Дукат дека го прекинал договорот кој ги усогласи цените на млекото со просекот на ЕУ.
Хрватска ќе стане 28-ма членка на ЕУ следниот јули.
Според хрватското Министерство за земјоделство, актуелната државна субвенција за литар млеко изнесува 0,12 евра.
Фармерите инсистираат на тоа владата да ги зголеми своите субвенции на 0.05 евра за литар, зашто во спротивно, велат тие, повеќе од 30 отсто од фармите што произведуваат млеко во Хрватска, ќе исчезнат.
Решетар рече дека скоро една третина од фармите ќе бидат затворени бидејќи фармерите едноставно нема да имаат пари да произведат млеко.
Како кулминација на протестите, фармерите блокираа неколку автопати со своите трактори и истурија стотици литри млеко пред главните државни институции во Загреб.
Министерството за земјоделство објави дека барањата на фармерите се неразумни.
„Што се однесува до барањата на фармерите за зголемување на државните субвенции, тоа дефинитивно нема да се случи“, рече за SETimes портпаролката на министерството, Николина Марениќ.
Таа објасни дека 0.05 евра за литар млеко им беа давани на фармерите минатата година од буџетот предвиден за вонредни состојби, но оваа година министерството ги нема тие пари.
Некои млекопроизводители ги прифатија новите цени и потпишаа договор со Дукат и другите фабрики за производство на млеко и млечни производи на 23-ти февруари, но ХУСПМ -- кој претставува повеќе од 85 отсто од млекопроизводителите во земјата -- одби.
Трговското здружение Кроациасточар ги повика млекарите да го прифатат договорот и да продолжат со подобрување на производствената ефикасност.
Кроацијасточар -- кој претставува осум претпријатија за млеко и млечни производи, и тоа Мегле, Дукат, Виндија, Ледо и Зденка -- објави дкеа е против предлозите на раководството на ХСУПМ да се прекине со снабдувањето со млеко или да се блокираат фабриките за млеко и млечни производи и патиштата.
Претставниците на Дукат одбија да дадат коментар.
Горан Жнидариќ, фармер од Вараждин, изјави за SETimes дека е разочаран од тоа како се третираат млекарите.
„Една власт која ги тепа своите сопствени селани не може да очекува ништо добро.
Министерството и владата се чини дека сакаат да ги заштитат големите корпорации, а не нас, производителот.
Тие не сфаќаат дека нема да бидеме во состојба да произведуваме млеко повеќе“, рече Жнидариќ.
