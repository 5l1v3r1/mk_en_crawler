02/04/2013
Ивана Јовановиќ за Southeast European Times во Белград -- 02.04.13
Новиот антикорупциски план обелоденет од српското Министерство за правда ги обврзува државните власти и другите институции да заземат пристап на „нулта толеранција“ и ќе ги формулира целите за спречување на коруптивните активности во политиката, јавните финансии, приватизацијата, судството, полицијата, просторното планирање и градежништвото, здравствената заштита и медиумите.
Милан Антонијевиќ, директор на Комитетот на правници за човекови права, изјави SETimes  дека иако елиминирањето на целата корупција е невозможно за која било држава, создавањето сеопфатна стратегија беше важен чекор за српската влада.
„Овој документ е добро подготвен и има потенцијал да прерасне во широка борба против корупцијата“, рече Антонијевиќ. 
„Кога ќе се наведат приоритетите, владата мора да застане зад нив.“
Министерот за правда, Никола Селаковиќ, рече дека сите државни тела мора да се подготват да ги спроведат новите антикорупциски одредби. 
Тој додаде дека Србија не смее да го одложува дејствувањето, со оглед на тоа што има значителен проблем со корупцијата. 
Според Индексот за перцепција на корупцијата на Трансперенси интернешнал за 2012 година, Србија се наоѓа на 80-тото место од 176 држави.
„Тоа мора да се прекине и владата покажа барем во последниве осум месеци, преку својот систематски пристап, преку институционалното зајакнување, дека државата е подготвена да влезе во борба со корупцијата. 
Овие напори ја враќаат довербата на граѓаните во институциите, која ни недостигаше“, рече Селаковиќ.
Србија претходно имаше антикорупциска стратегија, подготвена во 2005 година, која ги утврди законските и институционалните рамки, но постоеше мала јавна свест за истата и немаше апсења, ниту пресуди, како резултат на истата.
Новата стратегија е нашироко популаризирана и ги следи антикорупциските напори од висок профил, вклучително и декемвриското апсење на бизнисменот Мирослав Мишковиќ врз основа на обвиненијата за измама и апсењето на управата на Развојна банка Војводине за сомнителни кредитирања на политичките партии.
Слаѓана Тасева, правен советник во Хјуман дајнамикс - Консалтинг за јавниот сектор, која учествуваше во подготвувањето на новата стратегија, изјави за SETimes  дека јавната свест и учество се од клучно значење.
„Бројни релевантни субјекти се активни во подготвувањето на оваа стратегија и тие се силно поврзани со истата и ја чувствуваат како дел од себе и тоа е важен дел од спроведувањето на стратегијата“, рече Тасева.
Вилијан Инфанте, координатор на ОН во Србија, рече дека меѓународната заедница го поддржува развивањето на новата стратегија, за која вели дека е заснована на волјата на владата и посветеноста на највисоките нивоа.
„Имаме добра стратегија која развива вистински позиции на политиката: нулта толеранција, примена на владеењето на правото ... 
Ова се одлични принципи. 
Истата има три столба: спроведување, спречување и јавна свест и образование. 
Тоа е она што сакаме да го видиме“, рече Инфанте за SETimes.
Tој додава дека 95 отсто од стратегијата е договорена од работната група од 22 члена. 
Преостанатите 5 отсто ќе вклучуваат тековен процес на зајакнување и усовршување на стратегијата.
„Владата е вонредно посветена на овој процес и мене ми е големо задоволство да ја видам оваа коалиција на министерства, агенции и други актери, кои се здружија за нешто добро“, рече Инфанте.
„Дури и пред усвојувањето на стратегијата, владата се движеше по овој пат и видовме дека тоа даде резултати. 
Видовме значително намалување на ризиците во голем број системи: Министерството за одбрана, Министерството за правда, Министерството за здравство ... 
Ова ќе биде долг процес и напорите против корупцијата никогаш нема да престанат“, додаде тој.
Селаковиќ изјави за SETimes  дека е важно Србија да им покаже на своите граѓани и меѓународната заедница дека земјата е посветена на транспарентноста.
„Најважно е да се докаже дека Србија е држава каде што постои систем на одговорност, ако некој го прекрши владеењето на правото, без оглед кој е тој или таа“, рече Селаковиќ. 
„Правдата е слепа и не гледа нечие име или презиме, роднини, бизнис или политички врски, и секој кој го крши владеењето на правото мора да одговара за тоа. 
Системот на одговорност е клучен.“
Дали може новата стратегија во Србија да се спореди со дејствата во вашата држава за борба против корупцијата? 
Кажете ни давајќи коментар долу.
