09/09/2004
Од Јоргос Анагностопулос за Southeast European Times во Атина - 09/09/04
Одбројувањето за 12-тите Параолимписки игри започнува в четврток (9-ти септември) во Атина, со палењето на пламенот во античкиот храм на Хефест. 
Пламенот потоа ќе биде пренесен низ цела Атика, поминувајќи растојание од 410 километри до церемонијата на Олимпискиот стадион на 17-ти септември. 
Организаторите велат дека над 180.000 билети се веќе распородадени, бидејќи Грците сакаат да ја продолжат возбудата од Летната Олимпијадата минатиот месец.
Игрите во август не само што беа исклучително успешни, туку и ги надминаа очекувањата на многумина. 
Претставниците на медиумите пристигнаа во грчкиот главен град со значителен скептицизам во врска со способноста на земјата да организира еден таков масовен настан. 
Меѓународниот печат беше преполн со извештаи во врска со пропуштените крајни рокови на изградбата и бирократскиот хаос. 
И самиот Меѓународен олимписки комитет (МОК) изрази загриженост во врска со напорите. 
Ставајќи оптимистички тон врз ситуацијата, претседателот на МОК, Жак Рож, ги спореди подготовките за Атинските игри со фолклорната игра позната како <I>сиртаки</I>, која започнува многу бавно, постепено се забрзува и кулминира во френетично темпо.
Но, Грците, како што се покажа, знаеја што прават. 
И покрај тоа што се најмалата земја-домаќин на Олимпијадата досега, земјата истата ја спроведе на начин кој предизвика општо воодушевување, по што сомничавите и критичарите мораа да признаат дека не биле во право. 
Еден ден по церемонијата на затворање, насловите во вестите го фалеа успехот на Игрите. 
„Грците ни дадоа збирка приказни и силни херои кои ќе останат во нашите фантазии“, објави <I>Лондон тајмс</I>. 
Според <I>Дејли мејл</I>, Атина 2004 е потсетник дека меѓународниот спорт во својата најдобра форма „има капацитет да инспирира и да расположува“.
Новинарот на CNN, Рик Рајли, не само што ги пофали Игрите, туку и се извини што го очекувал најлошото. 
„Ова навистина беше величенствена Олимпијада. 
Церемонијата на отворање беше извонредна. 
Ноќниот живот беше неверојатен... 
Значи <I>сигноми<I>, како што би рекле. 
Извинете. 
Извинете за нашето однесување. 
Бевме параноични и глупави и апсолутно не бевме во право“, пишува Рајли. 
Асошиејтет прес, пак, й кажа на Грција „заслужено ,ефхаристо’ (благодарам)!“.
„И покрај сé она што го видов во јули, сé уште се двоумев дали Грција ќе може да се подготви навреме“, рече Ким Зонг-Мун од сеулскиот дневен весник <I>Јунганг илбо</I>. 
„Еден месец подоцна, мислев дека сум посетил погрешен град. 
Промената е неверојатна.“
