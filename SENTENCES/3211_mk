05/04/2006
Од Влатко Вукотиќ за Southeast European Times во Бања Лука -- 05/04/06
Босна и Херцеговина (БиХ) и соседна Србија и Црна Гора имаат несогласувања околу некои мали делови од нивната заедничка граница.
Меѓудржавните комисии со години се обидуваат да дојдат до решение, но без успех.
И покрај тоа што 95 отсто од границата не претставуваат проблем, двете земји не можат да ги премостат разликите за околу 45 квадратни километри.
Најважниот од спорните делови е во близина на хидроцентралите во Зворник и Бања Башта на реката Дрина.
Пред педесет години, за време на југословенската ера, Србија ги финансираше двете хидроцентрали и денес целата електрична енергија што се произведува таму им се продава на потрошувачите во Србија.
Сепак, половината од акумулационите езера и брани се на босанска територија.
Локалните босански власти велат дека Србија должи околу 18 милиони евра како надоместок за штетите од поплавите во текот на изминативе 13 години.
„Ние не бараме да се вратат работите како што беа претходно, но сакаме Србија да ги исполни своите обврски и сме подготвени да го репрограмираме долгот или да одредиме стапки за да може истиот да се врати“, вели градоначалникот на Зворник, Будимир Ацимовиќ.
Во вториот случај, Србија тврди дека треба да добие околу 16 квадратни километри од босанската територија во близина на Штрпци, каде што поминува железничката пруга Белград-Бар.
Друг се однесува на селото Меѓуречје, кое е официјално во БиХ и покрај тоа што е опколено со српска територија.
Селаните секојдневно се наоѓаат во апсурдна ситуација, бидејќи мораат да поминуваат низ два гранични премини ако сакаат да одат во главните канцеларии на општината во Рудо.
На некои куќите им се во една земја, а дворовите во друга.
Во меѓувреме, се појавуваат нови проблеми.
Неколку години реката Дрина го менува својот тек во областа околу Јања, во близина на Белина.
Како резултат на тоа, околу 300 ари босанска територија поминаа во Србија, бидејќи реката ја означува границата помеѓу двете земји.
Исто така, во областа Амајлије, неколку ари српска територија се сега во БиХ.
Ова ги погодува локалните жители како што е Мехо Сефтиќ, чија куќа и околу 3 ари земјиште станаа дел од Србија.
Тој мора да помине низ граничен премин за да влезе на својот имот.
Босанските власти ја отфрлија можноста за територијална размена додека не биде потпишан и ратификуван билатерален граничен договор.
Сега на ред е белградскиот суд, инсистираат властите.
„Ние немаме што да понудиме.
Другата страна, која предлага размена, треба да покаже која територија ќе ја добие БиХ ако го прифатиме нивниот предлог“, вели министерот за јавен бизнис на БиХ, Сафет Халиловиќ.
