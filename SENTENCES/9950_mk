08/06/2013
Мики Трајковски за Southeast European Times во Скопје -- 08.06.13
Заедничките напори на Македонија и Албанија против организираниот криминал достигнаа друго ниво со отворањето заеднички центар за полициска соработка.
Центарот, кој е лоциран во Ќафасан, фрекфентен граничен премин меѓу Македонија и Албанија, е прв од ваков вид во регионот.
Полицајци од двете држави ќе работат рамо до рамо, разменувајќи информации со цел пресекување криминални групи кои го користат Балканот за нелегални активности.
Македонската министерка за внатрешни работи, Гордана Јанкуловска, рече дека новиот центар ќе обезбеди и подобра координација меѓу полицијата и граничната служба.
„Со отворањето на заедничкиот контакт-центар испраќаме порака на подобрена соработка, прилив на патници и возила, и интензивирана комуникација меѓу нашите две земји.
Тоа ќе ја олесни работата на полицијата“, им рече Јанкуловска на новинарите.
Албанскиот министер за внатрешни работи, Фљамур Нока, рече дека Македонија и Албанија заеднички ќе продолжат со активностите против организираниот криминал.
„Ова е резултат на политичката волја во двете држави кои се борат со секаков вид криминал и шверц;
сакаме да ги направиме нашите гранични премини побезбедни“, изјави Нока за медиумите.
Заедничкиот полициски контакт-центар е прв од ваков вид во регионот и треба да биде пример за соработка за другите држави, рече тој.
„Во полициската соработка со Македонија, ние сме одличен пример за сите во регионот.
Овој центар ќе им обезбеди на нашите полициски структури поголема можност за соработка и дејствување и ќе ги хармонизира сите активности и дејства“, рече Нока.
Павле Трајанов, поранешен македонски министер за внатрешни работи, рече дека заедничкиот контакт-центар претставува позитивен чекор напред во регионот.
„Како ќе се развива борбата против криминалот зависи од политичката волја на владите и владејачките партии.
Добро е што преку овој центар ќе има можност да се одржува комуникација на повисоко ниво, со оглед на тоа што има повеќе шанса за борба против криминалот“, изјави Трајанов за SETimes.
Македонската и албанската гранична служба заеднички патролираат на границата на двете страни двапати месечно.
„Македонската и албанската полиција, две години имаат мешани гранични патроли со кои ние го контролираме граничниот регион.
Одиме на нивната територија и тие доаѓаат на македонската страна и тоа одлично функционира.
Ова дава резултати и ние, исто така, ќе разменуваме информации и податоци“, рекоа за SETimes полицајците на граничниот премин Џепиште-Требиште.
Дали мислите дека заедничкиот полициски центар ќе биде ефикасен?
Кажете ни што мислите долу.
