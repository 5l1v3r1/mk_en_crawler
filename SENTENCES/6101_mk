02/12/2010
Од Јусуф Рамадановиќ за Southeast European Times во Сараево – 01/12/10
Денот на државноста, кој беше прославен во четвртокот (25-ти ноември), претставува импресивен повод.
Околу 400 високи меѓународни и локални официјални претставници -- како што се турскиот, црногорскиот, српскиот и романскиот амбасадор во БиХ -- присуствуваа на овогодинешниот церемонијален прием во Претседателската зграда во Сараево.
Истиот го одбележува антифашистичкиот совет од 1943 година, со кој беше потврдена државноста и територијалниот интегритет на БиХ, и се чини како совршен кандидат за националниот празник.
Но, има еден штос:
значаен дел од земјата -- имено, ентитетот на босанските Срби, Република Српска (РС) -- одбива да го одбележува.
„Не можам да кажам никогаш, но морам да кажам дека е малку веројатно“, изјави за весникот „Вечерњи лист“ српскиот член на претседателството, Небојша Радмановиќ, запрашан дали позицијата на Бања Лука би се променила.
„Празникот на БиХ е нешто за што сите се согласуваме и ако не можеме да се согласиме за одреден датум, има одредени датуми за кои се согласуваме.
Овој датум е важен за минатото на оваа држава, но не е државен празник на Босна и Херцеговина“, рече тој.
„Ова треба да биде земено предвид од сите, дури и оние кои денес ги напаѓаат оние што не го прифаќаат овој ден како Ден на државноста на Босна и Херцеговина.“ Радмановиќ не присуствуваше на официјалниот прием.
Во меѓувреме, познат политичар на РС беше цитиран како изјавува дека е виновно Сараево.
„Во неколку прилики, претставниците на српскиот народ во државната влада на БиХ се обидоа да постигнат договор за празниците, но ова не беше успешно бидејќи Бошњаците не прифаќаат никакви договори“, рече Душанка Мајкиќ, која претседава со Домот на народите на БиХ и е членка на партијата СНСД на претседателот на РС Милорад Додик.
Политичкиот аналитичар Асим Мујкиќ, кој е продекан на Факултетот за политички науки при Сараевскиот универзитет, рече дека има три причини за ќор-сокакот:
една правна, една политичка и една која се однесува на вредностите.
Правната причина, вели тој, е поврзана со објавувањето во 1993 година во Службен весник на Република Српска дека српскиот народ го повлекол својот потпис од договорот на советот во 1943 година.
Политички, рече тој, РС не ги признава тврдењата за историски континуитет во врска до државата БиХ.
Во поглед на вредностите, празник кој го прославува здружувањето на три рамноправни народи во борбата против фашизмот, не е во согласност со етничките национални теми истакнувани од политичарите на РС, кои претпочитаат да ги претставуваат Србите како загрозен народ, опседнат од противници.
„Нормализацијата не им одговара“, тврди Мишиќ.
Жител на Источно Сараево во РС, кој не сакаше неговото име да биде објавено, изрази рамнодушност во однос на празникот.
„Што ми е гајле што се прославува во Федерацијата?
Ние ја имаме нашата Република Српска, и ни се важни нашите датуми“, рече тој.
Државниот парламент на БиХ сé уште не успеа да усвои единствен закон на државно ниво за државните празници.
Други предложени поводи -- 1-ви март (Денот на независноста) и 11-ти јули (Годишнината од геноцидот во Сребреница) -- се неприфатливи за РС.
Советот од 1943 година, кој се одбележува со Денот на државноста, се одржал на 25-ти ноември навечер и во ситните часови од следниот ден.
Вкупно 173 советници се собрале тајно во темницата поради опасноста од нацистички авијациски напади.
Тие ја прогласија БиХ за ниту муслиманска, ниту српска, ниту хрватска, туку за држава основана од сите три конститутивни етнички групи, при што никоја нема ексклузивно територијално право.
Двете следни седници на Земското антифашистичко собрание на народното ослободување на БиХ (ЗАВНОБиХ) се одржаа во 1944 и 1945 година, но првата се смета за најзначајна.
