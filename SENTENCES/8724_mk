04/10/2011
(Новинска агенција ФОКУС, Комерсант, Софиска новинска агенција - 03.10.11;
Софија еко, Dnevnik.bg - 02.10.11;
Медиапул, Стандард, Vsekiden.com - 01.10.11;
Ројтерс - 30.09.11;
Софиска новинска агенција - 03.09.11)
Бугарија и Русија во петокот (30-ти септември) се договорија да ја одложат за шест месеци конечната одлука за изградбата на планираната нуклеарна централа од 2.000 мегавати во градот Белене, на реката Дунав.
Објавувајќи го договорот, бугарското државно Национално претпријатие за електрична енергија (НЕК) соопшти дека потпишало нов анекс со рускиот Атомстројекспорт, со кој се продолжува важноста на договорот што го склучија пред пет години, до 31-ви март 2012 година.
Дотогаш руската и бугарската работна група се очекува да ја комплетираат економската физибилити студија за централата, според соопштението на претпријатието од петокот.
Во меѓувреме, тие ќе се обидат да ги расчистат и финансиските аспекти на проектот и ќе го разгледаат предлогот за финансиското структурирање поднесен од страна на британскиот консултант ХСБЦ, објасни НЕК.
Другата причина за барањето шестмесечно продолжување беше да й се даде на Бугарија време да ги изанализира резултатите од стрес-тестовите за европските нуклеарни централи што ЕУ се очекува да ги објави во декември.
Бугарија постигна договор со Атомстројекспорт, подружница на руската енергетска корпорација Росатом, за осмислување и изградба на втората нуклеарна централа, 100 километри источно од постојната во Козлодуј во ноември 2006 година.
Како официјален почеток за спроведувањето на проектот Белене беше даден септември 2008 година, осум месеци откако бугарската поранешна коалициска влада предводена од социјалистите склучи договор за истото, за време на официјалната посета на Софија на тогашниот руски претседател Владимир Путин.
Работата на планираниот објект беше замрзната на крајот од 2009 година, откако главниот инвестициски партнер во проектот, германски РВЕ, се повлече од истиот.
Повлекувањето на претпријатието со седиште во Есен, кое требаше да обезбеди 2 милијарди евра во замена за 49 отсто од акциите на Белене, се случи поради сигналите од Софија за иднината на централата, која уште повеќе ќе ја зголеми енергетската зависност на земјата од Русија.
Новата влада на бугарската централно-десничарска партија ГЕРБ, која дојде на власт по парламентарните избори во јули 2009 година, исто така, инсистираше на тоа дека цената за изградбата на проектот, одредена на 6,3 милијарди евра од страна на Русија, не треба да биде повисока од 5 милијарди евра.
Во отсуство на договор за тоа клучно прашање, Атомстројекспорт поднесе тужба против НЕК во Меѓународниот суд за арбитража во Париз во јули, тврдејќи дека бугарското претпријатие му должи 58 милиони евра во задоцнети исплати.
Како одговор на тоа, НЕК веднаш се закани дека ќе поднесе контратужба за 61 милион евра во задоцнети исплати за купување опрема.
Истиот месец двете претпријатија го потпишаа 13-тиот анекс на нивниот договор од 2006 година, кој ја продолжува неговата важност до 30-ти септември.
Пред потпишувањето на Додаток 14, бугарскиот министер за енергија, Трајчо Трајков, рече дека првичните заклучоци на ХСБЦ покажуваат оти има начин да се направи проектот профитабилен, но дека се потребни понатамошни детални преговори.
Најновиот анекс беше потпишан пред изборите на 23-ти октомври за избор на наследник на актуелниот бугарски претседател Георги Парванов, поранешен водач на Бугарската социјалистичка партија (БСП) и еден од најревносните поддржувачи на градењето на Белене НПП во земјата.
Претседателскиот кандидат на ГЕРБ Росен Плевнелиев, кој се очекува да ја освои функцијата во вториот круг, неодамна рече дека во моментов ниту може да го поддржи, ниту да го отфрли проектот.
Тој истакна дека тој нема да одлучи пред „сите факти, цифри, плусеви и минуси, краткорочни и долгорочни ефекти, да бидат ставени на маса“.
