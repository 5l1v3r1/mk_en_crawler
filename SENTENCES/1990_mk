27/01/2005
Од Давор Коњикушиќ за Southeast European Times во Белград - 27/01/05
Повеќе од пет години по убиството на српскиот новинар Славко Чурувија, убиецот сé уште не е идентификуван -- барем не јавно.
Минатиот месец белградското радио Б92 објави дека полицијата има осомничено лице повеќе од една година, но не го спроведува случајот.
Чурувија беше убиен во април 1999 година додека беше под полициски надзор, откако беше обвинет за предавство од страна на медиумите наклонети на Милошевиќ.
Според Б92, сведоштвото на едно лице во процесот й овозможило на полицијата да го идентификува убиецот во 2003 година.
Наводниот осомничен е Лука Пејовиќ, припадник на една црногорска банда.
Рајко Даниловиќ, адвокат на семејството Чурувија, рече дека чул за Пејовиќ, но не може да потврди дали наводите се точни.
Тој ја повика полицијата да ги интервјуира владините агенти кои го следеле Чурувија денот кога е убиен пред својот дом.
„Ако криминалистичките инспектори не ги земат работите во свои раце ...
сметам дека нема да биде можно да се одржи судски процес и ние ќе останеме заглавени“, рече Даниловиќ.
Според директорката на Центарот за хуманитарно право, Наташа Кандиќ, никаквиот напредок во истрагата претставува знак дека оние што се вмешани во убиството и понатаму се поврзани со државните безбедносни агенции.
„Тие имаат одредени причини да не го идентификуваат убиецот или убијците и тоа е дел од суштината на овој злостор“, рече таа.
„Во оваа земја политиката влијае врз работите“, рече Добривоје Радовановиќ, директор на Институтот за криминолошки и социолошки истражувања.
„Сметам дека, за жал, политиката е вмешана во ова прашање.“
Одделот за организиран криминал, од своја страна, потврди дека еден сведок позитивно го идентификувал убиецот, но соопшти дека се вложуваат напори за идентификување на лицата кои го наредиле убиството.
Одделот, исто така, тврди дека објавувањето на информации во врска со случајот би можело да значи прекршување на националната безбедност.
Поранешниот министер за правда, Владан Батиќ, за Б92 изјави дека за ова прашање Владата дискутирала неколку пати.
Шефот на полицијата во тоа време, Душан Михајловиќ, „даде изјава дека полицијата имала некои информации.
Но, тој никогаш не спомена кој е идентификуван или што е откриено“, рече Батиќ.
Михајловиќ одби да даде коментар за случајот.
