01/02/2011
Од Линда Карадаку за Southeast European Times во Тирана -- 01/02/11
Само една недела откако тројца демонстрантите беа убиени на антивладиниот митинг во Тирана, опозицијата во понеделникот (31-ви јануари) објави дека ќе одржи нови демонстрации во главниот град овој петок.
Иако меѓународната заедница повика на дијалог, ситуацијата во Албанија станува пополаризирана од кога и да е.
Премиерот Сали Бериша одбива да се состане со оние кои ги смета за „заговарачи на државен удар“, додека водачот на социјалистите, Еди Рама, се спротивставува на повиците за прекин на уличните протести.
„Нашиот обид не е борба за елиминирање на другата страна.
Тоа е обид да й се даде шанса на Албанија, со тоа што ќе се создадат услови сите страни да бидат еднакви пред уставот и законот“, рече Рама.
„Ќе бидеме во парламентот за да продолжиме со она што го започнавме.“
Тој ги повика членовите на меѓународната заедница да ги преиспитаат своите врски со „режимот на власт“ и да бидат нетолерантни кон работите што не би ги прифатиле во сопствените држави.
Бериша, пак, вели дека Рама и социјалистите ги попречуваат интересите на Албанија, во обид да ја соборат владата.
„[Обидот] за државен удар му нанесе силен удар на главниот проект на албанската држава -- нејзината интеграција во Европа“, рече Бериша на состанокот на владата во понеделникот.
Тој продолжи со отфрлањето на барањата на социјалистите за предвремени избори.
Рама и неговата партија обвинуваат дека претходните општи избори, во јуни 2009 година, биле оцрнети со корупција и местење на гласовите.
Во меѓувреме, државната обвинителка Ина Рама ја води истрагата за судирите од 21-ви јануари во која загинаа тројца демонстранти.
Како дел од истрагата, мобилните претпријатија треба да обезбедат листи со телефонските разговори на високите фунционери.
Американскиот амбасадор во Албанија, Александар Арвизу, вели дека Вашингтон ја поддржува истрагата.
„Само сакам да кажам пред сите тука дека Соединетите Држави ја поддржуваат Канцеларијата на обвинителот целосно и комплетно“, рече тој.
Американски експерти, наводно, пристигнале во Тирана за да помогнат во истрагата.
Во реткото телевизиско обраќање, претседателот Бамир Топи во понеделникот й се обрати на јавноста и ги повика двете страни да одржат разговори.
„Силно ја подвлекувам потребата албанската политичка класа да ги најде и да ги употреби сите правни и демократски механизми за излегување од оваа проблематична ситуација во интерес на Албанија и нејзините граѓани“, рече Топи.
