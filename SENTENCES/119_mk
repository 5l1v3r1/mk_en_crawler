26/03/2007
Од Роберт С. Остин за Southeast European Times – 26/03/07
Се чини дека на крајот од март прашањето за Косово конечно ќе се најде на агендата на Советот за безбедност на ОН.
Директните преговори помеѓу Белград и Приштина, кои се водеа со месеци под покровителство на ОН, не дадоа големи резултати и специјалниот пратеник на ОН, поранешниот фински претседател Марти Ахтисари, ги прогласи за завршени.
И покрај тоа што некои разлики за техничките прашања можеби се намалени, ставовите на двете страни за иднината на Косово сеуште се премногу различни.
Сега топката е на теренот на меѓународната заедница.
Таа може да го прифати, измени или одбие планот на Ахтисари, кој го отвора патот за еден вид на контролирана независност на покраината.
Русија, која се залага за решение кое ќе биде прифатливо како за Белград, така и за Приштина, претставува најсериозната можна пречка за поддржување на планот на Ахтисари.
Меѓутоа, тешко може да се утврди нејзината порака.
И покрај тоа што упати остри критики до финскиот пратеник, дури и побара негова замена, Москва се откажа од тоа јасно да се закани дека ќе го искористи своето вето во Советот за безбедност.
Во меѓувреме продолжува да инсистира на прифатливо решение, иако не прецизира како може тоа да се постигне, имајќи ги предвид тврдите ставови на секоја страна.
Србија вели дека не може да прифати било каков план со кој Косово станува независно, додека пак за Приштина прашањето за стекнување на независност не е предмет за преговарање.
Во оваа фаза, најголемиот број Албанци на Косово го прифаќаат предлогот на Ахтисари.
Постои еден мал дел кој инсистира дека тоа не е доволно и имаше демонстрации во Косово кои завршија со насилство.
Оние кои се спротивставуваат на предлогот на Ахтисари се малцинство -- најголемиот број сфаќаат дека умерената форма на независнот е прифатлива, особено ако значи продолжување на присуството на НАТО.
Самото ова е успех.
На крајот од краиштата Косово беше под меѓународна управа речиси осум години.
Според првичниот договор, УНСЦ 1244, после три години требаше да се одржи референдум, а ОН добија овластување за крајната судбина на Косово.
Тригодишната пресвртница помина пред долго време, оставајќи ја покраината во неизвесност.
Трошоците за луѓето кои се обидуваа да одат напред по постконфликтна состојба беа огромни.
И покрај тоа што на почетокот статусот беше поврзан со реализацијата на стандардите поставени од ОН, тие тешко можат да се реализираат во една клима на економско безредие.
Истовремено, тешко може да се изгради една функционална економија кога политичката ситуација е нејасна.
Заради овие и други причини, ОН конечно мината година заклучија дека не може да се одржи состојбата статус кво.
Внимателното читање на предлогот на Ахтисари покажува дека албанската страна ќе добие најголем дел од тоа што го бараше.
Барањата на српското, како и останатите малцинства за автономија, заштита на правата и зголемена политичка улога се главно задоволени.
За разлика од тоа, не се направени речиси никакви отстапки за српската влада.
Да, Белград ќе го задржи правото да остане ангажиран на Косово, но ќе ја изгуби ефективната контрола врз она што претходно беше дел од територијата на Србија.
Најпосле, вината за ова лежи во Слободан Милошевиќ, чија политика остави траги на поларизација и недоверба.
Многумина би рекле дека сегашниот повик на Белград за „широка автономија“ доаѓа една деценија подоцна.
Со малку исклучоци, меѓународната заедница го гледа процесот за статусот главно како начин за решавање на проблемите на Косово, а не на тие на Србија.
Општо е прифатено дека предлогот треба да ја одрази позицијата на мнозинството на етничките Албанци -- но со цврсти гаранции дека нема да се појави уште една чиста албанска држава.
Доколку планот на Ахтисари биде прифатен од Советот за безбедност и стапи на сила, какви ќе бидат параметрите за успех?
Малцинските права, секако ќе претставуваат еден од клучните параметри.
Планот утврдува строги правила чија цел е да се задржи мултиетничкиот карактер на Косово.
Да бидеме искрени, косовската влада покажа дека го сфаќа ова.
Барем на хартија, таа зеде обврски кои понекогаш ги надминуваат дури и оние предложени од страна на Ахтисари.
Малку земји од ЕУ би можеле да посочат на видот на иницијативите што Косово му ги нуди на ромското малцинство, на пример.
Дури и пред специјалниот пратеник да го објави својот план, лидерите како што е Ветон Сурој на партијата Ора веќе го трасираа патот за да им се помогне на малцинствата на Косово.
Дури и ако Советот за безбедност направи корекции на планот на Ахтисари, од пресудна важност ќе биде да се задржат одредбите кои гарантираат разновидност.
Тие одредби ќе им дадат на малцинствата главна -- дури и одлучувачка -- улога во било која идна влада.
Лесно можат да се насетат аспектите на Дејтонскиот и Охридскиот договор.
Процесот на децентрализација им дава максимална власт на областите каде Србите се мнозинство.
Слично на Бадинтеровиот принцип, Ахтисари дури предлага одредени закони да можат да се донесат само со согласност на мнозинството на неалбански претставници во собранието на Косово.
Придобивките за јазикот, културните права, образованието и пристапот до медиумите, исто така, ги задоволуваат и надминуваат меѓународните стандарди.
Во суштина, предлогот на Ахтисари нуди една особено асиметрична држава која е целосно децентрализирана.
Да се обезбеди функционалност на една ваква држава во никој случај нема да биде лесно.
Но, се чини дека единствено оваа опција не претставува опасност за стабилноста на регионот.
На пример, игнорирањето на аспирациите на Косовските Албанци за независност речиси сигурно ќе предизвика разгорување на екстремизмот, па дури и целосно отфрлање на меѓународната заедница, како и на институциите што таа тежнее да ги создаде.
За разлика од тоа, неуспехот да се постават соодветни мерки за заштита на малцинствата може брзо да доведе до хуманитарна криза.
При изработката на својот план, поранешниот фински претседател се обидел да трасира умерена, прагматична насока, која може да ги воспостави условите потребни за решавање на конкретните проблеми со кои се соочува овој проблематичен дел од Балканот.
Роберт С. Остин предава историја и политика на Југоисточна Европа во центарот за меѓународни студии Манк на универзитетот во Торонто.
