22/11/2010
Од Лилјана Ковачевиќ за Southeast European Times во Бања Лука –22/11/10
Дејтонскиот мировен договор стави крај на конфликтот во Босна и Херцеговина.
Но, петнаесет години по неговото спроведување, земјата се чини дека стигна до уште една крстосница.
Напорите за подобрување на уставот и усвојување на реформите потребни за ЕУ и НАТО влегоа во ќор-сокак.
Етнички поделената политичка структура на БиХ претставува неверојатна пречка.
„За жал, во оваа земја националистичките агенди и понатаму преовладуваат“, рече високиот претставник во БиХ, Валентин Инцко.
Претставувајќи го извештајот пред Советот за безбедност на 11-ти ноември, Инцко рече дека во последните четири години, стимулот за реформите е во застој, додека негативната реторика е зголемена.
Аналитичарот на Меѓународната кризна група Среќко Латал верува дека Дејтонскиот мировен договор ја исполни својата цел за запирање на конфликтот во БиХ, но не успеа да воспостави долготрајна политичка, економска и социјална стабилност.
„Очигледно е дека меѓународната заедница, особено ЕУ, мора да најде нови патишта за пристап кон Босна“, рече Латал.
Генералниот рамковен договор за мир во Босна -- познат како Дејтонски мировен договор -- беше потпишан на 21-ви ноември 1995 година, на крајот од тринеделната конференција во американската воена база „Рајт Петерсон“ во Охајо.
Истиот официјално стави крај на четиригодишниот конфликт во Босна.
Професорот на мостарскиот универзитет Славо Кукиќ се согласи дека Дејтон беше клучен бидејќи донесе крај на насилството и помогна да се олесни враќањето на бегалците.
Но, градењето на модерното демократско општество, тврди тој, бара нешто повеќе.
„Актуелните уставни одредби не се добри.
Тие го уништуваат политичкото решение усвоено во Дејтон“, рече Кукиќ за SETimes.
Она што е потребно, рече тој, е уставно решение кое ќе загарантира доволно децентрализација и демократизација, истовремено отворајќи го патот за функционална држава.
„Предусловот за ова е да се постигне политички консензус, што ќе биде тешко да се постигне бидејќи имаме политичка филозофија што не е [за] политичка интеграција на државата и општеството, туку за задржување на статус кво“, рече Кукиќ.
Политичката аналитичарка Тања Топиќ од Бања Лука рече дека од потпишувањето на Дејтонскиот договор, БиХ доживеа многу подеми и падови, но во последните четири години земјата стагнираше.
„Најголемиот проблем во БиХ е недостатокот на заедничка визија и фактот дека меѓу политичката елита нема консензус за минатото или за иднината на земјата“, рече Топиќ за SETimes.
„Во ова поразлично разбирање на Дејтонскиот договор и, општо, уставот, се чини дека сите погледи на политичките актери се судираат во врска со функционирањето на БиХ.
Оваа земја не може да функционира без помошта на меѓународните фактори“, рече Топиќ.
Иако тој не може да ги реши сите проблеми, Дејтонскиот договор е единствената рамка што е на располагање досега за да ја загарантира одржливоста во БиХ, рече таа.
„Секоја приказна што би значела напуштање на Дејтонскиот договор, ќе доведе до понатамошна дестабилизација на земјата.“
