24/09/2004
БРИСЕЛ, Белгија -- Предупредувајќи ја Грција во четвртокот (23-ти септември) дека би можела да се соочи со правна постапка за погрешна пресметка на нејзините буџетски дефицити, ЕУ започна истрага за цифрите кои беа поднесени од страна на Атина пред нејзиниот влез во еврозоната. 
Јоакин Алмуниа, комесарот на ЕУ за монетарни прашања, изјави дека неодамнешната корекција на податоците за грчкиот дефицит во правец на зголемување била од таков обем и опфат што поттикнала сериозна загриженост во Европската комисија. 
ЕУ сега ќе се обиде да утврди дали Грција ги променила своите податоци за периодот пред 2000 година за да ги исполни условите за приклучување кон единствената европска валута. 
Грција веќе го ревидираше својот дефицит од 2000 година на 4,1 отсто наспроти претходните проценки од 2 отсто. 
Дефицитите од 2001 и 2002 година сега се утврдени на 3,7 отсто, во споредба со претходно пријавените 1,4 отсто. 
Горната граница на ЕУ за буџетскиот дефицит изнесува 3 отсто. 
(Интернешнал хералд трибјун, ФТ - 24/09/04)
