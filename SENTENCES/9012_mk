18/06/2012
Мухамет Брајшори за Southeast European Times во Приштина -- 18.06.12
Косовските власти ги негираат наводите на Русија дека има кампови за воена обука на сириските опозициски борци на косовска територија кои ги загрозуваат тековните напори за воспоставување мир во Сирија и носат пошироки безбедносни последици.
„Косово е земја на патот кон ЕУ, и НАТО е сеприсутен на цела негова територија. 
Никакви милитанти од ниедна друга земја досега не се обучувале во Косово“, изјави за SETimes Петрит Селими, косовски заменик-министер за надворешни работи.
Русија го покрена ова прашање откако сириска опозициска делегација го посети Косово во април.
„Обуката на милитантите би била спротивна на напорите на ОН и специјалниот претставник на Арапската лига, кои се поддржани од целата меѓународна заедница“, рече Витали Чуркин, руски амбасадор во ОН, за Советот за безбедност на ОН.
Повеќе од 30.000 бегалци избегаа од Сирија во Турција, за да го избегнат насилството од 15-месечното востание против режимот на претседателот Башар ал Асад.
На крајот од мај, Косово беше домаќин на десетдневна полициска и безбедносна обука за 25 поранешни членови на либиската револуционерна бригада, за да го разменат своето искуство во борбената рехабилитација.
„Претворањето на Косово во меѓународен терен за обука, каде што милитантите на паравоените формации ќе добиваат обука, може да биде сериозен дестабилизирачки фактор кој ќе допре до далечни места, надвор од границите на Балканот“, рече Чуркин.
Косовските власти и КФОР ги негираа тврдењата на Русија; вторите објавија дека позицијата на Косово во однос на Сирија е во согласност со политиката на ЕУ и НАТО.
Министерот за надворешни работи, Енвер Хоџај, објасни дека целта на априлската посета на сириската опозиција беше да дознаат за искуството на Косово во градењето единство меѓу фракциите.
„КФОР нема сознанија за евентуално постоење на вакви кампови за обука во Косово“, рече за SETimes Марк Стамлер, заменик-портпарол на КФОР.
Експертите објаснуваат дека Косово ја поддржува опозицијата во Либија, Египет и Сирија и нивните барања за промена на режимот, бидејќи нема дипломатски односи со овие земји и тие дејствуваа како клучни поддржувачи на Србија во ОН, Арапската лига и Исламската конференција.
Косово се обидува да ги искористи во своја корист политичките промени предизвикани од Арапската пролет, за да обезбеди дипломатско признавање од новите режими.
Властите рекоа дека очекуваат во следниот месец да го финализираат дипломатското признавање од Египет и Либија.
„Хоџај беше првиот балкански министер за надворешни работи што го призна Каиро по падот на стариот режим. 
Сметаме дека транзицијата придонесува за подобрување на односите меѓу народот и владата на Косово и оние во северна Африка“, рече Селими.
Тој додаде дека Косово внимателно ги следи настаните во Сирија. 
„Ја поддржуваме демократската транзиција и целосното почитување на човековите права.“
Беким Тахири, професор по меѓународни односи на Приштинскиот универзитет, тврди дека Косово ја поддржува сириската опозиција бидејќи Албанците во Косово се соочија со слична судбина во конфликтот во 1999 година.
„Користењето на сила за да се остане на власт и волјата на народот да донесе промени, се фактори на кои Косово е многу чувствително поради своето минато, кога Милошевиќ употреби сила против Албанците за да ги запре нивните политички аспирации“, рече Тахири за SETimes.
„Косово нема капацитет за обука на странски борци и сите воени објекти се под опсервација или контрола на НАТО. 
Не можам да најдам причина зошто Русија би излегла со вакви тврдења“, додаде тој.
