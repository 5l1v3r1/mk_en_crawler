21/08/2012
Линда Карадаку за Southeast European Times во Приштина -- 21.08.12
Државните агенции во земјите кои не се членки на ЕУ од регионот се обидуваат да ги контролираат лековите кои влегуваат на нивните пазари, но нема гаранција за квалитетот на лековите купени на црниот пазар или на интернет.
Според Светската здравствена организација, над 50 проценти од лековите кои ги продаваат нелегалните онлајн аптеки се фалш и потенцијално опасни поради недостаток на контрола на квалитетот.
Косовското министерство за здравство ги купува речиси сите лекови за јавните здравствени установи од ЕУ и САД.
„Косовското министерство за здравство де факто ги исклучи од пазарот лековите кои потекнуваат од помалку развиените земји“, изјави за SETimes Фаик Хоти, директор на одделот за комуникации на косовското министерство за здравство.
Хоти рече дека земјата, исто така, го запре увозот на лекови произведени во Србија.
Кон крајот на јуни, Администрацијата за храна и лекови од САД (ФДА) испрати предупредување до српската фармацевтска куќа Хемофарм за своите наоди од инспекцијата спроведена во оваа компанија во ноември 2011-та година.
Агенцијата ја забрани употребата на лековите од Хемофарм поради „сериозни прекршувања“ на производствените практики.
Фармацевтската куќа Хемофарм беше купена од германската компанија Стада Арзнеимител АГ за 480 милиони евра во 2006-та година.
Хемофарм ги прекршила користените методи, објектите или контролите користени за производство, преработка, пакување и чување на лековите.
ФДА прецизираше дека сите артикли произведени во Хемофарм остануваат под аларм за увоз на ФДА се додека нејзините производствени практики не се во согласност.
Агенцијата рече дека овие недостатоци довеле до појава на смртоносната бактерија Burkholderia cepacia, која може да доведе до брзо уништување на белите дробови.
„Нашата агенција за лекови и медицински помагала ги контролира производите на Хемофарм и нема сознанија дека нејзините производи се опасни за здравјето на луѓето“, изјави за SETimes српскиот министер за здравство Зоран Станковиќ.
Српската агенција за лекови и медицински помагала, сепак, побара од Хемофарм да й ги испрати податоците за случајот.
Патрик Мехенмостер, портпарол на Стада Арзнеимител, рече дека предупредувањето е поврзано со фабриката во Вршац, која беше подложена на реконструкција на производството кога била извршена инспекцијата од страна на ФДА.
Предупредувачкото писмо се однесува на проблемите кои компанијата ги имала решено за време на инспекцијата, рече тој.
Предупредувањето на ФДА не влијае врз профитабилноста на компанијата, рече Мехенмостер, бидејќи производството било запрено поради лошите услови на пазарот во САД.
Косово реши да продолжи со блокирањето на увозот на производите од Хемофарм додека не се разјасни ситуацијата.
И покрај тоа, рече Хоти, српските медицински производи сочинуваат многу мал процент на косовскиот пазар.
Во соседна Македонија, Бирото за лекови нареди итна контрола на производите увезени од Хемофарм.
Не беа пронајдени бактерии во производите што се продаваат на македонскиот пазар, па увозот на сите лекови од Хемофарм продолжува.
Земјите од ЕУ имаат свои механизми за контрола на квалитетот на лековите кои циркулираат во Унијата.
Европската агенција за лекови е децентрализирана агенција во ЕУ одговорна за научна евалуација на лековите на фармацевтските куќи за употреба во земјите-членки.
„Насекаде во Европската унија, надлежните власти за медицински регулативи во земјите-членки се грижат лековите да се произедуваат постојано и да се контролираат стандардите за квалитет во согласност со нивната намена“, вели Моника Бенстетер, претставник за печат на Агенцијата за лекови во Европа.
Најголем број на артикли кои беа запленети на надворешните граници на ЕУ во 2011 беа лекови (24 отсто), материјали за амбалажа (21 отсто), цигари (18 отсто), облека (4 отсто), помошна опрема за мобилни телефони (3 отсто) и етикети, ознаки и налепници (2 отсто).
Во однос на бројот на артикли кои беа запленети во поштенскиот сообраќај, лековите останаа на врвот со 36 отсто.
Производите кои се потенцијално опасни по здравјето и безбедноста на потрошувачите --сомнително прекршување на заштитниот знак на храна и пијалоци, производи за нега на телото, лекови, електрични производи за домаќинството и играчки -- сочинуваа 28,6 отсто, скоро двојно повеќе од 2010-та година поради зголемувањето на лековите.
Бенстетер вели дека добрата практика на дистрибуција овозможува нивото на квалитет одредено од ЦГМП да се одржува низ дистрибутивната мрежа, така што „одобрените лекови се дистрибуираат до аптеките за продажба и други општо познати лекови без измена на нивните својства.“
Исто така овозможува „сообразност со правилата, а упатствата се задолжителни во Европската економска област и се контролираат од страна на националните надлежни власти за регулација на лековите.“
Во јуни 2011-та, ЕУ воведе нова директива за превенција од лажни медицински производи кои влегуваат во легален синџир на набавка, со воведување на правилата на ЕУ за увоз на активни супстанци.
Новата директива воведува хармонична безбедност и засилени контроли низ Европа со воведување на нови мерки, вклучувајќи задолжително обележување на амбалажата на лекот, засилени побарувања за инспекција на производителите на фармацевтските состојки, обврска за производителите и дистрибутерите да даваат извештај за какво било сомнение за лажни лекови и лого кое мора да биде поставено на интернет страниците на аптеките кои работат легално, со линк кон официјалните национални регистри.
Земјите-членки ќе мора да започнат со воведување на овие мерки во јануари 2013-та година.
„Секоја компанија која произведува лекови кои се продаваат на македонскиот пазар има законска обврска да даде известување веднаш ако има некакво кршење на квалитетот на стандардите.
Во овој случај ние немавме такво предупредување.
Сепак, ние наредивме контрола [на производите од Хемофарм]“, изјави за SETimes Илчо Захариев, директор на Македонската агенција за лекови.
Секоја година во Македонија, приближно околу 600 лекови од различни производители се тестираат, со собирање на примероци од аптеките по случаен избор.
Нивниот микробиолошки квалитет се тестира во лабораториите на Институтот за јавно здравје и Факултетот за медицина во Скопје.
„Косово дозволува увоз на оние лекови кои се регистрирани во Косово, кои имаат овластување и сертификати кои сведочат за нивниот квалитет и добра практика на производство.
Има солидна контрола на лековите кои доаѓаат во пазарот.
Лековите се увезени низ регистрирани и лиценцирани фармецевтски компании,“ изјави Хоти за SETimes.
Дописниците на SETimes Билјана Лајмановска во Скопје и Билјана Пекушиќ во Белград го дадоа својот придонес во овој напис.
