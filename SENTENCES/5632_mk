01/04/2010
Од Бојана Миловановиќ за Southeast European Times во Белград -- 01/04/10
Во историската декларација, српскиот парламент ги осудува злосторствата врз околу 8.000 мажи и момчиња од босанските муслимани во Сребреница, извршени од страна на армијата и паравојниците на босанските Срби во јули 1995 година.
Истите се сметаат за еден од најголемите масакри во Европа од Втората светска војна.
Декларацијата, во која не беше споменат зборот „геноцид“ поради политичките расправии, беше усвоена од страна на парламентот во средата (31-ви март).
Расправата траеше повеќе од 12 часа, при што веќе и онака затегнатата атмосфера уште повеќе се влоши од заканата со бомба во зградата.
Додека полицијата ја испитуваше информацијата, која се покажа дека е лажна тревога, расправата внатре продолжи.
На крајот, беше усвоен документ во кој парламентот изразува жалење за жртвите, истовремено извинувајќи им се нивните семејства заради неспречувањето на масовните убиства.
Шефицата за надворешна политика на ЕУ, Катрин Ештон, и комесарот за проширување на ЕУ, Стефан Фуеле, во заедничка изјава рекоа дека декларацијата за Сребреница е важен чекор за Србија во соочувањето со нејзиното блиско минато, и ќе помогне во смирувањето на поранешните југословенски републики.
Ештон и Фуеле истакнаа дека настрана од декларацијата, Србија има сериозни обврски кон жртвите и меѓународната заедница, вклучително и апсењето на двајцата преостанати бегалци за воени злосторства -- Ратко Младиќ и Горан Хаџиќ -- и целосната соработка со Трибуналот на ОН за воени злосторства.
Сите овие работи, рече ЕУ, се клучни за изгледите на Србија за влез во ЕУ.
Претседателот Борис Тадиќ вели дека резолуцијата е израз на патриотизмот и почитта кон жртвите, истовремено придонесувајќи за напорите за регионално помирување.
Но, водачите на босанските Срби рекоа дека нема потреба за ова, категорично тврдејќи дека декларацијата ги истакнува злосторствата во Сребреница истовремено занемарувајќи ги другите извршени во 1990-тите.
Откако Тадиќ ја објави својата намера декларацијата да биде усвоена пред три месеци, јавноста беше поделена во врска со ова прашање, особено во врска со тоа дали убиствата се еднакви на геноцид.
Националистичката Српска радикална партија, пак, инсистира на тоа дека геноцид не се случил и дека Младиќ -- главниот командант на вооружените сили во времето на војната, лојален на Република Српска -- е херој.
За разлика од тоа, Либерал-демократската партија (ЛДП) предводена од Чедомир Јовановиќ, бараше декларацијата да вклучува фраза на Меѓународниот суд на правдата (МСП), кој во пресудата од 2007 година за тужбата на Босна и Херцеговина против тогашната заедница на Србија и Црна Гора, ја дефинираше Сребреница како геноцид.
Во финалната верзија усвоена од парламентот, се наведува пресудата на МСП без да биде споменет терминот геноцид.
Националистичкиот пратеник Слободан Самарџиќ беше против „истакнувањето само на жртвите на еден народ“ во текот на 1990-тите.
Томислав Николиќ, водачот на опозициската Српска напредна партија, додаде дека „целиот народ не треба да се извинува за злосторствата на поединци“.
Сепак, пратениците на владејачката коалиција веруваат дека декларацијата претставува пресвртница на патот на Србија кон модерно, демократско и европско општество.
„Со осудувањето на ужасните злосторства врз бошњачкото население во Сребреница, со изразувањето почит кон жртвите и изразувањето сочувство за нивните семејства, денес ние ја преземаме одговорноста за тргањето на тешкиот товар од нас кој некои поединци ни го оставија на грб и на грбот на нашите идни генерации“, рече Нада Колунџија, пратеничка од партијата За европска Србија.
Драгица Мишиќ (50), адвокат од Белград, рече дека со усвојувањето на декларацијата, Србија ги заборави сопствените жртви.
„Мораме да ги почитуваме подеднакво сите жртви.
Вака излегува дека ниту еден Србин не бил убиен за време на овие конфликти, дека еден припадник на сопствениот народ е помалку вреден“, изјави Мишиќ за SETimes.
Четириесетитригодишниот продавач Мирко Селиќ смета дека резолуцијата била непотребна во овој момент.
„Србија има многу поважни проблеми отколку изминатите конфликти.
Сето ова поврзано со декларацијата беше само губење време“, изјави тој за SETimes.
Но, Јелена Даниловиќ, 22-годишна студентка, мисли поинаку.
„Мораме да расчистиме со овие работи од минатото и да одиме напред, па затоа мислам дека документот беше со право усвоен“, рече таа.
