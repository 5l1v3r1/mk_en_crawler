16/02/2013
Енди Дабилис за Southeast European Times во Атина -- 16.02.13
Откако обезбеди 52,5 милијарди евра преку нови заеми од меѓународните кредитори, во обид да ја одржи економијата на површина, грчкиот премиер Антонис Самарас сега се соочува со непријател на друг фронт -- репутацијата на државата за корупција вон контрола.
По генерации неказнетост, Грција почна да презема, како што се чини, остри мерки против истата, иако скептиците истакнуваат дека може да поминат и години за судското гонење на големите случаи.
Веднаш по скандалот со даночното затајување, кој водеше до истрага за тоа како поранешниот министер за финансии раководел со листата на Грци со тајни швајцарски банкарски сметки, поранешниот градоначалник на Солун беше уапсен за наводно надгледување на шемата на крадење повеќе од 50 милиони евра од градската каса.
Обвинителот Василис Халдупис, исто така, поднесе обвиненија против поранешниот градоначалник Василис Папајоргополус и Михалис Лемусиас, поранешен генерален секретар. 
Панајотис Саксонис, поранешен општински благајник, беше, исто така, обвинет, а се испитуваат и други 15 осомничени.
Министерството за правда предложи закон насочен против даночните затајувачи, кои ѝ должат на земјата повеќе од 52 милијарди евра, како и јавните функционери за кои ќе се утврди дека незаконски се збогатиле.
Министерот за финансии, Јанис Стурнарас, предлага задолжителна затворска казна за големите даночни затајувачи во специјален затвор за финансиски криминал.
Костас Бакурис, кој ја води атинската канцеларија на Трансперенси интернешнал, рече дека апсењето на локалните функционери во Солун може да биде пресвртница за Грција.
„Она што се промени е решеноста на владата да ги гони ваквите видови практики ... 
проблемот е колку брзо тие може да го прават тоа поради прекумерната работа во судовите и праќањето некого во затвор“, рече тој заSETimes.
Но, според Аристидес Хаѕис, вонреден професор по право и економија на Универзитетот во Атина, тешко е да се промени вкоренетата култура каде што се очекува мито, а обвиненијата се ретки.
„Веројатноста да се добие казна за корупција е минимална ... 
социјалната толеранција кон корупцијата е сè уште многу голема“, рече тој заSETimes. 
„Многу дејства кои се сметаат за неетички во повеќето институционално зрели општества се третирани како вообичаен бизнис во Грција.“
Акис Цохаѕопулос, поранешен министер за одбрана, е притворен скоро 10 месеци и чека судење за организирање шема на крадење и перење 1 милијарда евра од договорите за одбраната.
Владата го затвори поранешниот директор на банката која пропадна поради лоши кредити, под обвинение дека ја нагледувал шемата за крадење од институцијата.
Но, oстварувањата на државата се сè уште слаби и многу граѓани и понатаму не се убедени. 
Анкетата во јануари за Алфа телевизија покажа дека 52,7 отсто од испитаниците рекле оти владата не успева да се справи со митото.
„Се надевам дека нешто се менува, но ова трае со години и никој не кажуваше ништо бидејќи мислеа дека некој политичар може да им даде работа. 
Сега нема работа“, рече за SETimesКостас Гитрас (39), сопственик на продавница за алкохолни пијалаци.
Но, Ефи Ламбрoпулу, професорка по криминологија на Универзитетот Пантеон во Атина, изјави за SETimes дека иако корупцијата е честа, истата може да се намали.
„Многу охрабрувачки е тоа што ваквите случаи ќе бидат казнувани“, рече Ламбропулу, истакнувајќи го солунскиот случај. 
„Партиската политика е значаен фактор кој продуцира корупција, како и прекумерната регулација, сложената легислатива и двосмисленостите што ѝ даваат голема дискрециска моќ на локалната администрација.“
