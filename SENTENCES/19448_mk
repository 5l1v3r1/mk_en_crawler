28/03/2008
СКОПЈЕ, Македонијa -- ЕУ ги охрабрува грчката и македонската влада да продолжат со разговорите за решавање на нивниот долготраен спор околу името, рече во четвртокот (27-ми март) Ерван Фуере, шеф на делегацијата на Европската комисија во Македонија.
Тој додаде дека ЕУ вложува максимални напори за изнаоѓање взаемно прифатливо решение.
Фуере се состана со Али Ахмети, водачот на Демократската унија за интеграција, најголемата партија на етничките Албанци во Македонија.
Исто така во четвртокот, македонскиот претставник во разговорите, Никола Димитров се врати во Скопје за да ги информира властите зад затворени врати околу последниот круг разговори во Њујорк, на кој беше претставен најновиот предлог на посредникот на ОН, Метју Нимиц.
Во меѓувреме, грчкиот премиер Костас Караманлис повторно ја предупреди Македонија дека „без взаемно прифатливо решение околу спорот за името, патот на ФИРОМ кон членството во НАТО ќе биде затворен“.
Скопје се надева дека ќе добие покана на самитот на Алијансата во Букурешт следната недела, на што членката на НАТО, Грција, може да стави вето.
(Фокус, МИА, Макфакс, МРТ, АНА-МПA - 27/03/08)
