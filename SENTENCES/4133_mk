28/07/2008
Од Игор Јовановиќ за Southeast European Times во Белград -- 28/07/08
Новиот шеф на УНМИК, Ламберто Заниер, во средата (23-ти јули) беше во Белград.
За време на посетата, негова прва откако дојде на оваа позиција, српските официјални претставници му го пренесоа своето незадоволство од одлуката на генералниот секретар на ОН, Бан Ки-Мун, да започне со реструктуирање на УНМИК без согласност од Советот за безбедност.
Српскиот министер за надворешни работи, Вук Јеремиќ, и министерот за Косово и Метохија, Горан Богдановиќ, се состанаа со Заниер.
Тие се согласија да продолжат со преговорите помеѓу Србија и УНМИК за реструктуирањето на меѓународното присуство во Косово, како што предложи Бан.
Но, српските официјални претставници ја потврдија позицијата на Белград дека секое преземање од страна на мисијата на ЕУ, ЕУЛЕКС, на надлежностите на УНМИК, мора да биде во согласност со резолуцијата 1244 на Советот за безбедност и да добие одобрение од Советот, каде што Белград ужива силна поддршка од постојаните членки Русија и Кина.
Минатата година членовите на Советот за безбедност не можеа да се согласат за планот за „надгледувана независност“, што го предложи поранешниот претставник на ОН, Марти Ахтисари.
Косовските власти, кои прогласија еднострана независност на почетокот од минатата година, и понатаму го користат планот како основа за напредокот, но Белград инсистира на тоа дека истиот не може да се спроведе без одобрение од Советот.
Србија ја отфрли можноста за каков било потег за признавање на Косово, истовремено барајќи од властите во Приштина да обезбедат заштита на правата на српското малцинство.
Според српското Министерство за надворешни работи, Заниер рекол дека УНМИК сака да го зачува мирот и стабилноста во Косово и дека УНМИК ќе ја задржи својата неутралност кон статусот на Косово.
Присутните на конференцијата, исто така, се согласија за „итната“ потреба од разговори во врска со проблемите во судството и полицијата во Косово, така што овие прашања ќе бидат разгледани „што е можно поскоро“.
„Нема да има потврда од Советот за безбедност на ништо што не е сосема прифатливо за Белград“, изјави Јеремиќ подоцна на белградската телевизија Пинк.
Тој додаде дека добил уверување за својот став за време на неодамнешната посета на Русија, која е просрпски глас во ОН.
Властите во Приштина ја минимизираа важноста на разговорите на Заниер во Белград и рекоа дека за секоја одлука во врска со Косово ќе биде потребна нивна согласност.
Косовскиот вицепремиер Хајредин Куци рече дека посетата на Заниер на Белград може да биде само „рутинска“.
„Не очекуваме значајни промени или различен пристап, но мора да се каже дека две работи се јасни -- една, дена само Косово и неговите официјални претставници може да говорат за Косово и два, дека не може да се разговара за статусот и за политички прашања Тоа се затворени прашања“, изјави Куци за приштинскиот весник Зери.
