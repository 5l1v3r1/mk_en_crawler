24/06/2013
Енди Дабилис за Southeast European Times во Атина -- 24.06.13
По серија разговори во врска со затворањето на националната радио-телевизија ЕРТ и отпуштањето на сите нејзини 2.656 вработени, коалицијата на грчкиот премиер Антонис Самарас изгуби еден од своите партнери, но тој рече дека ќе го заврши својот мандат и ќе ја врати Грција во обнова.
Самарас, водачот на конзервативната Нова демократија, е сега во коалиција со својот долгогодишен ривал и коалициски партнер, ПАСОК на социјалистите, по ненадејното излегување на малата Демократска левица (ДИМАР), чиј водач, Фотис Кувелис, инсистираше на враќање на работа на сите вработени во ЕРТ.
„Начинот на кој беше постапено со државната радио-телевизија ...
е знак за идните реформски напори во јавниот сектор“, рече портпаролот на ДИМАР, Василис Економу, во интервју за грчката телевизија.
Овие реформи треба да дојдат со почитување на основните демократски принципи, а така не беше направено во случајот со ЕРТ, рече тој.
Водачот на ПАСОК, Евангелос Венизелос, чија партиjа доби само 4 отсто поддршка во најновата анкета на јавното мислење, прифати компромис според кој на работа ќе се вратат 2.000 вработени во ЕРТ, иако можеби само за неколку месеци додека новиот, намален субјект наречен НЕРИТ почне со работа со помалку персонал.
Нова демократија и ПАСОК имаат 153 од 300 места во парламентот, што е доволно за управување, освен ако нема пребегнувања.
„Многу е добро тоа што владата преживеа, бидејќи ќе беше катастрофа ако пропаднеше“, рече за SETimes Антонис Клапсис, шеф за истражување во Институтот Констандинос Караманлис во Атина.
Затворањето на ЕРТ доведе до повици од водечките меѓународни медиуми за обнова на сервисот, но неодамнешната студија покажа дека повеќето Грци се за кратења во јавниот сектор и реструктуирање на ЕРТ.
„Немавме толку многу реакција против владата, бидејќи луѓето не гледаат друга опција за Грција“ освен кратења во јавниот сектор, рече Клапсис.
Самарас ја остави затворена радио-телевизијата, и покрај наредбата на највисокиот суд во земјата за враќање на сигналот.
„ЕРТ беше полна со скандали за кои луѓето допрва ќе дознаат“, рече Самарас, опишувајќи ја мрежата како „симбол на загуба и недостиг на транспарентност“.
„Не ја затвораме јавната радио-телевизија“, рече тој.
„Всушност, дури сега ќе добиеме соодветна јавна радио-телевизија.“
Одбивајќи ги наредбите да го напуштат седиштето на ЕРТ, вработените останаа во просториите, емитувајќи програма на Интернет и преку Европската радиодифузна унија, која го повика Самарас да ја отвори станицата.
Обвинувањата за злоупотреби им звучеа лажно на вработените во ЕРТ, кои рекоа дека администрацијата на Самарас ја наполни станицата со најмалку 30 високоплатени непојавени консултанти и нареди создавање програма за ќерката на еден од неговите министри.
Затворањето создаде политички метеж за Самарас и се случи токму во време кога се чинеше дека тој ја врати довербата во своите потези за враќање на Грција на патот на обновата, наместо да се потпира на тековната серија финансиска помош од Тројката ЕУ-ММФ-ЕЦБ.
„Никогаш не сме виделе вакво нешто во демократска држава.
Тие мора да покажат напредок во намалувањето на јавниот сектор, но тие ја затворија јавната радио-телевизија ...
за да можат да го контролираат преносот на вести и евентуално да преговараат за тоа кој ќе емитува на кои фреквенции“, рече за SETimes Алекс Афуксенидис, социолог во Националниот центар за истражување.
Критичарите го обвинуваат Самарас за непреземање дејства за намалување на надуениот јавен сектор во исто време кога мерките за штедење што тој ги наметна создадоа рекордна невработеност во приватниот сектор од 27,4 отсто.
Хараламбос Цардинидис, шеф во Институтот за меѓународни економски односи во Атина, рече дека тука се работи за нешто повеќе отколку само за финансиите во ЕРТ.
„Ова е чисто политички потег, иако тој имаше обврска да најде 2.000 луѓе кои беа вишок до крајот на јуни“, рече тој за SETimes.
„За ЕРТ беше познато дека постои превработеност и имаше многу штрајкови, и тој смета дека затвора нешто што е бескорисно.“
Станицата беше финансирана преку задолжително плаќање на сметките за електрична енергија, имаше многу ниски рејтинзи и се сметаше за провладин медиум.
Аристидес Хацис, вонреден професор по право, економија и теорија на правото на Универзитетот во Атина, рече дека дебаклот на ЕРТ го покажува недостигот на почит на владата за владеењето на правото.
„Наводната решителност на премиерот ја крие неговата неспособност да се соочи со проблемите и да ги реши како вистински реформатор, а не како диктатор“, рече тој за SETimes.
Дали владината коалиција ќе може да остане на власт со загубата на ДИМАР?
Кажете ни што мислите долу.
