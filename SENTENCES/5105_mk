10/11/2009
Од ХК Цанис за Southeast European Times во Атина – 10/11/09
Атинскиот класичен маратон во неделата (8-ми ноември) беше генерална проба за трката следната година, која ќе ја одбележи 2.500-тата годишнина од историската Битка на Маратон.
Настанот, исто така, се совпаѓа со унапредувањето на трката во „златната лига“ на Меѓународната атлетска федерација (ИААФ).
На овогодинешниот маратон, Кенијците победија во машка категорија, при што Јосефат Кипкуруи постигна време 2:13:44, по што следеше неговиот сонародник Едвин Кипчом (2:14:18) и Мутуки Пиус Муаса (2:14:29) на третото место.
Јапонката Акеми Озаки победи во категоријата на жени со време 2:39:56, по што следеше Етиопјанката Дегефа Бруктајит Ешету (2:40:32).
Повеќе од 3.600 атлетичари од целиот свет тргнаа од отворениот церемонијален стадион во руралната општина Маратон -- североисточно од Атина -- додека завршната линија беше на стадионот Панатинаико во грчкиот главен град.
Покрај класичниот атински маратон, имаше и трка за мажи на 5.000 метри и за жени на 10.000 метри, кои се одржаа на стадионот Панатинаико, како и специјален настан на 1.000 метри на археолошкиот локалитет на Храмот на олимпискиот бог Зевс, за специјалната Олимпијада.
Класичниот правец помалку или повеќе го следи легендарниот правец што курирот на војската Фидипидис го поминал до Атина во 490 г.п.н.е, за да ја пренесе веста за победата на атинската армија над окупаторската персиска армија во Битката кај Маратон.
Гледано во контекст на проектираниот пад на важниот домашен туристички сектор за 2009 година -- според некои проценки пад и до 10 отсто во туристичката посетеност -- маратонот сé повеќе се смета за „вонсезонски“ поттик за земјата.
„Една од првичните цели е милиони маратонци од целиот свет барем еднаш во својот живот да отпатуваат за Грција и да учествуваат во оваа трка, да трчаат по атлетскиот маратонски пат;
во суштина, еден вид аџилак на класичниот маратон“, рече во петокот шефот на грчката атлетска федерација (СЕГАС).
СЕГАС, најстара грчка спортска федерација, и локалните владини претставници, вложија максимални напори да го зајакнат „дополнителниот“ симболизам на неделната трка од 42.195 милиони метри, одржувајќи церемонија на палење на оган и бдеење во блиската могила на Маратон -- местото каде што се закопани паднатите антички атински војници -- и отворање нов музеј во кој ќе биде прикажана историјата на модерниот маратон од обновувањето на Олимпијадата во 1896 година.
„Овој [маратон] е единствениот олимписки спорт кој има топоним, и единствен кој е поврзан со познатата античка битка која ја симболизира борбата за слобода и демократија.
Научниците долго време велат дека суштината на западната цивилизација немаше да се оствари ако ја немаше оваа историска битка“, рече на прес-конференција во атинското собрание Запеион градоначалникот на Маратон, Спирос Загарис.
