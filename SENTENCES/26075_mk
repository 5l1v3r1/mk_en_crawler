15/10/2009
САРАЕВО, Босна и Херцеговина (БиХ) -- Високиот претставник Валентин Инцко и американскиот амбасадор задолжен за прашањата на воените злосторства, Стивен Рап, во средата (14-ти октомври) рекоа дека стратегијата на БиХ за воените злосторства се спроведува ограничено. 
Инцко истакна дека амандманите на Законот за кривична постапка не се усвоени, ниту, пак, има прецизни информации за точната бројка на случаи на воени злосторства кои се испитуваат во БиХ. 
Тој и Рап се согласија дека апсењето и предавањето на поранешниот воен командант на босанските Срби Ратко Младиќ на Хашкиот трибунал за воени злосторства останува приоритет за БиХ.
Исто така во средата, шефот на делегацијата на Европската комисија (ЕК) во БиХ, Димитрис Куркулас, ги повика властите да ги забрзаат клучните реформи со цел исполнување на условите потребни за затворање на Канцеларијата на високиот претставник и нејзино претворање во Канцеларија на специјалниот претставник на ЕУ, и да ги спроведат уставните реформи. 
Додека не бидат исполнети сите овие услови, предупреди Куркулас, БиХ нема да добие кандидатски статус за ЕУ. 
(РТРС, Срна, Фена, ОХР - 14/10/09)
