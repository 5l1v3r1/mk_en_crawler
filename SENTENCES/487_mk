17/12/2012
Катица Ѓуровиќ за Southeast European Times во Белград -- 17.12.12
Владите во регионот ја подобруваат заштитата на информаторите и донесуваат закони за гарантирање на нивните права, во обид да се прошири борбата против криминалот и корупцијата.
Информаторите се луѓе кои пријавуваат корупција, кривични дела и нерегуларности. 
Во некои земји, повеќе од половина од случаите на корупција се пријавуваат од страна на информаторите, што е далеку над процентот на пријавени случаи од други формални механизми за контрола, вклучувајќи ја и полициската активност. 
Меѓутоа, во балканскиот регион, бројот на случаи откриени од страна на информаторите е мал.
Правните системи во регионот моментално не успеваат да ги заштитат информаторите, и поголемиот дел од времето оние што пријавуваат кривични дела се соочуваат со последиците, велат организациите на информатори.
Во Србија, закон за заштита на информаторите треба да биде изготвен до средината на 2013-та година.
„Овој закон е од огромна важност за системската борба против корупцијата. 
Со цел да се обезбеди правилна употреба и имплементација на законот, невладини организации и информатори ќе [учествуваат] во изготвувањето на [законот]“, изјави за SETimes српскиот министер за правда Никола Селаковиќ. 
.
„Законот ќе обезбеди соодветна заштита од одмазда за оние луѓе кои одлучуваат да пријават корупција и нерегуларности“, рече тој.
Во 2010-та година, Бојана Бокоров, асистент на Медицинскиот универзитет во Нови Сад, пријави размена на листите на чекање во клиниката за радиолошка терапија на универзитетот. 
Таа рече дека некои лекари им даваат предност на странските пациенти кои ги плаќале радиолошките терапии во однос на српските пациенти кои примале бесплатна терапија.
Во мај оваа година, Бокоров беше отпуштена од работа. 
Антикорупциската агенција на Србија й додели статус на информатор, што значи дека таа не може да биде отпуштена од работа додека се води истрага за тврдењата за наводната корупција. 
Досега, властите не делувале во врска со случајот.
Таа го тужеше универзитетот и шефот на одделот за радиологија за малтретирање на работното место, но нејзината тужба исчезна од основниот суд во Нови Сад. 
Според министерството, меморандум за соработка помеѓу министерството и српската организација на информатори „Пиштаљка“ ќе биде потпишан до крајот на месецов.
„Државата и информаторите треба да бидат сојузници во борбата против корупцијата. 
Државата мора да обезбеди соодветна заштита од мобинг и малтретирање на работното место и друг вид на одмазда, како што се закани и отпуштања“, изјави Селаковиќ..
Владимир Радомировиќ, член на „Пиштаљка“, рече дека очекува било каква одмазда против информаторите да биде третирана како кривично дело и дека властите ќе продолжат да дејствуваат на сите жалби на информаторите, без разлика дали се анонимни или не.
„Како информатор, јас сум компромитиран на социјален, професионален и финансиски начин. 
Информаторите кои пријавуваат корупција во повеќето случаи остануваат без работа, сами, без помош, изложени на невиден притисок, закани и тужби. 
Во овој контекст, заштитата на информаторите е повеќе од потребна. 
Исто така, тоа значи дека државата ги разбира ризиците на кои се нафаќаме“, изјави Радомировиќ заSETimes..
Милица Петровиќ, вработена во електродистрибуција во Белград, вели дека информирањето е голема одговорност, а не лесен чекор.
„Јас би размислила добро пред да се одлучам да пријавам некого под овие околности. 
Не сакам неправда, но не сакам да ја изгубам ниту работата. 
Понекогаш, најдобра опција е да се фокусирате на својата работа и да го игнорирате сето она што се случува околу вас“, изјави Петровиќ заSETimes..
„Да има закон кој ќе ме штити, јас би пријавила неправилности, но само ако некој навистина може да ме заштити од тоа да бидам отпуштена или барем да ми помогне да најдам нова работа ако ја загубам“, рече таа.
Со напредокот на борбата против корупцијата, многу од земјите во регионот планираат да го усвојат потребниот закон во блиска иднина.
Во Црна Гора, имаше само три случаи на јавно пријавување во последните три години. 
Претставници на невладини организации во Црна Гора велат дека бројот е толку мал, бидејќи граѓаните се плашат за своите работни места и нивните животи, па затоа претпочитаат да не пријавуваат корупција и криминал.
„Потребни се ефикасни законски одредби и механизми за спроведување за да се изгради ефикасен механизам за пријавување. 
Досега, тоа недостига. 
Добиваме многу анонимни поплаки, бидејќи луѓето ни веруваат и повеќе сакаат да пријават случај на корупција кај нас отколку да одат во државните институции“, Ана Новаковиќ, извршен директор на Центарот за развој на невладини организации, изјави заSETimes..
Закон за информатори треба да биде усвоен во земјата следната година.
Според Новаковиќ, недостатокот на правна заштита е само една димензија на проблемот. 
Исто така, има и политичка димензија на проблемот, рече таа.
„Ние немаме амбиент за вистинско владеење на правото што ги поддржува луѓето кои сакаат да зборуваат за нерегуларности во јавниот или приватниот сектор", рече Новаковиќ.
Во Бугарија не постои закон за заштита на информаторите, но предвидени се прописи со законикот за управна постапка, вклучувајќи го и правото да поднесете сигнал за корупција и прекршоци, како и општата заштита од прогонување.
Иако има некаква стандардна заштита во кривичниот законик, не постои посебна заштита за државните службеници кои пријавуваат случаи на корупција.
„Јас не би поднел сигнал за корупција, бидејќи не би се чувствувал безбедно за моето семејство и мене", изјави Петар Марков, инженер од Софија, заSETimes.„Законот предвидува заштита на личните податоци, но јас не сум сигурен дека тоа секогаш се почитува во целост. 
Од друга страна, можам да испратам анонимен сигнал, но тој ќе заврши во корпата за отпад.
Дописникот на SETimes Светла Димитрова го даде својот придонес во овој напис.
