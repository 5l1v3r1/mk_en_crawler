14/07/2010
(Дојче веле, Заман, Ворлд булетин - 14/07/10;
AФП, Ројтерс, ДПА, Еуроњус, ВОА, Софија ечо - 13/07/10;
Eвропска комисија - 12/07/10)
Делегација на ЕУ, предводена од шефицата за надворешна политика на блокот од 27 нации, Катрин Ештон, во вторникот (13-ти јули) оствари разговори со високи турски претставници во Истанбул, фокусирајќи се на кандидатурата на Анкара за пристапување во Унијата, како и редица регионални и меѓународни прашања.
Главната цел на состанокот е „да се потврди посветеноста на ЕУ на Турција и да се испитаат начините на кои ЕУ и Турција можат да ја унапредат соработката во регионот“, се вели во изјавата на Унијата од понеделникот.
Ештон, во придружба на комесарот за проширување на ЕУ, Штефан Филе, се состана со турскиот министер за надворешни работи, Ахмет Давутоглу, и главниот преговарач на Анкара со Унијата, Егемен Багис.
Разговорите се одржаа во рамките на новиот процес на политички дијалог, кој предвидува состаноци на министерско ниво меѓу двете страни двапати годишно.
„Треба да има политика на нулта сомневање за нашата посветеност“, рече Филе на заедничката прес-конференција по разговорите.
„Имаме многу јасен мандат од членките.
Ќе бараме начини да го забрзаме процесот на пристапување.“
Турција ги започна своите разговори за влез со Унијата во октомври 2005 година, но процесот се движи напред со многу бавно темпо, претежно поради нејзиниот бавен реформски процес и нејзиното одбивање да им дозволи на бродовите и авионите на членката на ЕУ Кипар да влезе во нејзините пристаништа и аеродроми.
Друга причина се приговорите што ги покренаа неколку влијателни членки на блокот, инсистирајќи на тоа дека на претежно муслиманската земја треба да й биде понуден некаков вид „привилегирано партнерство“, наместо полноправно членство.
Tурција досега затвори само едно, а отвори други 13 од сите 35 поглавја од преговорите кои кандидатите мора да ги комплетираат пред да пристапат.
Осум од преостанатите 21 поглавје се замрзнати од крајот на 2006 година поради тоа што Турција не ги нормализира трговските врски со Кипар.
Во соопштението на ЕУ од понеделникот се цитира Филе, кој изразува надеж дека „е можно да бидат отворени нови поглавја оваа година“, под услов Турција да ги исполни условите за ова.
Филе, исто така, ја повика Анкара да се фокусира на спроведувањето на неопходните реформи.
„[Eвропската] комисија ќе продолжи да ја поддржува Турција во спроведувањето на овие реформи“, рече тој.
По разговорите од вторникот, Филе и Ештон изразија поддршка за пакетот уставни амандмани предложени неодамна од владата на премиерот Реџеп Тајип Ердоган, кои ќе бидат ставени на национален референдум на 12-ти септември.
Според претставниците на ЕУ, измените се во согласност со барањата на блокот и се чекор во вистинската насока, во однос на кандидатурата на земјата за членство.
Покрај ова, Ештон рече дека ја поздравува сé поголемата улога на Анкара во регионалните и меѓународните прашања, опишувајќи ја Турција како „важен партнер“ за блокот од 27 нации, особено во областа на надворешната политика.
„Довербата и пријателството се обележјата на односот меѓу Турција и ЕУ“, рече таа, истакнувајќи дека двете имаат исти цел за мир и благосостојба.
Давутоглу рече дека неговата земја сака да ја прошири својата соработка со блокот за важните настани кои можат да влијаат на двете страни.
„Ние делиме една широка географија, која се протега од Авганистан до Средоземното Море“, АФП ја цитираше неговата изјава.
„Турција води активна политика и му дава најголема важност на спроведувањето на овие политики на соработка со ЕУ.“
Друго прашање за кое беше дискутирано во вторникот беше неодамнешното зголемување на насилничките напади од страна на членовите на Курдистанската работничка партија (ПКК), која се смета за терористичка организација од страна на ЕУ и Соединетите Држави.
Багис посочи пред разговорите дека неговата земја ќе бара поддршка од Унијата во напорите за справување со сепаратистичката група.
Давутоглу во вторникот рече дека ПКК претставува сериозна закана не само за неговата земја, туку и за ЕУ.
Ештон се согласи околу потребата за здружени напори во борбата против терористичката организација.
„Треба да ги искорениме организациите кои ја користат ЕУ за да добијат средства и да ги финансираат обуките“, рече таа.
