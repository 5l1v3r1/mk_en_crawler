07/06/2011
Од Мирјана Бошковиќ за Southeast European Times во Подгорица– 07/06/11
Граѓаните на Црна Гора со нетрпение ги очекуваат резултатите од новиот попис, особено оние поврзани со националните, религиозните и јазичните податоци. 
Тие се подготвуваат за големи разлики во бројките помеѓу актуелниот попис и тој од 2003-та година.
Бидејќи податоците од пописот може да доведат до зголемување на даноците, новите резултати би можеле да влијаат врз училишните локации, патиштата, комуналната инфраструктура, трговските центри, банките, компаниите и работните места.
„Ако се покаже дека [резултатите од пописот] не ја одразуваат вистинската, правна и уставна реалност, не е потребно гражѓаните да се приспособат на тоа, туку обратно. 
Државата, со сите свои системи, е онаа што треба да се приспособи на реалноста“, рече заменик-претседателот на партијата Нова демократија на Србите Горан Даниловиќ.
Неговата партија, посветена на заштита на Србите во Црна Гора, смета дека никој нема да ги игнорира резултатите од пописот, кога станува збор за националната, јазичната или верската структура.
„Тоа не значи ништо драматично ... 
Ние никогаш не смееме да се ставиме во позиција на игнорирање на состојбата на луѓето и нивната реалност; [затоа] важно е што пишуваме во уставот како израз на политичката волја“, објасни тој.
Владејачката Демократска партија на социјалистите (ДПС) ги гледа резултатите од пописот како релевантни информации за проширување на социјалната и развојната политика со цел тие да можат да бидат ефикасно и сеопфатно применети. 
Рајко Ковачевиќ, портпарол и член на извршниот одбор на ДПС, рече дека на неодамнешниот партиски конгрес бил постигнат заклучок за зајакнување на црногорската влада и општество преку надминување на одредени штетни поделби.
„Со целосно разгледување на статистички податоци за проблемите со идентитетот, ДПС ќе ја продолжи својата политика на јакнење и афирмација на концептот на граѓанското општество, ќе го подигне нивото на почитување на човековите права и слободи секојдневно“, рече Ковачевиќ.
Ако резултатите од пописот покажат дека луѓето станале побогати во однос на последниот попис, како и дека постојат огромни разлики во станбениот простор меѓу поединци, тогаш Даниловиќ смета дека владата би можела да ја промени даночната политика.
„Соодветното оданочување на вишокот и целосна имплементација на данокот за недвижнини може да донесе значителни средства во државниот буџет“, рече Даниловиќ.
Делегацијата на ЕУ во Подгорица вели дека пописот е исклучиво статистичко прашање и сугерира дека резултатите ќе зависат од тоа колку од фондовите на ЕУ ќе бидат достапни за граѓаните на Црна Гора.
„На ниво на ЕУ, бројот на вкупното население се користи за пресметување на показателите по глава на жител како регионалниот БДП по жител, што влијае на распределбата на структурните фондови“, вели портпаролот на делегацијата на ЕУ Драган Мугоша.
Тој додаде дека бројките од листата се важни за гласање во институциите на ЕУ. 
Бидејќи е можно ова да биде последниот попис пред Црна Гора да се приклучи кон ЕУ, шефот на делегацијата на Унијата Леополд Маурер претходно изјави дека Брисел ќе ги примени податоците од пописот за своја сопствена политика.
Во последниве години, политичарите најчесто ги применуваа резултатите од пописот поврзани со националните и јазичните промени за промоција и спроведување на политичките програми и цели.
