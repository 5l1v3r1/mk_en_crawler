25/02/2005
(Разни извори – 18/02/05 - 25/02/05)
Четири претпријатија аплицираа за добивање на 15-годишната лиценца за отворање на казина во Tирана, објави Владата.
Крајниот рок за понудите за добивање лиценца истече минатата недела.
Помеѓу кандидатите се и две грчки претпријатија -- Клуб Хотел Лутраки и Хајат Риџнси Хотел и Туризам Хелас -- како и американското Ројал палас казино и локалното Розафа казино.
Парламентот на Босна и Херцеговина ја одобри одлуката за продажба на земјиште од поранешната воена база „Маршал Тито“ во Сараево на САД, за новата Американска амбасада.
Земјиштето ќе биде продадено по цена од околу 7 милиони евра.
Бугарската централна банка објави дополнителни рестрикции на банкарските заеми, кои ќе стапат на сила во март.
Банките со агресивна политика за заеми ќе мора да одвојат дополнителни резерви во висина од најмалку 3 отсто од финансиските средства и нивната перформанса ќе биде предмет на построга евалуација.
ММФ повика на ограничување на претераниот пораст на кредитите во Бугарија.
Грчката банка Пиреа се согласи да купи 80 отсто од акциите на српската Атлас банка за неоткриена сума.
Атлас моментно има девет филијали и финансиски средства во висина од 63 милиони евра и објави нето профит од 1,6 милиони евра во 2004 година.
Купувањето има за цел проширување на операциите на оваа грчка банка на Балканот.
Таа веќе е присутна во Бугарија, Романија и Албанија.
Водечката прехранбена индустрија во Хрватска, Подравка, објави дека гради нова фабрика за производство на житни снегулки и детска храна.
Вредноста се проценува дека ќе изнесува околу 13,3 милиони евра.
Капацитетот, вреден 13,3 милиони евра и лоциран во Копривница, треба да биде отворен на крајот од 2006 година.
Цените на струјата за корпорациите во Бугарија ќе се зголемат за 5 отсто почнувајќи од 1-ви април.
Ревизијата е во согласност со инфлацискиот тренд, како и со последното прилагодување на цената во 2001 година.
Цените на струјата за домаќинствата ќе останат непроменети до јули 2006 година.
Стапката на невработеност во Грција достигна 10,1 отсто во третото тримесечје од 2004 година, според Националната агенција за статистика.
Стапката на невработеност за жените -- 15,8 отсто -- била двојно поголема од онаа на мажите.
