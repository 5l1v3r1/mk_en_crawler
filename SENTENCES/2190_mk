13/04/2005
Од Игор Јовановиќ за Southeast European Times во Белград – 13/04/05
Европската комисија (ЕК) потврди дека Србија и Црна Гора постигнала доволен напредок за започнување на разговорите за Договорот за стабилизација и асоцијација (ДСА) со ЕУ, добивајќи позитивна физибилити студија за државната заедница во вторникот (12-ти април). 
Србија и Црна Гора е единствената земја во регионот која нема институционализирани односи со ЕУ.
Комесарот за проширување на ЕУ, Оли Рен, рече дека позитивната физибилити студија претставува почеток на патот на Србија и Црна Гора кон Европа. 
Рен рече дека предвидува почетокот на разговорите за ДСА да се одржат во рамките на таканаречениот двонасочен модел, во ноемви и декември. 
Тој рече дека е задоволен од значителниот напредок на земјата во однос на сорабока со Хашкиот трибунал, но предупреди дека преговорите за прием во ЕУ нема да бидат разгледувани сé додека не се воспостави целосна соработка со Трибуналот.
„Овој тренд мора да продолжи сé додека и последниот обвинет се наоѓа на слобода“, рече Рен. 
Тој додаде дека разговорите за пристап за Србија и Црна Гора „не може ниту да бидат ставени на разгледување“ додека Белград не ги предаде двајцата главни обвинети за воени злосторства -- Радован Караџиќ и Ратко Младиќ. 
Рен не посочи кога државната заедница би можела да достигне статус на кандидат за ЕУ, велејќи дека тоа зависи од нејзината соработка со Хаг и исполнувањето на другите услови.
Српскиот премиер Воислав Коштуница изрази задоволство од позитивниот рејтинг на физибилити студијата, опишувајќи го како „прв и одлучувачки чекор“ кон целосното членство во ЕУ.
„Сега штом ја имаме студијата, можеме да кажеме дека згазнавме на патот кон Европа кој сигурно води кон ЕУ. 
На тој пат мора да се направат голем број тешки чекори, но сега не постои ниту една причина или внатрешна пречка за да се направат овие чекори со дури повеќе надеж и пореални очекувања“, рече Коштуница.
Тој додаде дека владата е подготвена да „работи решително и упорно“ кон европската интеграција и рече дека српските граѓани се „безрезервно ориентирани кон ЕУ и европската државна унија на Србија и Црна Гора“
Српскиот претседател Борис Тадиќ рече дека земјата треба да стори сé што може за да добие поволна одлука од Министерскиот совет на ЕУ на 25-ти април. 
„Денешната одлука значи дека нашата земја може да влезе во ЕУ во иднина. 
Времето кога ова ќе се случи зависи од нас, од економските и структурните реформи со кои нашето општество се соочува“, рече Тадиќ. 
„Сите оние кои на кој било начин ја попречуваат соработката со Хашкиот трибунал не сакаат Србија да ги реши своите економски и суштински проблеми“, рече Тадиќ.
Претседателот на Србија и Црна Гора, Светозар Маровиќ, рече дека државната заедница поминала важен дел во европската интеграција. 
Маровиќ предупреди дека државната заедница ја очекуваат уште многу обврски, но ако Србија и Црна Гора ги одржи и зајакне своите напори, таа ќе го надомести изгубеното време со поддршка на ЕУ. 
„Соработката со Хашкиот трибунал мора да продолжи до конечното исполнување на сите обврски кон таа институција“, рече Маровиќ.
Шефот за безбедност на ЕУ Хавиер Солана му честиташе на Маровиќ за позитивната физибилити студија. 
„Ова претставува важен чекор, особено за вас во Србија и Црна Гора. 
Сметам дека Србија и Црна Гора ќе постигне напредок во тој процес“, рече Солана.
