03/08/2011
Мухамет Брајшори за Southeast European Times во Приштина -- 03.08.11
КФОР планира да распореди дополнителни 600 германски и 100 австриски војници од нивниот резервен баталјон, за да му помагаат на контингентот од 6.000 припадници, поддржан од НАТО, кој е веќе во Косово.
Новите војници се потребни за да со одржи мирот во северниот дел на земјата, откако пораснаа тензиите минатата недела, кога оклопните единици на косовските специјални полициски сили ја презедоа Порта 31 на северната граница. 
Локалните Срби одговорија со блокади на патот, спречувајќи ги да се приближат до вториот премин на Портата 1, по што следеше насилство.
Во понеделникот (1-ви август), премиерот Хашим Тачи свика итен состанок на Косовскиот совет за безбедност, на кој се дискутираше околу последните настани. 
Советот ја одобри препораката „да се побара од сите безбедносни агенции да држат највисоко ниво на подготвеност во случај на потреба од интервенции“.
Приштинскиот експерт за безбедност Рамадан Ќехаја изјави за SETimes дека советот ги презеде неопходните мерки на претпазливост за ситуацијата.
„Единиците на НАТО [КФОР] стационирани во тој дел на Косово одиграа важна улога во контролирањето на двата погранични премини и смирувањето на ситуацијата создадена по полициската интевенција“, рече Ќехаја.
„Повисоко ниво на подготвеност на безбедносните институции е неопходно кога знаеме дека ситуацијата на север може уште повеќе да се влоши. 
Тоа значи неопходност од користење сила и одредени мерки на безбедност ако ситуацијата диктира таков потег“, рече Ќехаја.
Флориан Бибер, професор за Југоисточна Европа на Универзитетот во Грац, Австрија, изјави за SETimes дека може да се повлечат паралели меѓу кризата во северно Косово и онаа во Грузија во 2008 година, но влијанието во Косово останува да се види.
„Во двата случаи, владата се обиде да го промени статус квото со унилатерален потег без да се консултира со своите сојузници -- или спротивно на нивниот совет. 
Владата можеби има формално право да се обиде да ја преземе контролата над својата територија, но тоа изгледа како не многу мудар потег, кој ги ескалираше тензиите и може да се врати како бумеранг“, рече Бибер.
И покрај ова, тој вели дека не предвидува некаков вооружен конфликт.
„Приштина нема средства да употреби сила на северот, а Белград нема интерес од ескалација. 
Прашањето е до кој степен косовската влада ќе се воздржува себеси и до кој степен Србија ќе се обиде да ја намали контролата на паралелните структури на северот“.
Сепак, ќе биде тешко за Приштина и Белград да најдат решение ако ситуацијата се врати на статус кво или ако косовската полиција ја преземе контролата на северот, која е отфрлена од Србите.
Иако Бибер е убеден дека привремен крај на кризата ќе се случи со враќање на статус кво, тој вели дека северот ќе биде тема за време на дијалогот олеснет од ЕУ.
„Овие настани го ставија статусот на северот на мапата на преговорите. 
Прашањето е дали техничките разговори може да продолжат со истовремено игнорирање на ова прашање.“
