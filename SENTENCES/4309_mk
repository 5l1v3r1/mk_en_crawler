12/08/2008
Од Јусуф Рамадановиќ и Иво Шчепановиќ за Southeast European Times во Сараево и Сплит -- 12/08/08
Комисијата за координирање на младинските прашања на БиХ ги претстави своите заклучоци по спроведувањето на првата широка студија за мислењето на младите во БиХ.
Анкетарите испитаа 1.500 граѓани на возраст помеѓу 16 и 30 години во врска со економските, политичките и социјалните прашања.
Младите испитаници ги наведоа вработувањето, станбеното прашање и образованието како свои приоритети.
Вработување
Анкетарите заклучија дека 58,5 отсто од младите во БиХ се невработени -- бројка која е четирипати поголема од која било земја во ЕУ -- и дека голем број од нив заминуваат во странство.
Педесет и седум проценти од младите испитаници истакнале дека привремено ќе ја напуштат земјата за работа.
Таквата подготвеност да работат во странство доаѓа дури и покрај тоа многу малку млади луѓе патувале во странство:
околу 35 отсто рекле дека никогаш не го сториле тоа, 40 отсто од испитаниците на возраст помеѓу 18 и 30 години дури и немаат пасоши.
Друг фактор кој ги принудува испитаниците да размислуваат за работа во странство е немањето сигурна работа во т.н. сива економија.
Според новинската агенција Фена, една петтина од младите вработени немаат решение за вработување.
Станбено прашање
Проблемот со вработувањето, веројатно, придонесува за тешкотиите со кои младите се соочуваат во формирањето сопствени домаќинства:
85 отсто од учесниците во анкетата на возраст помеѓу 16 и 30 години, наводно, живеат со своите родители.
Тие го посочуваат станбеното прашање како свој втор најголем проблем, по вработувањето.
Образование
Младите, исто така, се незадоволни од образовниот систем во БиХ.
Повеќето изразиле незадоволство од несоодветната опременост на универзитетите и недостатокот на практична настава.
Тие ги наведуваат финансиските проблеми како главна причина за напуштањето на школувањето.
Од друга страна, без оглед дали поради или наспроти локалниот образовен систем, еден од двајца испитаници говори англиски јазик, а еден од петмина говори германски.
Aпатија
Обесхрабрувачката реалност се чини дека предизвика раширена апатија помеѓу испитаниците.
Само 7 отсто од младите учествувале во организирани спортови.
Тројца од четворица на возраст помеѓу 16 и 30 години тврдат дека не ги интересира политика, во земја родена од неодамнешна војна.
Според изборните податоци, одѕивот на младите на општите избори во 2006 година изнесувал 47 отсто, неимпресивна бројка, но двапати повисока од одѕивот во 2002 и 2004 година.
„Податоците не се засташувачки, и тие се многу подобри од оние од пред неколку години, кога некои меѓународни организации [објавија] дека 60 отсто од младите сакаат трајно да ја напуштат БиХ.
[Но, овие заклучоци] треба да го стимулираат Советот на министри на БиХ да создаде младинска политика што е можно поскоро, со цел да се зачуваат човечките ресурси како суштински капитал на БиХ“, рече претседателката на комисијата, Наѓа Лутвикадиќ.
