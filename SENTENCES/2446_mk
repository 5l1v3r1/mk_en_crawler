27/10/2005
Од Давор Коњикушиќ за Southeast European Times во Белград -- 27/10/05
Во иднина жените во Србија и Црна Гора ќе имаат обврска да служат воен рок, според нацрт-законот за одбрана предложен од страна на сојузната влада.
Во пракса, тоа не значи дека ќе имаат обврска за служење на воен рок во редовната армија.
Но, тоа значи дека жените на возраст од 19 до 50 години ќе добијат „неоходно знаење и обука за воена служба за време на војна“ и дека можеби ќе мора да бидат резервисти на војската.
Според овој предлог-закон жените кои ќе се одлучат за професионална воена служба „ќе имаат право на породилно отсуство, намалени работни часови и други права поврзани со детската заштита“.
Бремени жени нема да бидат повикувани на обука, ниту, пак, жените со деца помали од десет години или оние чии партнери се веќе во војска.
Воведувањето на воената обврска за жените е само еден од неколкуте клучни иновации предвидени со нацрт-законот.
Друга можност е „купувањето“ на воената служба - односно плаќање на пари наместо поминување низ обуката.
Таквата опција би била од корист за Србите што живеат во странство, кои сметаат дека е тешко да ги прекинат своите кариери за да ја извршат воената обврска дома.
Цената ќе ја утврди Министерскиот совет на Србија и Црна Гора.
„Претставниците на нашата дијаспора предложија воената служба да се купи за 1.000 евра, додека во Турција плаќањето на воената служба изнесува 5.000 евра.
Министерството за иселеништво смета дека реалната цена е некаде помеѓу овие две суми, значи 2.000, 2.500 евра“, изјави за новинарите српскиот заменик-министер за иселеништво, Александар Чотриќ.
Сепак, според неколку невладини организации купувањето на воениот рок не претставува најдобар начин за решавање на проблемот со регрутите што живеат во странство.
Тие тврдат дека со таквиот систем се врши неправедна дискриминација на оние кои немаат финансиски средства да си ги откупат своите воени обврски.
„Голем број земји ги ослободија своите регрути од служењето на воен рок или едноставно воспоставија други односи и не воведоа воен рок“, вели Петар Миличевиќ од канцеларијата на Европското биро на приговарачите на совеста во Белград.
„Не мислам дека регрутите треба да се делат на богати и сиромашни, дури и ако живеат во странство, бидејќи тоа е исто како некој што волонтира во некоја земја додека заработува големи пари, и со тоа може да си ја купи воената служба.“
Нацрт-законот покажува либерализирачки тренд во Србија и Црна Гора во однос на воената служба, признава Милошевиќ.
„Ова се потврдува со фактот што воената служба е намалена на шест месеци.
Воениот рок без оружје би траел 13 месеци, а според сегашниот нацрт-закон истиот би траел, исто така, шест месеци.
Се надеваме дека овој закон ќе воведе поголема либерализација на воената служба до укинувањето на воената служба, при што светскиот тренд е професионална војска“, рече тој.
