13/01/2009
Tурскиот министер за надворешни работи, Али Бабаџан, во понеделникот (13-ти јануари) замина во официјална посета на Косовo каде што разговараше за билатералните односи и ситуацијата на Балканот со високи претставници. 
Во неделата косовскиот министер за надворешни работи, Скендер Хисени, рече дека Турција е стратешки партнер на Косово. 
„Очекуваме нашите односи со Турција да се подобрат уште повеќе“, изјави тој за новинската агенција Анадолу. 
Хисени рече дека тој и Бабаџан ќе разговараат за договорот за укинување на визите помеѓу двете земји, пред Бабаџан да отпатува за Босна и Херцеговина (БиХ).
***
Српскиот претседател Борис Тадиќ и шпанскиот министер за надворешни работи, Мигел Ангел Моратинос, разговараа за шансите на Србија за влез во ЕУ, на состанокот во неделата (11-ти јануари). 
Тадиќ му се заблагодари на Моратинос за континуираната поддршка на Шпанија за кандидатурата на Србија за влез во ЕУ. 
Моратинос, исто така, се состана со министерот за надворешни работи Вук Јеремиќ, и присуствуваше на амбасадорската конференција во Белград. 
Говорејќи на конференцијата Моратинос го пофали конструктивниот пристап на Србија кон проблемите што се наоѓаат на нејзината агенда.
***
Романскиот претседател Трајан Басеску и премиерот Емил Боц во понеделникот (12-ти јануари) заминаа за Брисел, на состанок со претседателот на Европската комисија, Жозе Мануел Баросо. 
На агедната се разговори за светската економска криза, енергетската безбедност и транзитот на природен гас за Европа.
***
Tурција може да има важна улога во спречувањето на трагедиите во Појасот Газа, рече шефот за надворешна политика на ЕУ, Хавиер Солана, во четвртокот (8-ми јануари) во Анкара, каде што се состана со претседателот Абдула Ѓул и премиерот Реџеп Тајип Ердоган. 
Солана рече дека ЕУ и Турција сакаат да видат прекин на огнот во Газа и додаде дека целта на неговата посета е да ги проучи можностите за спречување криза на Блискиот Исток. 
„Имавме корисен состанок во Анкара“, рече Солана.
***
Aлбанскиот претседател Бамир Топи во петокот (9-ти јануари) во Косовo ја заврши дводневната официјална посета. 
Тој се состана со претседателот Фатмир Сејдиу, премиерот Хашим Тачи, претседателот на парламентот Јакуп Красниќи, командантот на КФОР, Џузепе Емилио Гај, и други високи претставници. 
Ова беше втора посета на Топи на Косово откако стана претседател.
***
Претседателот на германскиот Бундестаг, Норбер Ламерт, рече дека германската поддршка за Косовo, особено во потврдувањето на својата независност, ќе продолжи. 
Ламерт во средата (7-ми јануари) ја посети Приштина, каде што негираше дека неодамнешното апсење на тројцата Германци за нивното наводно бомбардирање на канцеларијата на ЕУ во Косово им наштетило на билатералните односи. 
По состанокот со претседателот Фатмир Сејдиу, Ламерт рече дека неговата посета го пренесла интересот на Германија за политичките, економските и социјалните настани во Косово.
(Разни извори 06/01/09 - 13/01/09)
