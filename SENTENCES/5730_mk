29/03/2011
Од Линда Карадаку за Southeast European Times во Тирана – 29/03/11
Судот за сериозни кривични дела на Тирана во неделата (26-ти март) нареди апсење на бизнисменот Димитер Харизај, под обвинение за вмешаност во меѓународен шверц на дрога. 
Апсењето уследи по запленувањето на 200 килограми кокаин -- пронајден во пратка со палмино масло.
Харизај не даде изјава во судот. 
Неговиот адвокат рече дека тој само купил палмино масло и не знаел ништо за скриениот кокаин.
Кокаинот, запленет во Ѓирокостро на 22-ри март, е најголема количина шверцуван кокаин пронајдена досега од албанските власти. 
Обвинителите велат дека полицијата дејствувала по информацијата што ја добила од меѓународните колеги.
„Текот на операцијата за пресекување на наркотиците беше под надлежност на јавниот обвинител кој одобри специјални методи на контролирана достава, врз основа на барањето на своите странски колеги“, се вели со соопштението на канцеларијата на државниот обвинител. 
„Кокаинот потекнува од Колумбија и патувал во правец Колумбија, Шпанија, Белгија, Австрија, Словенија, Хрватска, Србија, Македонија и Албанија.“
Три владини агенции -- канцеларијата на државниот обвинител, Канцеларијата за сериозни кривични дела и Генералниот полициски директорат -- соработуваа во оваа акција, велат официјалните претставници.
Камионот со кокаин имал македонски регистарски таблички. 
Полицијата, наводно, му дозволила да патува по неговиот пат и потоа го пресекла на неговата конечна дестинација.
Албанскиот весник Шкип ги цитираше инспекторите дека властите во Шпанија знаеле за пратката со кокаин, но побарале од Албанија да не презема дејства додека нејзината дестинација не биде позната.
Запленетиот кокаин се проценува дека имал вредност од 15 милиони евра, и околу 50 милиони евра кога ќе се растури во мали количини, вели весникот.
Двајцата водачи на камионот беа ослободени од албанската полиција и се вратија во Куманово, Македонија. 
Тие й кажале на полицијата дека не знаеле оти нивниот камион пренесува нешто друго освен десет тони палмино масло, објави скопскиот портал Журнал.
Белгиските власти сега пристигнаа во Албанија и ќе помогнат во истрагата за случајот. 
Се очекуваат нови апсења, велат извори.
