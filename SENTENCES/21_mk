23/05/2005
Од Зоран Николовски за Southeast European Times во Скопје -- 23/05/05
На 9-ти мај 1950 година тогашниот министер за надворешни работи на Франција, Роберт Шуман, предложи создавање на заеднички пазар за јаглен и челик во Европа, со што го отпочна процесот кој кулминираше со формирање на ЕУ. 
Земјите-членки го комеморираат овој датум секоја година како Ден на Европа. 
Охрабрени од сигнали од Брисел дека вратите на Унијата остануваат отворени за сите земји кои ги исполнуваат критериумите за членство, земјите од Западен Балкан, исто така, го прославија денот.
Хрватска, Македонија, Албанија и Србија-Црна Гора се наоѓаат на различни фази на нивниот пат кон членство но, сите четири земји ја истакнуваат нивната определеност да го завршат процесот и да ги спроведат потребните реформи. 
Во исто време, тие сметаат на придржување на ЕУ кон отворената политика утврдена на самитот во Солун во јуни 2003 година.
Хрватска веќе доби статус на земја-кандидат за членство. 
Но, почетокот на преговорите за влез е одложен заради недоволна соработка со Трибуналот за воени злосторства на ЕУ -- и, поточно, заради тоа што пензионираниот Генерал Анте Готовина не се изведе пред Хашкиот суд.
Македонија беше првата земја од Западен Балкан која потпиша Договор за стабилизација и асоцијација (ДСА) со ЕУ. 
Таа го одговори Прашалникот на ЕУ и очекува да добие статус на земја-кандидат за членство на Самитот на ЕУ во декември. 
Минатиот февруари македонското политичко раководство вети дека земјата ќе биде подготвена да се приклучи кон ЕУ до 2010 година.
Албанија, која моментално преговара за ДСА, мора да го убеди Брисел дека има постигнато напредок на две полиња -- одржување на слободни и фер избори и борба против криминалот и корупцијата. 
[Европската] Комисија ќе може да предложи заклучок на преговорите само ... 
ако парламентарните избори летово бидат спроведени во согласност со меѓународните стандарди“, рече Специјалниот пратеник за проширување на ЕУ, Оли Рен, во Стразбург на 13-ти април. 
„Исто така, мора да бидат направени видливи достигнувања во борбата против корупцијата и ораганизираниот криминал.’’
Минатиот месец Србија-Црна Гора доби позитивен Физибилити извештај, што го отвори патот за следната фаза во процесот. 
„Сметаме дека земјата сега е доволно подготвена да преговара за ДСА со ЕУ“, рече Рен во неговиот говор во Стразбург. 
„Преговорите за ДСА се различни од преговорите за влез во Унијата. 
Ќе бараме повеќе бидејќи Србија-Црна Гора оди напред“.
Активностите по повод Денот на Европа во Западен Балкан, како и големиот интерес за нив, покажуваат дека во земјите кои неодамна беа вклучени во конфликти се појавуваат нови ставови. 
Во овој пост-конфликтен период земјите-членки на ЕУ, како и самата Унија, активно учествуваат во Процесот за стабилизација и асоцијација, кој ги замени т.н Европски Договори како метод за добивање членство. 
На самитот во Солун на земјите од Западен Балкан им беше дозволен пристап кон дел од програмата за помош ТАИЕХ и Програмите за збратимување и заедница, кои имаат за цел формирање на институции, советување и размена на искуства.
Хрватска ја одржа главната прослава на Денот на Европа во Сплит. 
На 5-ти и 6-ти мај беа организирани натпревари на Економскиот Факултет во Загреб, вклучувајќи предавања, работилници и информативни активности на теми за европската интеграција. 
Победниците на двете натпреварувања во основното и средното образование беа објавени, додека пак во Загреб за учениците од основното образование беше организирано патување од образовен карактер на трамвај на ЕУ.
Во Македонија во прославите по повод Денот на Европа беа вклучени неколку невладини организации, владиниот Сектор за Европска интеграција и делегација на Европската Комисија. 
Сто студенти зедоа учество на Европскиот семинар за едукација на младината одржан во Битола; беа организирани панел дискусии и работилници во Куманово, Гостивар и Кочани; како и семинар и еднодневен друштвен натпревар во Тетово на кои учествуваа околу 150 студенти од трите универзитети во Македонија. 
Во Скопје беше одржан мултимедијален концерт на кој присуствуваа илјадници лица. 
Сите амбасади на земјите-членки на ЕУ во Македонија поставија штандови на плоштадот во главниот град, презентирајќи аспекти од нивната историја и култура. 
На 9-ти мај група планинари го подигнаа европското знаме на врвот од планината Водно, во близина на Скопје. 
Истиот ден, македонскиот парламент ги отвори вратите за граѓаните кои заседаваа со парламентарните групи и студенти, организирајќи парламентарна седница.
Лидија Неделковска, генерален секретар на Европското движење за Македонија, на една прес конференција на Денот на Европа рече дека овие активности имаат цел да ја запознаат јавноста со европските вредности вклучувајќи ги сите општествени групи, посебно младите лица.
Делегација на ЕК во Албанија организираше изложба со наслов „Приказната за ЕУ во постери“. 
Амбасадите на земјите-членки на ЕУ учествуваа во европската филмска недела, како и во спонзорирање на концерти, ликовни изложби, дебати и предавања. 
Исто така, беше организиран и семинар за Европскиот Устав.
„Заедно со еврото, знамето на ЕУ и европската химна, Денот на Европа стана симбол за европско единство. 
Културните настани и прослави по повод Денот на Европа ја приближија Унијата до нејзините граѓани -- како и граѓаните меѓу себе“, се вели во соопштението за печатот на делегацијата на Европската Комисија во Албанија.
Европското Движење на Србија организираше активности кои траеа една недела, вклучително и изложби на фотографии, дебати и работилници, под мотото „Европа на дланка“.
Во исто време, Брисел продолжува да ја истакнува својата отвореност за понатамошно проширување. 
„Првата годишнина на петтото проширување кое повторно ја обедини Европа е среќен настан за сите Европејци“, рече претседателот на ЕК, Жозе Мануел Баросо на 1-ви мај. 
„Тоа не потсетува дека ЕУ не е затворен клуб и не потсетува на значајноста на нејзината моќ на привлекување. 
Тоа претставува силен потсетник дека отвореноста кон другите -- а, не изолационизмот -- е она што ја движи Европа и дава резултати. 
Ова проширување му даде нов квалитет на животот во заедница и даде една нова визија за Европа.’’
