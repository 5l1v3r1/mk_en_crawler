02/02/2010
БРИСЕЛ, Белгија -- Генералниот секретар на НАТО, Андерс Фо Расмузен, во понеделникот (1-ви февруари) рече дека Алијансата ги поддржува сите стратегии што го зајакнуваат мирот и стабилноста во Косово, вклучително и интеграцијата на сите заедници во општеството.
Стратегијата за север, каде што доминира српското население, а која беше изготвена од страна на Меѓународната цивилна канцеларија (МЦК) со поддршка на владата на Косово, не доби официјална поддршка од НАТО и ЕУ.
Според извештаите на медиумите, дипломатите во Брисел јавуваат дека планот е поддржан од многу членки на ЕУ и НАТО, вклучително и држави на ЕУ кои не го признаа Косово.
Во изјавата за новинарите во Брисел, пред неформалниот состанок на министрите за одбрана на НАТО во Истанбул оваа недела, Расмузен рече дека приоритети на Алијансата се Авганистан, Косово и плановите за нов стратешки концепт.
Расмузен објави дека понатамошното, постепено намалување на бројот на војниците на НАТО во Косово може да се разгледа само „ако тоа го дозволат околностите“.
(Коха Диторе, Косова Сот, Зери - 02/02/10;
Кохавижн, Арта ТВ - 01/02/10)
