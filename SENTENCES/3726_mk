28/11/2007
(Nine O'clock, Зиуа - 28/11/07;
ДПA, Hotnes.ro, Ромпрес, Медиафакс - 27/11/07;
Nine O'clock - 21/11/07)
Романскиот претседател Трајан Башеску наскоро ќе може самиот да одлучи дали ќе го овласти отпочнувањето кривична постапка против министрите по одлуката на Уставниот суд од вторникот (27-ми ноември) против неодамнешниот указ на владата.
На почетокот од октомври, владата усвои итен указ со кој се модификува законот за надлежностите на министерствата и се распушта претседателската комисија која ги испитува барањата на антикорупциските обвинители за истрага против поранешни и сегашни владини членови.
Со овие мерки, комисијата -- која ја сочинуваа претставници на министерствата за правда и внатрешни работи и претставници на претседателот -- беше заменета со нова петчлена судска комисија.
Министерот за правда, Теодор Чиуариу, кој го спонзорираше указот, рече дека истиот има за цел деполитизација на процесот.
Сепак, указот предизвика критики од пратениците и претставниците на ЕУ, како и од романските политичари и експерти.
Опозициските партиски членови рекоа дека истиот имал за цел да го блокира кривичното гонење на министрите.
Мерката беше усвоена набргу откако Националниот антикорупциски оддел рече дека побарал дозвола од Башеску за отпочнување кривична истрага против Чиуариу за наводна корупција и злоупотреба на службената должност.
Според извештаите, барања за кривично гонење се, исто така, поднесени против уште еден член на владата на премиерот Калин Попеску Таричеану -- министерот за труд Пол Пакурару -- и министри од претходните администрации.
Помеѓу нив се поранешниот премиер Адријан Настасе, поранешниот министер за земјоделство Децебал Трајан Ремес, поранешниот министер за економија, Кодрут Серес, поранешниот министер за телекомуникации Жолт Наѓи и поранешниот министер за одбрана Виктор Бабиуц.
Во изјавата по донесувањето на указот минатиот месец Башеску рече дека Чиуариу беше во „флагрантен судир на интереси, работејќи на итниот указ кој го блокира неговото сопствено досие и досиејата на неговите колеги во владата“.
На крајот, народниот правобранител го покрена прашањето на легалноста на итниот указ пред Уставниот суд, кој во вторникот одлучи дека мерката е спротивна на уставот.
Судот, кој се очекува да ги објави причините за својата одлука наскоро, се вели дека изразил противење на можноста судии да заземат места во таа комисија.
Чиуариу рече дека нема да коментира за одлуката од вторникот додека не ги види аргументите на судиите на Уставниот суд.
Членовите на опозициската партија ја поздравија одлуката, која според водачот на Демократската партија Емил Боц, потврди дека владата го прекршила уставот во обид „да ги прикрие министрите осомничени за корупција“.
Опишувајќи ја одлуката од вторникот како јасен доказ за некомпетентноста на Чиуариу, други повикаа на смена на министерот за правда.
Виктор Понта, заменик-претседател на Социјалдемократската партија (ПСД) рече дека Чиуариу и Попеску би можеле да бидат обвинети за злоупотреба на функцијата, со оглед на тоа што биле свесни дека указот е неуставен.
„Ако владата не сака да направи еден чесен гест и да поднесе оставка, со оглед на тоа што ова не е првпат да не се почитува уставот, тогаш премиерот мора да го отповика Теодор Чиуариу, кој стои зад овој указ“, интернет весникот Nine o'Clock го цитираше Валериу Стоица, правен експерт на Либерал-демократската партија.
