10/01/2012
Алакбар Рауфоглу за Southeast European Times -- 16.01.12
Со оглед на нејзината местоположба помеѓу Европа, Централна Азија и Блискиот Исток, Турција дејствува како централна транзитна рута за шверц на дрога од Иран и Авганистан до европските земји.
Околу 80 отсто од хероинот кој се добива од авганистански афион поминува низ Турција и Балканот на својот пат кон Западна Европа.
ОН го нарекуваат овој пат „Балкански пат“.
„Балканскиот пат, останува главен коридор на трговија со хероин во земјите од Европа“, изјави Хамид Годсе, претседател на Меѓународниот одбор за контрола на наркотици, за SETimes.
Годсе вели дека има „растечка разновидност на начините и патиштата кои се користат во трговијата со хероин во Европа“.
Турција е под влијание на три главни патишта за шверц на хероин:
Јужен Балкан, Северен Балкан и Источен Медитеран.
Во 2010-та година, Годсе вели дека количеството на хероин запленето во Европа шверцувано низ Северен Балкан преку Турција, Бугарија, Романија, Унгарија и Австрија се намалило во споредба со Јужен Балкан кон Италија преку Грција, Албанија или Македонија.
Најголем дел од дрогата која ја преминува турската граница е наменета за транзит надвор од земјата.
Во Анкара, официјални претставници велат дека нивните национални, регионални и меѓународни напори за борба против трговијата со дрога се ефикасни -- дури и поуспешни од земјите на ЕУ.
Бехсат Екичи, началник на Одделот за борба против шверц и организиран криминал на турската полиција, за SETimes изјави дека имаат спроведено вкупно 140 големи меѓународни операции во последните пет години, кои „одиграа клучна улога во падот на меѓународните мрежи на дрога“.
„Посветеноста на Турција во борбата против дрогата и понатаму продолжува сè повеќе“, вели тој, додавајќи дека во изминатите неколку години Турција сама запленила два пати повеќе хероин од количината што ја заплениле 27-те земји од ЕУ.
Во 2010-та година, вели тој, беа спроведени 81.200 операции сврзани со дрогата од страна на националните агенции за спроведување на законот низ целата земја, кои завршија со апсење на 125.208 лица заради нивна инволвираност во трговија со дрога и 12.960 килограми запленет хероин.
Екичи нагласува дека ова е „неспоредливо поголемо количество“ отколку во соседните земји, како Грција и Бугарија, кои запленија 520 и 365 килорами хероин во текот на истиот период.
„Ризикот за шверцерите кој доаѓа од операциите на Турција доведе до помало користење на Балканскиот пат од страна на шверцерите“, додаде тој.
Сепак некои регионални аналитичари, како Јоанис Михалетос, атински истражувач во Фондацијата „Светска безбедносна мрежа“, велат дека соработката меѓу Грција, Турција и Бугарија во борбата против трговијата со дрога не е идеална.
Трговијата со дрога треба да се спречи на глобално ниво, „бидејќи тоа не е само проблем на Турција или Грција, туку исто така опфаќа и други земји, како што се Авганистан, Иран и Западна Европа“.
Се верува дека групите кои се занимаваат со етнички организиран криминал и мрежите во дијаспората помагаат дрогата да биде пренесена до нејзината дестинација.
Таканаречениот „албански организиран криминал“ сигурно стана главен дистрибутер на хероин на Балканот и ЕУ.
„Присуството на други силни криминални мрежи, како што се италијанската Драгета, црногорските кланови, турските нарко газди, руските и кавкаските криминални ќелии и српските наркотички групи, не треба да се занемаруваат“, вели Михалетос.
Од друга страна, курдското население во три-граничната област на Турција-Ирак-Иран го потпомагаат шверцот со наркотици.
Иран и Турција имаат безвизен режим, а граничните контроли долж порозната граница се слаби или лесно можат да се избегнат.
Назад на Балканот, широко распространетата корупција во јавниот сектор е исто така уште еден голем проблем за трговија со дрога.
„Балканските земји имаат премногу силни и организирани криминални групи концентрирани и кои работат во истиот регион", вели Михалетос.
„Синџирите на нелегална проституција на Балканот се директно поврзани со дрога, бидејќи полициските истраги во неколку земји во текот на годините утврдија дека дилерите на дрога прво заработуваат пари од нелегална проституција, пред да вложат во трговијата со дрога, која е дури и попрофитабилна“, изјави тој за SETimes.
Михалетос вели дека треба да се посвети посебно внимание на соработката меѓу безбедносните и полициски сили во регионот против перењето пари.
Пред сè, додава тој, потребна е политичка волја за спроведување на регионална политика за борба против дрогата.
Матео Албертини, истражувач во Balkanalysis.com, е загрижен дека некои локални мафијашки групи, како што се италијанските групи, наоѓаат нови сојузници во балканските држави, кои би можеле да ја пренесуваат дрогата од Блискиот Исток и Турција до ЕУ.
Сепак, аналитичарот смета дека влезот на Бугарија и Романија во Шенген зоната ќе ја засили контролата на бреговите на Црното Море, традиционална пристапна точка за трговците со дрога на Балканскиот полуостров.
Хајрудин Сомун, поранешен амбасадор на Босна и Херцеговина (БиХ) во Турција, нагласува дека трговците со дрога полесно оперираат во земјите кои се политички нестабилни како БиХ и Косово или кои имаат лоши резултати во борбата против организираниот криминал, како што се Бугарија и Романија.
„Има некои заеднички полициски операции на земјите од регионот против трговијата и шверцот со дрога, но потребна е поголема политичка волја за поврзување на таквите активности во еден организиран синџир на координираност“, изјави тој за SETimes.
Сомун вели дека Русија покажала посебен интерес во соработката со земјите од Балканот да ги пресече линиите за шверц на дрога, особено оние кои минуваат низ Косово.
Во меѓувреме, според истражувањата на турската полиција, трговците со дрога почнаа да користат некои други алтернативни патишта за Европа, како на пример од Иран и Пакистан до Велика Британија.
Екинчи вели дека Турција започнала неколку заеднички операции со британската влада против нив.
За Хамид Годсе, важно е дека владите преземаат мерки, „иако никогаш [не е] доволно во борбата против трговците со дрога, како што покажуваат запленетите количини.
Тој потсетува дека некои земји, како што се Романија и Бугарија, неодамна презедоа одредени позитивни иницијативи за зајакнување на нивните стратегии против трговијата со дрога и борбата против злоупотребата на дрога и луѓе.
„Иако иницијативите на национално и регионално ниво се за пофалба, преку-националната соработка, соработката, заедничката одговорност и одржливоста на активностите се од суштинско значење и придонесуваат за успехот против трговците со дрога“, вели Годсе.
Тој нагласува дека треба да се направи повеќе против корупцијата, и вели дека е потребно ефикасно спроведување на законот за спречување на снабдувањето.
Исто така, тој вели дека сеопфатното намалување на побарувачката на дрога е камен темелник за добра политика и стратегија за контрола на дрогата.
