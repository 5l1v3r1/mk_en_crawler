16/12/2011
Катица Ѓуровиќ за Southeast European Times во Белград -- 16.12.11
Според студијата на Меѓународната корпорација на податоци, процентот на софтверско пиратство во Србија во изминативе четири години беше постојано 74 отсто. 
Во Европа, само Албанија и Црна Гора имаат повисоки стапки на софтверско пиратство од Србија.
Вкупната вредност на легалниот софтвер во Србија се проценува на околу 71 милиони евра годишно, додека вредноста на нелегалниот софтвер се проценува на 73 милиони евра.
Според Мајкрософт Србија, намалувањето од 10 отсто на стапката на софтверско пиратство во Србија ќе додаде уште 20 милиони евра во државниот буџет годишно и ќе создаде 10.000 работни места.
„Намалувањето на софтверското пиратство е клучно прашање за развојот на домашниот информатички сектор, кој важи за најбрзорастечки и најпрофитабилен“, рече менаџерот за бизнис развој на Мајкрософт, Милош Благојевиќ, за SETimes.
Канцеларијата за даночна администрација во српското Министерство за финансии формираше оддел за решавање на проблемите со софтверското пиратство во Србија. 
Првата инспекција беше спроведена од 16-ти мај до 31-ви октомври за 161 претпријатиe кои се даночни обврзници.
Резултатите покажаа дека 42 отсто од претпријатијата користат легален софтвер, 57 отсто нелегален, а еден отсто ги прекршиле лиценцираните права.
„Инспекцијата покажа дека пиратскиот софтвер највеќе се користи во архитектонските и инженерските активности, и во техничкиот консалтинг и печатењето“, рече Благојевиќ.
Канцеларијата за даночна администрација моментно изготвува регистар за софтверските производители и дистрибутери, кој треба да овозможи поширока употреба на легален софтвер од страна на претпријатијата и поединците.
Сепак, голем проблем е откривањето и судското гонење на производителите и корисниците на пиратскиот софтвер.
Минатата година српското Министерство за внатрешни работи откри само 30 случаи на пиратство. 
Повеќето случаи на производство, дистрибуција или употреба на нелегален софтвер се во авто-индустријата.
Михајло Тијаниќ, полициски советник во Министерството за внатрешни работи, изјави за SETimes дека правната рамка е во согласност со регулативите и законите на ЕУ.
Но, малиот број судски гонења и минималните казни го прават софтверското пиратство профитабилно.
Полицијата неодамна го уапси Г.Ц. 
од Белград, кој произведувал и продавал огромни количини пиратски софтвер за дијагноза на штета кај возилата, како што се „хонда“, „фиат“, „форд“, „дајмлер крајслер“ и „тојота“. 
Тој го продавал софтверот за 20 до 200 евра. 
Тој, исто така, го рекламирал ова нелегално дејство на својата веб-страница, во печатените медиуми и другите веб-страници кои продаваат нелегален софтвер.
„Фактот дека ги продавал овие производи без никаков страв дека ќе биде фатен, покажува колку малку тие се грижат за законите. 
Тие знаат дека ако бидат фатени секогаш ќе може да му се вратат на истото во иднина“, рече Тијаниќ.
На регионално ниво, Министерството за внатрешни работи соработува со Хрватска и Република Српска. 
Но, соработката со другите земји во регионот зависи од начинот на кој другите влади се справуваат со софтверското пиратство.
„Нема доволно иницијатива во земјите како Албанија или Црна Гора. 
Затоа тие се на врвот на листата на софтверско пиратство“, објаснува Благојевиќ.
Има само три инспекции во Албанија задолжени за кривични дела кои се однесуваат на софтверското пиратство, додека во Црна Гора нема информации за тоа.
Развивањето правна рамка која ќе ги штити правата на интелектуалната сопственост и ефикасно ќе се бори против софтверското пиратство позитивно ќе влијае на шансите на Србија за пристапување во ЕУ и во СТО.
