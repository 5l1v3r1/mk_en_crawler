31/08/2007
Maкедонија и Литванија во средата (29-ти август) потпишаа договор за избегнување на двојното оданочување и фискалната евазија, со посебен акцент на песоналниот данок на доход и на данокот на добивка. 
Договорот беше потпишан во Скопје од страна на македонскиот министер за надворешни работи, Антонио Милошоски, и неговиот литвански колега во посета на земјата, Петрас Ваитиекунас.
***
Светската банка ќе й позајми 14 милиони евра на Црна Гора, со цел поддршка на развојот на туристичката индустрија и безбедноста во снабдувањето со енергија. 
Договорот за заемот беше потпишан во вторникот (28-ми август) од страна на црногорскиот министер за финансии, Игор Лукшиќ, и претставникот на Светската банка Жан-Петер Олтерс. 
Ова е првпат Црна Гора да потпише договор со Светската банка откако стана независна држава.
***
Владата на Република Српскa и норвешки „Технор енерџи“ во вторникот (28-ми август) потпишаа договор за изградба на седум мини хидроцентрали. 
Спроведувањето ќе започне во март 2008 година. 
Инвестицијата е вредна 152 милиони евра, и норвешката фирма ќе управува со централите под концесија во следните 30 години.
***
Српското претпријатие Делта во вторникот (28-ми август) објави дека планира да изгради нов трговски центар во Белград во пролет 2008 година. 
Комплексот ќе се состои од шопинг центар од 220.000 квадратни метри и две кули од по 100.000 квадратни метри. 
Вкупната вредност се проценува на 300 милиони евра.
***
Четиринаесет турски претпријатија и осум кинески фирми потпишаа договори за извоз во вторникот (28-ми август). 
Договорите, вредни вкупно 154 милиони евра, беа потпишани за време на посетата на делегација претставници на кинескиот јавен и приватен сектор.
***
Словенското енергетско претпријатие „Словенске електране“ ја купи термоцентралата Русе во Бугаријa за 85,1 милион евра. 
Договорот беше потпишан во вторникот (28-ми август).
***
Шпанската „Арикам груп“ ќе изгради фабрика за цемент вредна 250 милиони евра во Aлбанијa. 
Во првата фаза фабриката ќе произведува 1,5 милиони тони цемент годишно. 
Сумата ќе се зголемува за еден милион во финалната фаза.
***
Црногорски Teлеком воведува нови повисоки цени на фиксните телефонски услуги в сабота (1-ви септември). 
Со новите тарифи, цените на овој вид услуги ќе бидат двојно зголемени, додека цените на повиците од фиксните линии на мобилните телефони, како и меѓународните повици, ќе бидат намалени.
(Разни извори -- 24/08/07-31/08/07)
