30/01/2012
Клаудија Лутовска за Southeast European Time во Скопје -- 30.01.12
Две тегли кисели краставици се ставени една до друга на полица во продавница за прехранбени производи, но да се одреди која е подобро да се купи е тешко без на етикетата да биде дадена прецизната тежина на секоја од нив.
Тука стапува на сцена Бирото за метрологија, агенцијата во Македонија која ја одредува тежината и мерките за сé од конзервирани производи до автомобили. 
Бирото и неговите девет лаборатории привлекуваат малку внимание, но нивните напори значат голем бизнис.
„Во индустријата и трговијата тоа [значи] поквалитетни производи; во однос на секојдневниот живот [тоа] значи зголемена заштита на потрошувачите“, рече за SETimes директорот на бирото, Димитар Парнарџиев.
Деветте национални лаборатории се одговорни за многу специфични единици мерки. 
Секоја одделно е надлежна за маса, должина, притисок, зафатнина и проток, електрична енергија, температура, време и фреквенција, густина, па дури и за референтни материјали.
На 16-ти јануари владата акредитираше четири од деветте: лабораторијата за маса, притисок, зафатнина и проток, и за температура. 
Останатите, вели министерот за економија, Ваљон Сарачини, ќе бидат акредитирани наскоро.
Тој изјави за SETimes, „Акредитацијата на четирите лаборатории ќе ги надмине техничките бариери и ќе [го поттикне] слободниот проток на производи и услуги“, со зголемување на довербата во резултатите на мерките дадени од бирото.
Во соопштението за медиумите, бирото истакнува дека ваквите акредитации ќе влијаат на редица активности, како што е „квалитетот на заштитата на животната средина, општата техничка безбедност, непречената размена на производи и услуги, и постапките пред управните и судските власти“.
Втората цел, се додава во истото, е спроведување на соодветни активности на проверување и потврдување.
Освен тоа, Бирото за метрологија има за цел да обезбеди „ефикасни услуги за потрошувачите во кус временски рок и [по цена] што ќе биде конкурентна [со] меѓународниот пазар, особено во регионот и во ЕУ“.
Бирото соработува со своите пандани во регионот, како што се институтите за метрологија на Турција, Албанија, Бугарија и Словенија. 
Понатаму, бирото планира да ја прошири соработката со панданите во Србија, Босна и Херцеговина, Хрватска и Црна Гора.
