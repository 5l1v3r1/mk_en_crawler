07/03/2011
Од Игор Јовановиќ за Southeast European Times во Белград – 07/03/11
Ова беше драматичен и болен начин да се објасни ситуацијата.
Халко Друстинац и Зоран Булатовиќ, двајца работници во Нови Пазар, се заситија од тоа да не ја добиваат својата плата. 
Претпријатието во кое работат, наводно, им должи плати за две години.
Во обид да привлечат внимание за нивната мака -- и општо за тешкотиите со кои се соочуваат српските работници -- секој од нив зеде клинец и го закова во својата дланка.
Овој чин предизвика бес во јавноста и уште повеќе ја нагласи лутината што многу Срби ја чувствуваат за состојбата во која се наоѓа економијата. 
Во овие денови, да се има работа не е гаранција дека ќе можете да врзете крај со крај -- не во ситуација кога претпријатијата кои не располагаат со готовина издаваат признаници за долг наместо плата.
Според податоците на Здружението на слободни и независни синдикати на Србија, само 17 отсто од приватните работодавачи навремено ги исплаќаат платите на своите вработени.
Додека работници како Друстинац и Булатовиќ се борат да бидат платени, многу други Срби воопшто немаат работа.
Бобан (37), поранешен чувар во белградско претпријатие, е еден од нив. 
„Ја изгубив работата на крајот од минатата година“, рече тој за SETimes. 
„Сега не знам како ќе најдам нова, а секој месец имам сметки за плаќање. 
Нема многу огласи на кои можам да се јавам, па дури и кога излегува некое работно место, за истото аплицираат стотици кандидати.“
Стапката на невработеност сега изнесува околу 20 отсто. 
Во меѓувреме, зголемените цени во јануари уште повеќе ги зголемија животните трошоци за Србите, кои и онака веќе се борат. 
Многу основни производи -- леб, млеко, шеќер и масло -- поскапеа.
Дали е на видик економски пресврт? 
Некои аналитичари се надеваат дека е така.
Јурји Бајец, белградски економист и советник на премиерот, предвидува дека 2011 година ќе донесе подобрување, вклучително и умерено зголемување на платите за вработените во јавниот сектор. 
Тој додаде дека странските инвестиции, најверојатно, ќе се зголемат.
„Може да се очекува дека вработеноста во Србија ќе почне да се зголемува на крајот од годината, со оглед на тоа што стапката на економски раст од 3 отсто оваа година ќе загарантира крај на растечката невработеност“, рече тој за белградските медиуми.
Но, не се сите економисти оптимисти.
„Тешко е да се очекува оние кои не втурнаа во оваа криза да не извлечат од истата. 
Српската криза не е последица само на светската економска криза, туку носи многу локални карактеристики и јас не гледам сериозна политичка решеност да се преземат неопходните промени“, рече аналитичарот Махмуд Бусатлија за SETimes.
Понатамошното влошување може сериозно да ја дестабилизира Србија, додаде тој.
„Не мислам дека може да се случи драстична политичка промена, бидејќи сите големи партии го делат истиот приоритет -- членството во ЕУ. 
Но, може да има сериозни социјални потреси тука, кои би го зголемиле притисокот врз владата за подобрување на животниот стандард на граѓаните“, рече Бусатлија.
Во меѓувреме, пензионерите како 76-годишната Вера се борат со празните шпаизи.
„Тешко е за нас пензионерите, бидејќи не можеме да сториме ништо друго настрана од нашите пензии“, рече таа. 
„Што можеме да купиме со нашите пензии? 
Само да не се зголемеа цените на млекото, шеќерот и маслото, толку многу“, рече таа за SETimes.
