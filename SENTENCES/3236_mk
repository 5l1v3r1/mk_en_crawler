02/03/2006
Од Влатко Вукотиќ за Southeast European Times во Бања Лука – 02/03/06
По пет години во опозиција, водачот на Социјалдемократскиот сојуз (СНСД), Милорад Додик, повторно стана премиер на Република Српска (РС).
Новата влада на ентитетот беше избрана во вторникот (28-ми февруари) со мала разлика во гласовите.
Пратениците од поранешната владејачка Српска демократска партија (СДС) ја напуштија парламентарната седница пред гласањето.
Прифаќањето на владата зависеше од гласовите на Партијата за демократски прогрес (ПДП), чиј водач е министерот за надворешни работи на Босна и Херцеговина (БиХ), Младен Иваниќ, како и од две бошњачки партии - Партијата за демократска акција и Партијата за Босна и Херцеговина.
За нивната поддршка тие добија министерски места.
Сепак, главните министерски позиции, вклучувајќи ги и министерствата за финансии и за внатрешни работи, ги добија членови на СНСД.
Како што е предвидено со уставот, осум министри се Срби, пет се Бошњаци, а тројца се Хрвати.
Додик рече дека негови приоритети ќе бидат борбата против организираниот криминал и корупцијата, како и реформата на процесот на приватизација.
„Нашата задача е да ги направиме институциите на РС посилни, да ја вратиме довербата на граѓаните во тие институции и да им покажеме дека сме способни да се бориме против економското и социјалното насилство“, рече Додик.
Првиот чекор на владата на РС во следните неколку дена ќе биде усвојувањето на буџетот на РС за оваа година.
Во своето обраќање пред парламентот Додик истакна дека соработката со Трибуналот на ОН за воени злосторства е јасна обврска.
Тој вети дека ќе ја осигури стабилноста за да продолжи БиХ по својот пат кон Европа.
Синдикатите и работничките здруженија изразија поддршка за новата владина програма.
„Ние ќе извршиме притисок врз владата и парламентот да се почитуваат законите, со што ќе се осигури дека оние што не ги почитуваат истите ќе завршат во затвор.
Сите оние кои ги крадат претпријатијата и ги отпуштаат нивните работници мора да одговараат“, рече претседателката на синдикатот, Ранка Мишиќ.
Аналитичарите велат дека социјалдемократите влегуваат во ризик со преземањето на контролата на владата само неколку месеци пред изборите.
Додик се очекува да се концентрира на конкретни чекори кои веднаш ќе донесат позитивни резултати и ќе ја зголемат нивната поддршка на анкетите.
Особено внимание веќе е фокусирано на планот на Додик за формирање на инвестициона банка во РС, за директна поддршка на економијата, претпријатијата и неразвиените области.
