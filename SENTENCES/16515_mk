11/04/2006
САРАЕВО, Босна и Херцеговина (БиХ) -- Рафи Грегоријан, политичкиот советник на штабот на НАТО во Сараево, во понеделникот (10-ти април) изјави дека БиХ сé уште не е подготвена за целосна соработка со Хашкиот трибунал.
Грегоријан говореше на тркалезната маса организирана од страна на Центарот за безбедносни студии, штабот на НАТО и ЕУФОР во Сараево.
Тој истакна дека и покрај тоа што најновите информации не укажуваат на тоа дека бегалците Радован Караџиќ и Ратко Младиќ се на територијата на БиХ, спроведувањето на обврските кон Хаг вклучува решителна акција против мрежите на поддршка и поднесување на бараните документи во Хашкиот трибунал.
Исто така во понеделникот, војниците на ЕУФОР ги пребараа просториите на претпријатието за урбан транспорт „Автопревоз“, како и автобусите и патниците на централната автобуска станица во Бања Лука.
Портпаролот рече дека се работело за рутинска проверка на документи, неповрзана со мрежите на поддршка на воените злосторства.
(Независне новине - 11/04/06;
Фена, РТРС, НТВ Хајат - 10/04/06)
