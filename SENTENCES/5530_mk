12/08/2010
Од Игор Јовановиќ за Southeast European Times во Белград -- 12/08/10
Одлуката на парламентот да им даде на политичарите право да вршат функција и во законодавните и во извршните делови на владата истовремено, наиде на остри критики.
Според амандманите на Законот за антикорупциска агенција, законски е член на парламентот -- на пример -- истовремено да биде и градоначалник. 
Амандманите ќе важат до следните избори во 2012 година.
Во вторникот (10-ти август) претседателот Борис Тадиќ рече дека земјата треба да има контрола во практиката, што е веќе раширено.
„Нема сомневање дека треба да се движиме кон укинување на двојните функции, но од друга страна, не можеме да ги носиме сите одлуки во ова време, бидејќи е неопходно да се создадат реални можности за усвојување вакви одлуки“, рече Тадиќ.
Експертите велат последните измени ја заслабнуваат контролата над властите, и може да й наштетат економски на државата.
Членот на комитетот на Антикорупциската агенција, Златко Миниќ, изјави за SETimes дека законските амандмани ќе „создадат хаос во областа на судирот на интереси“.
„Агенцијата ќе се обрати до Уставниот суд, и покрај тоа, ние се надеваме дека меѓународните институции и Европа ќе ја предупредат владата дека ова не е добар правец“, рече Миниќ.
Тој го истакна потенцијално негативното влијание врз бизнисот и економијата. 
„Некој може да биде советник и претседател на одбор на директори на државно претпријатие, избран од истото општинско собрание и како резултат на тоа може да му даде привилегии на своето претпријатие, на сметка на друг буџетски корисник“, рече тој.
Според проценките, околу 2.000 официјални претставници моментно вршат дупли функции во Србија. 
Според амандманите од 28-ми јули, 6.000 претставници сега имаат зелено светло за тоа, рече Миниќ.
Иако членовите на нивните партии гласаа за амандманите, српските владини претставници јавно не коментираа за истите.
Членот на парламентот Владан Батиќ, кој претходно ги предложи амандманите, рече дека тие се неоходни за „запазување на принципот на правна сигурност“ за да може државата и локално избраните официјални претставници да не ги изгубат своите стекнати права.
„Изборите се приближуваат, така што секое друго решение во моментов би резултирало со анархија, хаос и масовни трошоци“, рече Батиќ.
Критичарите на измените брзо добија поддршка од своите европски колеги. 
Драго Кос, претседател на Групата држави на Советот на Европа против корупцијата (ГРЕКО), рече дека ќе се направи исклучителна штета ако амандманите на Антикорупциската агенција во Србија дозволат во практиката вршењето дупли функции да продолжи.
„Комбинирањето на функциите градоначалник и пратеник ќе биде спротивно на уставниот принцип на поделеност на власта, бидејќи градоначалниците припаѓаат на извршната власт, а пратениците на законодавната“, изјави Кос за белградските медиуми.
Претседателот на Обединетата српска партија, клучен играч во владејачката коалиција на Србија, е член на парламентот и градоначалник на градот Јагодина, во централна Србија.
Тој негираше дека вршел притисок за измените и, всушно, гласал против истите. 
Но, по усвојувањето на амандманите, Марковиќ изјави за новинарите дека нема да остави ниту една од своите функции. 
Тој рече дека едноставно го почитува новоусвоениот закон.
