07/12/2005
Од Блерта Фониќи за Southeast European Times во Приштина -- 07/12/05
Шефот за безбедност на ЕУ, Хавиер Солана, во вторникот (6-ти декември) рече дека разговорите за иднината на Косово нема да бидат лесни.
Преговорите „нема да бидат едноставни“, рече Солана по состанокот со косовскиот преговарачки тим во разговорите, предводени од претставникот на ОН, Марти Ахтисари.
„Ќе има тешкотии, ќе има моменти на тензија.“
По состанокот во вторникот со шефот на УНМИК, Сорен Јесен-Петерсен, Солана рече дека Косово започнува ново поглавје во својата историја -- кое бара подготовка и посветеност.
Тој рече дека е отворено „ново поглавје“ со претстојните разговори за статусот, додавајќи дека ЕУ ќе обезбеди помош за регионот.
Тој рече дека јасно им ставил до знаење на политичките водачи во Косово дека овој процес е политички процес и дека какво било насилство ќе биде неприфатливо.
„Ако повторно започне каков било вид помало или поголемо насилство, тогаш тоа, најверојатно, ќе биде почеток на крајот на овој процес.
Ова е политички процес кој мора да се направи политички, со интелигенцијата на народот, со политички, а не со други средства“, рече Солана.
Тој, исто така, објави дека УНМИК ќе остане во Косово да го следи процесот, додека Советот за безбедност на ОН не ја одобри новата резолуција.
На состанокот со преговарачкиот тим Солана им препорача да работат на подобрувањето на животните услови за сите граѓани и да продолжат со спроведувањето на стандардите -- кои ќе создадат поголема социјална благосостојба.
„Без оглед на етничката припадност [косовските граѓани] треба да се чувствуваат пријатно во оваа земја.
Затоа е многу важно процесот на децентрализација, кој е поврзан со стандардите, да биде соодветно спроведен“, рече Солана, додавајќи дека ќе го посетува Косово почесто, за да го следи процесот.
На крајот од својата балканска турнеја Солана ќе отпатува од Приштина за Сараево, на разговори со водачите во Босна и Херцеговина во среда.
