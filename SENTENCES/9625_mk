26/02/2013
Сафет Кабашај и Ивана Јовановиќ за Southeast European Times во Приштина и Белград -- 26.02.13
Српските власти за човекови права велат дека извинувањето на поранешниот српски генерал Драгољуб Ојданиќ на жртвите на неговото дејствување против косовските Албанци во 1999 година претставува важен гест.
„Ова извинување на жртвите е важно и значајно за процесот на помирување“, рече за SETimesСоња Бисерко, директорка на Хелсиншкиот комитет за човекови права во Белград.
Ојданиќ, поранешен началник на Генералштабот на Југословенската армија, ја призна својата вмешаност во воените злосторства против косовските Албанци на почетокот од 1999 година, искажувајќи го своето „потполно прифаќање на сите заклучоци од пресудата“ за неговото однесување, судската одлука и казната, и искажувајќи „жалење за страдањата“ претрпени од страна на жртвите како резултат на однесувањето за кое е осуден.
Ојданиќ ја повлече својата жалба против пресудата на МКТЈ минатиот месец во Хаг.
Членовите на семејствата на косовските воени жртви најпрво ја прифатија со недоверба одлуката на Ојданиќ -- некои го прифатија извинувањето, но други имаат мешани чувства.
„За мене и моите колеги, признанието на Ојданиќ е знак на почитување и олеснување“, рече за SETimesХаки Касуми, претседател на одборот за исчезнати Албанци на здружението.
Признанието на Ојданиќ претставува мало олеснување за Бајрам Дурај од Призрен, чиј татко беше убиен во март 1999 година.
„Ова е мала поткрепа за нас, што некој одговорен за нашата загуба и болка конечно ја призна вината“, рече Дурај заSETimes.
„Признавањето на вината има огромно значење, бидејќи тоа ја отстранува дилемата за извршените злосторства“, рече Рамадан Морина, чиј брат беше фатен од српските паравојници во април 1999 година и беше откриен во масовна гробница по вооружениот конфликт. 
Морина не беше задоволен од тоа што Ојданиќ беше осуден на само 15 години затвор, но додаде дека дури и 100-годишна казна нема да му ја смири болката.
„Можеби пронаоѓањето и осудувањето на оние што се директно одговорни за смртта на мојот брат би било поразлично“, рече Морина.
Никој досега не е обвинет или уапсен за смртта на неговиот брат, како што вели Морина.
Некои српски фунционери ја критикуваа одлуката на Ојданиќ.
„Ова е личен чин на Ојданиќ и негово договарање со оние кои му судат. 
Но, тоа е лошо за Србија, бидејќи Србија се бранеше себеси и својот територијален интегритат во тоа време, а Ојданиќ сега го порекнува тоа во своја корист“, рече заSETimesМарко Јакшиќ, српски парламентарец.
По признанието на Ојданиќ, косовската влада очекува понатамошни позитивни реакции од српската влада.
„Признанието на Ојданиќ е признавање на грешка, што треба да е доволна причина за државата Србија, исто така, да се изјасни за виновна, бидејќи тој [Ојданиќ] дејствувал во име на државата Србија“, рече заSETimesХајредин Куци, косовски вицепремиер.
Признавањето на вината не е вообичаено во Хашкиот трибунал. 
Од 161 обвинет за воени злосторства во поранешна Југославија, само 20 се изјасниле за виновни по обвиненијата за воени злосторства.
„Скоро во сите вакви случаи, утврдени се фактите на кривичното дело и истите се обелоденети во јавноста, и страдањето на жртвите е признаено“, рече заSETimesМагдалена Спалинска, портпаролка на трибуналот за регистарот и комисиите.
„Најголемите признанија на вина беа придружени со изјави на обвинетите во кои тие честопати се надеваат дека нивното признавање на вина ќе придонесе за помирувањето во поранешна Југославија“, додаде Спалинска.
