11/02/2013
Цветина Борисова за Southeast European Times во Софија -- 11.02.13
Државите од Балканот со години се обидуваат да ги затворат институциите за деца без родителска грижа, локално познати како „домови“.
Но, и покрај широко промовираната јавна и владина поддршка, процесот оди бавно и илјадници деца останаа заглавени во системот.
Официјалните статистички податоци покажуваат дека има повеќе од 5.000 деца лишени од родителска грижа во Бугарија и 9.000 во Романија.
Нема официјални податоци за Босна и Херцеговина (БиХ), но проценките се дека се работи за 2.000 до 4.000 деца.
Во Србија има околу 1.000 деца.
Во обид за трајно решавање на проблемот, Бугарија во 2010 година усвои национална стратегија за затворање на сите 137 свои специјализирани институции во период од 15 години.
„Како дел од овој проект, вкупно 17 специјализирани институции се затворени досега“, се вели во писмената изјава заSETimesод Агенцијата за социјална помош.
Романија презеде обврска да се справи со овој проблем до 2020 година, а во тек се слични програми и во другите држави во регионот.
Сите планови предвидуваат замена на институционализираната грижа, која честопати се поврзува со запоставување и недоволно грижа, со помали групни куќи или старателска грижа.
Многу експерти ја потврдуваат ползата од старателската грижа и истражувањата покажуваат дека децата од институциите, кои се честопати со заостанат развој, брзо ги стигнуваат своите врсници кога ќе се сместат во семејна средина.
„Старателската грижа, кога се спроведува соодветно и кога е подложена на соодветен надзор, дозволува многу поиндивидуална и поефикасна грижа за децата во вистински семејни средини“, рече за SETimesЛиндзи Салтсгивер, програмски менаџер на Фондацијата Чедар, која работи на затворање на институциите во Бугарија.
Александар Миланов, член на управниот одбор на Здружението на родители-старатели во Бугарија, рече дека префрлањето на децата на старателска грижа се покажа дека носи предизвици.
„И покрај сите напори, забележавме дека државата не се посветува доволно на поддршката на родителите-старатели“, рече тој.
„Главната причина е што тука ние говориме за човечки односи.
Тие не се предмет на административни регулативи.“
Родителите-старатели во Бугарија и низ целиот регион добиваат скромни примања од државата.
Во повеќето случаи ова претставува вработување со договор.
Исплатите во Бугарија се незначително повисоки од минималната плата.
„Повеќето луѓе стануваат родители-старатели поради родителското искуство“, рече Миланов.
„Не ги прифаќаме шпекулациите дека тие го прават тоа за пари.
Сé повеќе луѓе почнуваат да се грижат за начинот на кој институциите ги повредуваат децата и ова влијае на нивната одлука да помогнат.“
Иглика Василева е една од овие луѓе.
Нејзиниот мотив да се грижи за две деца е поврзан со нејзиното минато.
Таа и нејзиниот сопруг живееле во државните домови и таа знае од лично искуство за последиците што тоа ги има врз животот на една индивидуа.
„Процесот на одобрување на нашата кандидатура беше премногу долг -- официјално тоа е четири месеци, но беа потребни осум до девет месеци.
Мислам дека сето ова можеше да се заврши за еден месец, што ќе беше од полза за родителите-старатели и децата“, рече таа заSETimes.
Статистичките податоци покажуваат дека 300 семејства чекаат да станат родители-старатели во земјата, а стотици деца чекаат да ги напуштат институциите.
