14/06/2006
Од Јован Ѓериќ за Southeast European Times во Нови Сад -- 14/06/06
Хрватска јуначки се бореше на својот прв натпревар од Светското првенство 2006 во вторникот (13-ти јуни), но ударот на Кака во 44-вртата минута им ги донесе на фаворизираните Бразилци првите три поени на патот кон одбраната на својата титула.
Околу 72.000 навивачи на Олимпиастадион во Берлин уживаа во квалитетната игра на некои од најдобрите светски фудбалери, додека „Ватрени“ ги натераа Бразилците „добро да се испотат“.
Во првото полувреме во кое имаше голем број обиди од двете страни, Бразил доби предност со ударите кон целта.
Тогаш, непосредно пред полувремето, Кака покажа зошто е еден од најголемите ѕвезди во фудбалот денес.
Една минута пред полувремето, тој го совлада хрватскиот голман Плетикоса, кој не можеше да ја спаси својата мрежа од врвниот лев проектил што Кака му го испрати надвор од пенал линијата.
Второто полувреме започна и заврши со ударите на хрватските играчи.
Им беше потребно само малку среќа за да изедначат во единствената статистичка категорија во која Бразилците ги победија -- головите.
Сите, Пршо, Класниќ, Олиќ, Бабиќ и Крањчар имаа шанси, но не успеаја да го совладаат бразилскиот голман Дида.
Во меѓувреме, неговиот хрватски колега, Стипе Плетикоса, кому ова му беше јубилеен 50-ти натпревар за неговиот тим, се најде под зголемен притисок.
По 60-тата минута, Плетикоса ја имаше најдобрата одбрана на натпреварот, кога го одбрани ударот со глава на Роналдињо.
Во 41-вата минута хрватскиот тренер Крањчар беше принуден да го смени својот капитен, Нико Ковач, поради повреда.
Подоцна Крањчар направи уште една замена, односно Олиќ го замени Класниќ во 56-тата минута.
Од другата страна, бразилскиот тренер Пареира го внесе Робињо во 21-вата минута пред крајот на натпреварот, на местото на Роналдо -- кој беше далеку од нивото кое му ја донесе титулата најдобар фудбалер во светот пред неколку години.
Со ова Бразил победи на осум последователни натпревари, што е рекорд на Светскиот куп.
Кака се здоби со титулата „херој на натпреварот“, не само поради неговиот извонреден гол и одличниот обид во 74-тата минута, туку и поради неговата постојана закана за хрватската мрежа.
„Покрај фактот што овој тим нема играно многу заедно, ние се соочивме со противник кој беше добар ...
и кој покриваше многу добро, со енергија.
Мислам дека играта беше избалансирана, ние имавме повеќе удари кон голот, но имавме и одредени тешкотии да го наметнеме својот ритам“, рече тренерот на Бразил, Карлос Алберто Пареира, по натпреварот.
Во првиот натпревар од групата Ф во понеделникот Австралија ја победи Јапонија со 3:1.
Следната недела Бразил ќе се соочи со водачот во групата, Австралија, додека Хрватите ќе имаат шанса да го спасат своето учество на првенството во 90-те минути против Јапонија.
