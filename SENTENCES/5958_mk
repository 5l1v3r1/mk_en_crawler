11/01/2011
(Разни извори -- 05/01/11 - 11/01/11)
Најмалку едно лице ќе биде обвинето за обелоденување државна тајна во неодамна протечените записи од прислушувањето високи бугарски функционери, објавија локалните медиуми во понеделникот (10-ти јануари).
Скандалот изби пет дена порано, кога софискиот неделник „Галерија“ ја објави содржината на три телефонски разговори на бугарскиот директор на царината, Вањо Танов, со неговите претпоставени -- министерот за финансии, Симеон Ѓанков, и неговиот заменик, Владимир Горанов.
„Галерија“ минатата недела тврдеше дека добила записи на УСБ од анонимен извор на крајот од декември.
Снимките, наводно од мај минатата година, ги открија напнатите односи меѓу Танов и Министерството за финансии со министерот за внатрешни работи, Цветан Цветанов.
Во еден од своите разговори со Ѓанков, директорот на царината посочува дека министерот за внатрешни работи се обидел да заштити одредени претпријатија да бидат санкционирани за крешење на царинските правила.
Скоро една недела по објавувањето на записите, нема официјална информација зошто бил прислушуван телефонот на Танов.
Според извештаите на медиумите во понеделникот, истрагата била покрената од протекувањето, утврдила дека прислушувањата биле направени со користење специјално надгледување.
Според бугарскиот закон, примената на прислушување или слични направи бара дозвола од обвинител и е дозволена само во случаи кога тие претставуваат единствени средства за откривање или спречување сериозни кривични дела, или во операции поврзани со заштитата на националната безбедност.
Ако собраната информација не дава основа за иницирање правна постапка, снимките мора да се уништат во рок од десет дена од завршувањето на операцијата.
Танов, кој ја предводеше бугарската полиција против организираниот криминал до 2007 година, во интервју на крајот од декември рече дека успеал да спречи заговор со цел негово дискредитирање.
Тој рече дека добил информација дека некој наредил да се подметнат шверцувани цигари во автомобилот на неговиот син.
Премиерот Бојко Борисов минатата недела посочи дека знаел за постоењето на снимките.
Тој, исто така, рече дека нема ништо погрешно во шпионирањето на членовите на неговата влада или други високи функционери, тврдејќи дека Европската комисија постојано ја критикува Бугарија дека не успева да се справи со корупцијата на високо ниво.
„Целото шпионирање се прави со дозвола на обвинителот и судот, како што предвидува законот“, рече премиерот и водач на владејачката централно-десничарска партија Граѓаните за европски развој на Бугарија (ГЕРБ).
„Министрите мора да работат знаејќи дека се следени цело време.“
Никој нема право да користи апарати за специјално разузнавање како превентивна мерка, рече во понеделникот Иван Костов, водач на десничарската партија Демократите за силна Бугарија, кој беше премиер од 1997 до 2001 година.
Тој ја повика парламентарната подкомисија што го надгледува користењето специјални направи за разузнавање, да спроведе темелна анализа на случајот.
Во меѓувреме, конзервативната партија Ред, закон и правда во понеделникот ја објави содржината на наводните прислушувани телефонски разговори на Танов со двајца клучни пратеници на ГЕРБ, Искра Фидосова и Менда Стојанова.
Двете се претседателки на парламентарните комисии за правни работи, односно финансии.
Танов во вторникот рече дека објавениот текст на неговиот разговор со Стојанова бил изменуван и ништо од истиот не одговара на вистината.
