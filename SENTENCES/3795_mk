19/12/2007
(Блиц - 19/12/07; AП, ДПА, Ројтерс, БИРН - 18/12/07)
Еден телефонски повик од српскиот премиер Воислав Коштуница е сé што е потребно за двајцата најбарани бегалци од балканските конфликти во 1990-тите да бидат фатени, според главниот заменик висок претставник во Босна и Херцеговина (БиХ), Рафи Грегоријан. 
Поранешниот водач на босанските Срби Радован Караџиќ и неговиот воен командант, Ратко Младиќ, „сигурно“ се кријат во Србија, сараевските медиуми ја цитираа изјавата на американскиот дипломат во вторникот (18-ти декември).
Српскиот министер за одбрана, Драган Шутановац одговори на обвинувањата на Грегоријан барајќи од американскиот дипломат во вторникот да ги сподели со белградските власти информациите што можеби ги има за тоа каде се наоѓаат бегалците, за да може да „дејствуваат и да ги уапсат“, објави АП.
„Ваквите изјави не се од никаква корист, тие се штетни и ваквиот став кон земјата која -- барем што се однесува до нејзината војска -- прави сé што е во нејзината моќ, не е во ред“, изјави министерот за новинарите.
Двајцата поранешни водачи на босанските Срби, кои се на врвот на листата на преостанатите четворица обвинети за воени злосторства што ги бара Меѓународниот трибунал за поранешна Југославија (МКТЈ) се во бегство веќе 12 години. 
Тие исчезнаа во рок од неколку месеци откако обвинителите на ОН издадоа заедничко обвинение во кое ги товарат за редица воени злосторства во врска со конфликтот во БиХ во периодот 1992-1995 година.
Меѓународните мировници имаа бројни обиди за фаќање на бегалците откако тие побегнаа. 
Сепак, според широкото мислење, мрежите на поддржувачи им помагаат на двајцата да ја избегнат правдата.
Грегоријан претходно овој месец рече дека серијата рации во домовите на роднините на Караџиќ покажа оти, и покрај постојаните одрекувања, тие биле во контакт со него и му помагале. 
Младиќ се верува дека се крие во Србија со поддршка на екстремистите во војската на земјата.
Неапсењето на поранешниот воен командант на босанските Срби од страна на Србија доведе до прекин на нејзините разговори за Договорот за стабилизација и асоцијација (ДСА) со ЕУ во мај 2006 година. 
По 13-месечниот прекин -- и по апсењата и трансферот во Хаг на двајцата други клучни воени злосторници што ги бараше МТКЈ -- двете страни се вратија на преговарачка маса.
На крајот од нивниот еднодневен самит во Брисел во петокот, водачите на ЕУ рекоа дека напредокот на Србија кон кандидатскиот статус би можел да се забрза ако земјата ги исполни условите за финализирањето на ДСА, голем прв чекор кон членството во Унијата.
Холандскиот министер за надворешни работи, Максим Верхаген, во вторникот посочи дека неговата земја нема да го потпише ДСА со Србија -- и со тоа ќе ги блокира сите евентуални обиди за ставање на земјата на брз пат кон членството во ЕУ -- сé додека Младиќ се наоѓа на слобода.
„Ако ги ублажиме овие услови, ЕУ ќе го изгуби својот кредибилитет“, Ројтерс ја цитираше неговата изјава на состанокот со клубот на странските новинари во Хаг. 
„Ратко Младиќ ќе мора да биде уапсен и предаден на Трибуналот.“
