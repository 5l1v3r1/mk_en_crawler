04/09/2006
„Тримбл“, еден од светските водечки провајдери на напреднати позиционерски решенија, објави дека ќе го обезбеди неопходниот софтвер и опрема за Виртуелната референтна станица, за градењето на националната ГПС мрежа во Србијa.
Мрежата ќе овозможи ГПС позиционирање за голем број апликации, вклучувајќи испитување, урбано планирање, градење, набљудување на животната средина, менаџмент на ресурси и територија и спречување и помош при катастрофи.
Тоа ќе биде прва ваква мрежа во Југоисточна Европа.
Конференцијата на Европските технолошки платформи, организирана од страна на Научно-техничкиот истражувачки совет на Tурција (ТУБИТАК) и Сојузот на коморите и размена на стока на Турција (ТОББ), ќе се одржи на 7-ми септември во Анкара.
Комесарот за наука и истражување на ЕУ, Јанез Поточник, се очекува да се обрати на форумот, на кој ќе учествуваат претставници на приватниот сектор, министерствата, јавните институции, универзитетите и истражувачките центри, како и голем број меѓународни гости, со цел претставување пред јавноста на научните и истражувачките активности во Турција.
Двајца букурешки студенти -- Андреј Ифтимие од Факултетот за електроника и телекомуникации и Разван Орландо Матеи од Математичко-информатичкиот факултет -- се пронаоѓачите на телефонот „со сé вклучено“, кој беше претставен во неделата (27-ми август) на информатичкиот камп Форум ИТ, што се одржа во Изворул Муресулуи.
Направата заменува далечински управувач, телевизор и може да снима.
Странски претпријатија, наводно, стапиле во контакт со студентите за купување на концептот.
Седмата Балканска научна конференција за хумана генетика започна во четвртокот (31-ви август) во Скопјe.
Тридневниот самит беше организиран од Истражувачкиот центар за генетско инженерство и биотехнологија во Македонската академија за науките и уметностите и Македонското здружение за хумана генетика.
УСАИД, во соработка со невладината организација ЦХФ Монтенегро и Интернешнал рилиф енд дивелопмент, го започна проектот „Црна Гора поврзува“, кој предвидува воспоставување на безжична мрежа во Црна Гора.
Безжичната конекција ќе може да се користи во основните и средните училишта, болниците и другите јавни институции.
Целта на проектот е зголемување на компјутерската писменост, првенствено помеѓу помладата популација.
(Разни извори -- 28/08/06 - 04/09/06)
