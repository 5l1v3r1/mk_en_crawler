07/11/2012
Линда Карадаку за Southeast European Times во Приштина - 07.11.12
ЕУЛЕКС се согласи со поголем дел од неодамнешниот извештај на Европскиот суд на ревизори во кој се заклучува дека помошта на мисијата во Косово не е доволно ефикасна.
Властите веќе се посветија на неколку од препораките, според Блерим Красниќи, портпарол на мисијата.
„Мисијата е обновена до 2014 година и се реконфигурираше за да се подобри доделувањето на средства и координацијата“, рече Красниќи заSETimes.
Според извештајот, помошта за косовското судство и полицијата постигна само скромен успех.
„Нивоата на организиран криминал и корупција во Косово остануваат високи. 
Судството и понатаму трпи штета од политичкото мешање, влијанијата и недостигот на транспарентност и спроведување“; се вели во истиот.
Но, Красниќи вели дека мисијата продолжува да ги испитува и судски гони високите функционери, поранешните воени команданти, бизнисмените и разузнавачките служби.
„Стотици тековни истраги, преку 300 пресуди во кривични и граѓански постапки, 23.000 решени барања за имот поврзани со конфликтот, како и преку 300 човечки остатоци од исчезнати лица кои им се вратени на семејствата, исто така, претставуваат доказ за влијанието на мисијата“, рече тој.
„[ЕУЛЕКС исто така] има одвраќачка и превентивна улога, смирувајќи ги ситуациите кои во друг случај би ескалирале во конфликти“, додаде Красниќи.
Но, Бетим Муслиу, од косовското Министерство за правда, вели дека извештајот соодветно ги опфаќа клучните недостатоци на ЕУЛЕКС.
„Постои двосмисленост околу целите на мисијата на ЕУЛЕКС во Косово ... 
неговите дејства понекогаш се сметаат за политички, далеку од промовирање на европските вредности“, рече Муслиу за SETimes.
Борбата против раширената корупција и организиран криминал во Косово не може да биде успешна со воспоставување двоен систем, локален и меѓународен, со косовски државен обвинител и обвинител на ЕУЛЕКС, рече тој.
„Прво ги апсат луѓето, а потоа почнуваат истраги и на крај не ги обезбедуваат потребните докази“, рече Муслиу за, како што тој смета, главниот недостаток на ЕУЛЕКС.
Ограничениот капацитет на Косово за заштита на клучните сведоци и тешкотиите во релоцирањето на сведоците во странство се важни недостатоци, се вели во извештајот, и се истакнува дека нема скоро никаков напредок во воспоставувањето на владеењето на правото во северно Косово.
Извештајот понуди шест препораки, вклучително и потребата за специфични стандарди за целите на владеењето на правото за Косово, излезна стратегија на ЕУЛЕКС, дијалог за политиката меѓу ЕУ и косовските институции фокусиран на зајакнувањето на владеењето на правото и поврзување со иницијативите и приоритетните услови.
„ЕСР се надева дека неговите заклучоци и препораки ќе се најдат во заклучоците на [состанокот] на Европскиот совет на 14-ти декември“, изјави за SETimes Аидас Палубинскас, претставник на ЕСР за медиуми.
Косово е најголемиот примател по глава на жител на финансиска помош од ЕУ во светот, со примени скоро пет милијарди евра од 1999 година.
