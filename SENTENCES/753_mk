22/03/2006
(Разни извори – 15/03/06 – 22/03/06)
Десеттиот меѓународен филмски фестивал во Софија заврши на 19-ти март во бугарскиот главен град. 
Наградата за најдобар филм отиде во рацете на рускиот режисер Алексеј Герман јуниор, додека „Белата контеса“ на режисерот Џејмс Ајвори ја освои наградата на публиката. 
Беа наградени и неколку филмови од Балканот, меѓу кои и „Небото над крајоликот“ на босанскиот режисер Ненад Ѓуриќ, „Калојан и Соња“ на бугарскиот режисер Богиња Најденова, како и „Кукум“ на Иза Ќосја, прв косовски филм од 1999 година досега. 
„Од гроба до гроба“, филм со заедничка словенечко-хрватска копродукција, ја освои наградата за Најдобар Балкански филм. 
Бугарскиот режисер-ветеран Георги Ѓулгеров за филмот „Лејди Зи“ доби две награди -- Кодак наградата за најдобар бугарски игран филм и наградата Фипреси.
***
Хрватскиот режисер Арсен Антон Остојиќ за филмот „Таа прекрасна сплитска ноќ“ освои четири награди на овогодинешниот Меѓународен филмски фестивал „Риверран“ во Винстон-Салем, Северна Каролина, од 16-ти до 19-ти март. 
Филмот ги освои наградите за Најдобра приказна, Најдобар режисер, Најдобро сценарио и Најдобра кинематографија.
***
Во Музејот на византиска култура во Солун, Грција, во тек е изложбата на византиски и поствизантиски икони од заедниците на православните христијани во Aлбанијa. 
Настанот го организираа грчкото и албанското министерство за култура.
***
Maкедонската пејачка Есма Реџепова, која ја нарекуваат „Кралица на ромската и македонската народна музика“, го прослави 50-годишниот јубилеј на музичката сцена со голем хуманитарен концерт во Скопје на 16-ти март. 
Ја придружуваше ансамблот „Теодосиевски“. 
Следниот месец Реџепова планира концерти во Белград, Загреб, Подгорица, Сараево, Љубљана и Нови Сад.
***
Првиот меѓународен Летен саем на книгата во Нови Сад беше отворен на 20-ти март и ќе трае до 27-ми март. 
Учествуваат повеќе од 100 издавачки куќи од БиХ, Хрватска, Унгарија, Србија и Црна Гора и Словачка.
***
Три фудбалски клубови од Југоисточна Европа (ЈИЕ) -- бугарскиот Левски од Софија, романскиот Стеауа од Букурешт и Рапид од Букурешт -- се квалификуваа минатата недела за четвртфиналето на УЕФА Купот на шампиони. 
Левски ќе се соочи со германскиот Шалке, додека двата романски тимови ќе се натпреваруваат меѓусебно во две фази на четвртфиналето на 30-ти март и 6-ти април.
