25/09/2012
Светла Димитрова за Southeast European Times -- 25.09.12
Сопствениците на автомати во Бугарија имаат рок до крајот на октомври да ги опремат своите апарати со потребните фискални направи за да обезбедат соодветна пресметка на продажбата. 
Ова се едни од последните мерки што ги презедоа властите во Софија со цел намалување на сивата економија во оваа балканска држава.
Во новиот извештај на Светска банка, објавен на 10-ти септември, се вели дека меѓу 10 источноевропски држави кои се приклучија на ЕУ од 2004 година, неформалната работна сила е најголема во Бугарија, и изнесуваше 33 отсто од националниот БДП во 2007 година, а најниска во Словачка, и изнесуваше 17 отсто. 
Цифрите за Чешката република, Естонија, Унгарија, Латвија, Литванија, Полска, Романија и Словенија се „некаде на средина“.
Иако оттогаш ситуацијата малку се подобри, Банката вели дека е клучно 10-те нации да вложат понатамошни напори за намалување на нивните неформални сектори, поради финансиската криза и демографските промени со кои регионот се очекува да се соочи во иднина.
„Владите на новите земји-членки во Источна Европа едноставно не можат да си дозволат голема сива економија, ниту на краток рок, поради фискалните грижи, ниту на долг рок, поради опаѓачката работна сила“, рече Катарина Матернова, висок советник во Светска банка.
Во извештај на Европската комисија (ЕК) во јуни се проценува дека големината на сивата економија во ЕУ во 2011 година изнесуваше од 7,9 отсто од БДП во Австрија до 32,3 отсто во Бугарија. 
Романија беше именувана како земја со второ по големина учество на сивата економија во БДП, од 29,6 отсто, далеку над просекот на ЕУ од 19,2 отсто. 
Бројките за 11 други земји-членки, вклучително и Кипар (26 отсто), Грција (24,3 отсто) и Словачка (24,1 отсто), исто така, го надминаа просекот на блокот.
Воведувањето на 10 отсто рамен данок во Бугарија во 2008 година, беше една од причините за пониското ниво на неформалниот сектор, измерен во земјата минатата година, според Георги Стоев, шеф на софиското консалтинг-претпријатие Индустри воч.
Тој се согласува со другите експерти, вклучително и авторите на неодамнешниот извештај на Банката, кои нагласуваат дека поради својата природа, сивата економија во земјата е тешко да се измери прецизно.
„Уште откако почнав да ја работам мојата прва работа во економските анализи во 1998 година, големината на неформалниот сектор во Бугарија беше околу 33 отсто од БДП“, рече тој за SETimes.
„Ниските даноци и помалиот број регулативи“ се основни за намалувањето на нивото на неформалниот сектор, рече Стоев.
Клучно е официјалните работни места да се „економски остварливи“, според Јохан Кетл, економист на Банката и коавтор на извештајот. 
Тоа „моментно не е случај“ за многумина со работни места со ниски плати во Бугарија, Романија и другите нови членки на ЕУ, рече тој за SETimes.
Бидејќи Бугарија моментно не наплаќа рамен данок, оданочувањето на приходите беше само еден од елементите кои влијаеја на трошоците на официјалната работа, објасни Кетл.
„Две други работи кои ги дополнуваат трошоците на официјалните работни места се: придонесите за социјалното осигурување кои работниците и нивните работодавачи мора да ги платат за официјалните работни места; и посебните социјални придонеси, како социјалната помош и семејните надоместоци, кои работниците може да ги изгубат кога ќе им биде регистриран официјалниот приход“. 
рече тој.
Романија презеде одредени мерки за справување со проблемот. 
Една, која стапи на сила на 1-ви мај, беше да се зголемат казните што им се одредуваат на работодавачите за нерегистрирани вработени, со истовремено засилување на инспекциите.
Како резултат на тоа, бројот на легално регистрирани работници се зголеми за 100.000, рече за SETimesРамона Мара, предавач на Факултетот за економија и бизнис администрација на Универзитетот Бабеш-Бољај во Клуж-Напока, цитирајќи го официјалните извештаи.
Според неа, даноците за работната сила во Романија треба, исто така, да се намалат за да се намали нивото на непријавена работа.
„Дури и ако данокот на доход биде само 16 отсто, придонесите што ги плаќаат работодавачите се 44,1 отсто и вкупната сума што се плаќа во буџетот изнесува 60,1 отсто од бруто платата. 
Тешко е да се намали непријавената работа ако социјалните придонеси останат толку високи“, рече таа заSETimes.
Според Светска банка, некои конкретни мерки кои може да ги намалат трошоците на официјалните работни места за оние со ниски примања се Американскиот даночен кредит на заработени приходи и Германските реформи Харц IV.
Според американскиот план, семејствата вработени на работни места со ниски плати во формалниот сектор можат да ги задржат првите 5.000 до 20.000 американски долари што ги заработуваат годишно, во зависност од бројот на децата. 
Според германскиот систем, „официјалните работни места се секогаш наградени со бенефиции, како што е социјална помош и домување и семејни придонеси“, објасни Кетл.
„Во Бугарија и Романија, на пример, во 2008 година за секој официјален долар што едно семејство ќе го заработеше, губеше еден долар социјална помош -- така што на крајот семејството повеќе немаше приходи, и покрај тоа што имаше работа, така што формалната работа не е наградувана со систем на бенефиции -- не се исплати да имаш официјална работа“, рече тој.
