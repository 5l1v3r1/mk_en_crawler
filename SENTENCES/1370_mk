31/07/2009
Европската комисија го објави отпочнувањето на втората фаза од двегодишниот проект за помош на земјоделството во Косовo, изјави во средата (29-ти јули) министерот за земјоделство, Идриз Вехапи.
Според него, околу 1,5 милиони евра ќе й бидат дадени на земјата како дел од нејзиниот план за развој за 2009-2013 година, кој има за цел да му помогне на Косово да ги оствари предпристапните критериуми на ЕУ, и на крајот да пристапи во блокот.
Гувернерот на албанската Народна банка, Ардијан Фулани, во средата (29-ти јули) рече дека економијата на земјата е загрозена поради недостатокот на ликвидност на пазарот.
Владата се бори да ги покрие своите трошоци, додека приватната економија е во голем дел финансирана од странство, рече Фулани.
Романското консултантско претпријатие Проспект Уни подготви извештај за остварливоста на нафтените истражувања во Maкедонијa, по барањето на владата во земјата.
Експертите на букурешката група заклучија дека експерименталното дупчење е единствениот начин да се одреди дали има нафта во Македонија бидејќи расположливата документација, која датира од 1970-тите, не е доволна.
Црногорскиот парламент во понеделникот (27-ми јули) усвои ревидиран буџет, кој предвидува намалени приходи и поголем дефицит поради светската економска и финансиска криза.
Повеќето пратеници го поддржаа новиот буџет, кој е за 100 милиони евра помал отколку претходниот, кој изнесуваше 1,52 милијарди евра.
Tурската eкономија се очекува да се скрати повеќе од предвиденото, според јунскиот извештај за економските изгледи на Делоит Турција, објавен во вторникот (28-ми јули).
Истиот предвидува дека економијата ќе се намали за 5,5 до 6 отсто во 2009 година, што е над пазарниот консензус.
Делоит предвидува 2-3 отсто раст за следната година, додавајќи дека ќе бидат потребни неколку години за да заздрави од загубите.
Скоро една петтина од хрватските претпријатија планираат да отпуштат вработени поради неповолната бизнис клима во земјата, според истражувањето на агенцијата за истражување на пазарот Хендал, во средата (29-ти јули).
Анкетата, која опфати 401 претпријатие, откри дека други 11 отсто од фирмите се неодлучни во врска со идните кратења.
Преостанатите 70 отсто планираат да ги задржат сегашните нивоа на платни списоци.
Јапонската влада се согласи да обезбеди заем од 90 милиони евра за обновување на термоцентралата Угљевик во Босна и Херцеговинa, објави јапонскиот амбасадор во Сараево Футао Мотаи во вторникот (28-ми јули).
Изградбата ќе започне веднаш по потпишувањето на официјалниот договор за заем.
БиХ, исто така, почна да се подготвува за меѓународен тендер за наоѓање градежно претпријатие за проектот.
(Разни извори 24/07/09-31/07/09)
