17/05/2006
БАЊА ЛУКА, Босна и Херцеговина (БиХ) -- Главната опозициона група на Република Српска (РС), Српската демократска партија (СДС), побара во вторникот (16-ти мај) законодавниот дом на РС да расправа за наводниот заговор за атентат врз премиерот на РС, Милорад Додик.
СДС вели дека парламентот мора да знае кои чекори владата планира да ги преземе во врска со наводите.
Министерот за внатрешни работи на РС, Станислав Чаѓо, вели само дека група од неколку лица била уапсена неодамна и сослушана поради сомнителни активности.
Едно лице остана во притвор.
Исто така во вторникот, претседателот на РС, Драган Чавиќ, ги повика партиите на босанските Срби да ги здружат силите во Федерацијата на БиХ (ФБиХ) за општите избори во октомври.
Чавиќ вели дека тој испратил писмо до Сојузот на независните социјалдемократи, Партијата за демократски напредок и Социјалистичката партија на РС, во кое ги поканува на преговори за евентуална коалиција.
Во другите вести, висока воена делегација предводена од началникот на здружениот Генералштаб на БиХ, генерал-полковник Сифет Поџиќ, ја започна посетата на САД во вторникот.
Една од темите на разговор за време на посетата ќе бидат одбранбените реформи на БиХ.
(Независне новине - 17/05/06;
НТВ Хајат, РТРС, Срна - 16/05/06)
