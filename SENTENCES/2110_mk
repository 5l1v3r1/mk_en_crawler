17/03/2005
(МИА, Вечер, Македонска телевизија - 17/03/05; Тркиш прес, Дејли њус, МИА, Макфакс, Дневник, Утрински весник, Reporter.gr - 16/03/05)
Македонскиот премиер Владо Бучковски во средата (16-ти март) ги покани турските бизнисмени да инвестираат во неговата земја, ветувајќи поддршка од Скопје за каква било мерка што би ги зајакнала билатералните економски врски.
Од октомври 2004 година вкупните турски инвестиции во Македонија изнесуваат помалку од 16 милиони евра, рече Бучковски на отворањето на турско-македонскиот бизнис форум во Истанбул. 
Двете земји имаат голем економски потенцијал за зајакнување на билатералната соработка, со оглед на нивните традиционално добри политички и културни односи, додаде тој.
Македонската политика, рече Бучковски, се базира на четири главни принципи: еднаков третман на националните и на странските инвестиции, целосна заштита на сопственичките права, институционална транспарентност и владеење на законот. 
Властите, исто така, планираат спроведување на мерките за понатамошно подобрување на бизнис климата, обезбедувајќи можности за инвестирање во секторите на телекомуникациите и енергијата во земјата, како и во нафтената индустрија и туризмот. 
Тој, исто така, ја истакна можноста за заедничко турско-македонско учество во градежните проекти на пазарот во неразвиените земји.
Бучковски изрази оптимизам во врска со билатералниот договор за економска соработка, потпишан во вторникот во Анкара. 
Тој рече дека очекува турските инвестиции во Македонија да достигнат скоро 60 милиони евра до крајот на оваа година.
По пристигнувањето во Анкара во вторникот, Бучковски се состана со својот турски колега Реџеп Тајип Ердоган, кој истакна дека „соработката помеѓу Турција и Македонија се развива и се проширува во различни области“.
На крајот од 2004 година обемот на трговијата помеѓу двете земји достигна скоро 150 милиони евра, што „воопшто не беше доволно“, рече Ердоган на прес-конференцијата по своите разговори со Бучковски. 
Тој додаде дека мерките за кои двајцата водачи се согласиле ќе го отворат патот за зголемувањето.
Согласувајќи се со очекувањата на Ердоган, Бучковски истовремено ја истакна и потребата за проверка на постојниот договор за слободна трговија помеѓу двете земји за решавање на одредени проблеми со кои се соочуваат турските и македонските бизнисмени.
Во извештаите на македонскиот печат се посочува дека чекорите во таа насока, најверојатно, ќе се преземат во април, кога турска делегација се очекува да го посети Скопје, пред посетата на Ердоган на земјата следниот месец.
Во вторникот Ердоган, исто така, ја истакна поддршката на Анкара за кандидатурата на Македонија за влез во НАТО и нејзината решеност за континуирана политичка и економска соработка, вклучувајќи ја и борбата против тероризмот и организираниот криминал. 
Тој, исто така, наводно й предложил на Македонија помош за обновување на мостот изграден во отоманскиот период за време на владеењето на султанот Мехмед II Освојувачот.
„Длабоките односи кои потекнуваат од заедничката историја и културни вредности помеѓу Турција и Македонија ја создаваат основата на цврстото пријателство помеѓу двете земји“, рече тој.
