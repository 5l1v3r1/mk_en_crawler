13/06/2011
Од Мухамет Брајшори за Southeast European Times во Приштина - 13/06/11
Многу млади луѓе во Косово можат само да сонуваат за да се занимаваат со некој спорт на меѓународно ниво. 
Програмите за спортистите во оваа земја се неразвиени, па дури и најнадарените спортисти се соочуваат со тешка битка во обидот да изградат кариера.
Сепак, некои успеале. 
Аднан Јанузај, кој во моментов живее во Белгија и игра за младинскиот тим на фудбалскиот клуб Андерлехт, е пример за тоа.
Дневниот весник Дејли Мирор известува дека менаџерот на Манчестер Јунајтед Сер Алекс Фергусон ќе ја купи без размислување оваа тинејџерска сензација, веќе наречена „новиот Дејвид Бекам“. 
Тимот, наводно, вршел следење на ова 16 годишно момче извесно време, а сега му понуди на овој млад играч од средниот ред за да се пресели во Англија, со што тој станува најплатеното младо момче во тимот.
„Мојот сон беше да играм за тим како Манчестер Јунајтед“, рече Јанузај.
Други млади таленти од Косово моментално играат или потпишуваат договори со меѓународни тимови.
Беким Висока, поранешен косовски фудбалер и сегашен спортски коментатор е задоволен, но и загрижен.
„Јас сум среќен што нашите млади таленти постигнаа таков успех во нивната рана кариера, а тоа е добро за реномето на земјата, особено во време кога слушаме лоши вести од Косово“, рече тој.
Сепак, во исто време, тој смета дека тоа е знак дека Косово не нуди доволно можности за својата младина.
„Многу млади таленти спортуваат тука во некоја дадена дисциплина, но никој не е платен или пак има идни можности тука, и поради тоа многумина заминуваат во странство“, рече Висока.
„Многу Косовци, поради политички причини, играат за албанските национални тимови во фудбал или друг спорт. 
Тие не се поттикнати да играат во Косово, бидејќи тие не можат да учествуваат во меѓународни натпревари, и, што е уште поважно, тие не ја добиваат почитта што ја заслужуваат“, рече тој.
Мајлинда Келменди од Косово, светски јуниорски шампион во џудо, го претставува Албанското знаме на меѓународните натпреварувања. 
Келменди, која го освои петтото место на Светското првенство во јануари во Азербејџан, покажа толку добри резултати, поради што Азербејџанците побараа од неа да ги претставува на Олимписките игри во Лондон во 2012- тата година.
„Таа може да остане во вашата земја Косово и да доаѓа во Азербејџан за да учествува во тренинзите пред и за време на турнирите, како и да патува со нашиот национален тим за време на првенствата и турнирите во странство“, изјави за SETimes Eлчин Махарамов, помошник на претседателот на Азербејџанската Џудо Федерација.
Но министерот за млади и спорт Мемли Красниќи ја убеди Келменди да продолжи да ги претставува Косово и Албанија. 
Косовската влада и приватни фирми ќе ја обезбедат потребната финансиска поддршка.
Келменди изјави за Би-Би-Си дека сака да го претставува Косово идната година во Лондон. 
„Јас би била најсреќниот човек на светот“, рече таа. 
„Ние сме нова држава, па тоа би било добра шанса да му покажеме на светот дека во Косово има многу млади луѓе кои навистина можат да направат добри нешта“.
Агим Бинаку, спортски новинар смета дека е вистинско време институциите во Косово и Албанија да се позанимаваат во ваквите случаи, или ризикуваат да ги загубат своите спортски ѕвезди.
За тоа е потребно соодветно финансирање, вели шефот на косовскиот Олимписки Комитет, Бесим Хасани. 
„Нема средства за финансирање, бидејќи комитетот го чека новиот буџет од владата“, рече тој.
