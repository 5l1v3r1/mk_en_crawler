16/11/2011
Џонатан Левак за SETimes во Истанбул – 16.11.11
Разговорите на ОН во Њујорк за решавање на кипарскиот конфликт, завршија во последниот викенд од октомври, при што многумина очекуваа уште еден разочарувачки состанок. 
Страните беа, наизглед, прилично оддалечени за многу суштински прашања, но на пријатно изненадување на многу набљудувачи, разговорите не беа целосно губење време.
Генералниот секретар на ОН, Бан Ки-мун, отиде дотаму што ги опиша како „позитивни, продуктивни и енергични“.
Според претставникот за Кипарските проекти на Турската фондација за економски и социјални студии (ТЕСЕВ), Ердем Ајдин, имаше „значителен напредок околу прашањата на внатрешната безбедност, прашањата на ЕУ и економијата“.
Неколку фактори придонесоа за чувството на итност и, како што велат некои, можност. 
Кипарскиот претседател Деметрис Христофиас беше избран врз основа на ветувањето дека ќе се врати на преговарачката маса за сеопфатно решение. 
Сепак, и по половина од неговиот мандат, тој не постигна никаков значителен напредок.
За кипарските Турци, ползата од повторното обединување и ставањето крај на изолацијата е очигледна -- нивната поддршка за наоѓањето решение е јасна за сите во изминатава деценија и повеќе.
Но, неодамнешната ескалација околу експлоатацијата на нафта и гас во Средоземното Море додаде уште едно парче во сложениот мозаик, како и уште една иницијатива за изнаоѓање решение. 
Претседателот на кипарските Турци, Дервиш Ероглу, рече дека ваквите настани го прават решението уште позадолжително.
Исто така, постои загриженост дека кога Кипар ќе го преземе ротирачкото претседателство на ЕУ во втората половина од 2012 година, влијанието врз стагнираните преговори за пристапување на Турција ќе биде значително.
Соодветно на овој пролонгиран конфликт, не беше постигнат сеопфатен договор во Њујорк и првичниот ентузијазам стана жртва на истиот стар песимизам.
Ајдин изјави за SETimes дека „иако општото расположение е позитивно, некои медиумски портали блиски до [турската] влада ги преувеличуваат резултатите“.
Прашањата на управувањето, територијата, државјанството и исклучително проблематичното имотно прашање, сé уште не се решени.
Според експертот за Кипар и заменик-директор на Центарот за глобалните политички трендови (ГПОТ), Силвија Тирјаки, „Тие разговараат од 1968 година и разговараат за сосема истите работи: политичката еднаквост, територијата и имотот“.
„Оптимистите се новодојденци во Кипар. 
Тие ги споредуваат [неодамнешните разговори] со оние од првата половина на 2011 година“, рече таа за SETimes
Општото мислење е дека страната на кипарските Грци има малку мотив да преговара за траен договор. 
За Ерден Ајдин, „Иако овие настани внесоа свежа крв во стагнираните разговори, мислам дека е потребно поголемо поттикнување, особено кај кипарските Грци.“
Но, додека домашната позиција на Христофиас е сé само не стабилна -- неговата влада скоро падна ова лето откако при експлозијата во поморската база загинаа 12 луѓе -- прашање е дали е тој во позиција да постигне договор.
„Христофиас не може да постигне договор дури и да сака“, рече Тирјаки.
Ова не само што ги остава кипарските Турци економски изолирани и без држава, туку и негативно влијае на процесот на пристапување на Турција во ЕУ. 
Турција се закани дека ќе ги замрзне преговорите кога кипарските Грци ќе го преземат ротирачкото претседателство на ЕУ.
Според турскиот министер за ЕУ, Егемен Багис, дури и ако Турција ги прекине преговорите во втората половина од 2012 година, тоа ќе има малку влијание на процесот на пристапување.
„Една земја-кандидатка комуницира со Претседателството за отворање и затворање поглавја [oд преговорите] или за состаноците на Асоцијативниот совет. 
Прво, ниту едно поглавје не е отворено во претходните претседателства и, второ, состанокот на Асоцијативниот совет е откажан претходно“, рече тој за SETimes
