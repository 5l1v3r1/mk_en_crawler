26/01/2010
Бугарскиот премиер Бојко Борисов во неделата (24-ти јануари) допатува во тридневна официјална посета, на покана од канцеларката Ангела Меркел. 
Бугарската делегација го вклучува министерот за внатрешни работи, Цветан Цветанов, министерот за економија, енергија и туризам, Трајчо Трајков, и министерот за регионален развој и јавни работи, Росен Плевнелиев. 
Во неделата бугарската делегација се состана со претставници на дијаспората во Берлин, вклучително и со бугарските студенти.
***
Aвстрија е подготвена и способна да помогне во решавањето на долготрајниот спор околу името помеѓу Maкедонијa и Грција, рече министерот за надворешни работи Михаел Спиндерлегер во петокот (22-ри јануари), по состанокот со македонскиот колега Антонио Милошоски во Скопје. 
Милошоски го поздрави предлогот на Австрија, истакнувајќи дека Македонија „е подготвена да ги продолжи разговорите со Грција“.
***
Tурскиот претседател Абдула Ѓул, авганистанскиот Хамид Карзаи и пакистанскиот Асиф Али Зардари, се состанаа во понеделникот (25-ти јануари) во Истанбул, на разговори околу односите меѓу трите земји. 
Ова е четврт форум чиј домаќин е Турција, која ужива блиски врски со Авганистан и со Пакистан, чии меѓусебни односи, пак, се заладени.
***
Словачкиот министер за надворешни работи, Мирослав Лајчак, во четвртокот (21-ви јануари) изрази поддршка за процесот на евроинтеграција и визна либерализација на Aлбанија, по состанокот со колегата Илир Мета во Тирана. 
Лајчак е оптимист дека Албанците ќе уживаат безвизен режим уште од оваа година. 
Тој, исто така, присуствуваше на отворањето на новата Словачка амбасада во Тирана.
***
Чешкиот министер за надворешни работи, Јан Кохут, во средата (20-ти јануари) рече дека неговата земја силно го поддржува процесот на интеграција на Србија во ЕУ. 
По разговорите со својот српски колега Вук Јеремиќ во Белград, Кохут рече дека министрите за надворешни работи на ЕУ наскоро ќе разговараат за апликацијата за членство на Белград во ЕУ и ја потврди поддршката од Прага.
***
Романијa сака да го зголеми своето влијание во ЕУ оваа година со спроведување на политика на интеграција. 
Овие напори ќе бараат поддршка од странските партнери на државата, рече во средата (20-ти јануари) претседателот Трајан Башеску, на состанокот со странските амбасадори во Букурешт. 
Башеску рече дека Романија сака да ја зајакне својата економска и политичка соработка со сите членки на ЕУ, како и да ги прошири стратешките партнерства.
***
Претседателот на ЕУ Херман Ван Ромпуј во четвртокот (21-ви јануари) беше во куса посета на Кипар. 
Тој имаше работен ручек со претседателот Деметрис Христофиас, на кој разговараше за светската економска криза, спроведувањето на Лисабонскиот договор и последните настани во тековните разговори за повторно обединување на поделениот остров.
***
Српскиот министер за надворешни работи Вук Јеремиќ во вторникот (26-ти јануари) ја започна посетата на Брисел, за време на која ќе разговара со високиот претставник на ЕУ за надворешни работи и безбедносна политика, Кетрин Ештон, со шпанскиот министер за надворешни работи, Ангел Моратинос, и комесарот за проширување во заминување, Оли Рен. 
Разговорите се очекува да се фокусираат на односите на Србија со своите соседи и апликацијата на Белград за членство во ЕУ.
(Разни извори -- 19/01/10-26/01/10)
