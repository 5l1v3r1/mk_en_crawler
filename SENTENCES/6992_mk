24/08/2012
Дражен Ремиковиќ за Southeast European Times во Загреб -- 24.08.12
По неколку години размислување, најголемиот екстрактор на природен гас во светот, рускиот Газпром, одлучи да изгради еден дел од гасоводот Јужен поток низ Хрватска, наместо низ Унгарија, објавија медиумите во вторникот (21-ви август).
Според дневниот весник Jутарњи лист, руското претпријатие постигна согласност oколу техничките детали со хрватското претпријатие за природен гас Плинакро груп, за гасоводот да поминува низ Хрватска.
До колку дојде до склучување на договор, изградбата во Хрватска би започнала во 2015 година.
Официјалните претставници на Плинакро потврдија дека преговорите со рускиот партнер се во тек, но рекоа дека не можат да говорат околу деталите на договорот.
„Националното претпријатие за гас ...
е целосно подготвено кога станува збор за финансиите и технологијата за извршување на оваа работа“, рече за SETimes портпаролот на Плинакро, Неда Ердељац.
„Со овие факти, ние се состанавме со нашите руски партнери.
Сепак, конечната одлука за правецот на Јужен поток ќе зависи од Газпром.“
Ако Хрватска се приклучи на проектот Јужен поток, тогаш транзитната рута ќе биде многу покуса и порентабилна.
Според сегашниот технички план меѓу Плинакро и Газпром, целосно нов гасовод, долг 270 километри, ќе биде изграден низ северниот дел од земјата.
Вредноста на инвестицијата ќе биде околу 600 милиони евра, а годишно низ Хрватска ќе бидат пренесувани околу 30 милијарди кубни метри гас.
Дамир Новотни, економски аналитичар и поранешен член на советот на гувернери во хрватската Народна банка, рече дека изградбата на гасоводот низ Хрватска ќе ги подобри индустриските и безбедносните стандарди во земјата.
„Изградбата ќе биде од корист за локалните градежни фирми и, исто така, ќе отвори нови работни места.
Хрватската индустрија ќе има побезбеден дотур на гас.
Што се однесува до финалната цена на гасот, таа, најверојатно, ќе остане иста како на пазарот, но ќе ги намали трошоците за дистрибуција на гас, што ќе ги намали месечните сметки за гасот на граѓаните и бизнисите“, рече Новотни за SETimes.
Зденко Лалиќ, директор на градежното претпријатие Монтмонтажа во Загреб, рече дека домашните претпријатија имаат квалификувани луѓе и потребна машинерија за да ја завршат работата.
Локалните градежни фирми изградија повеќе од 1.000 километри гасовод во последниве 10 години и се надеваат на Јужен поток.
„Хрватските градежни претпријатија се технички најдобро опремени од сите земји на поранешна Југославија“, рече Лалиќ.
„Големото прашање е дали домашните фирми ќе преживеат до 2015 година поради екстремно тешката финансиска ситуација.“
„Една работа е сигурна:
ако владата ни ја додели работата, ние ќе ја завршиме без никакви проблеми“, рече Лалиќ за SETimes.
Според сегашниот проект, гасоводот Јужен поток е долг 3.600 километри и почнува во Русија, поминува под Црното Море, влегува во Бугарија, продолжувајќи преку Србија и потоа Хрватска, каде што се дели на два крака -- едниот оди за Словенија и Австрија, а другиот оди до Италија.
