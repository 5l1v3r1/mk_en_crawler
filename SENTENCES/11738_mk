21/12/2004
БАЊА ЛУКА, Босна и Херцеговина (БиХ) -- Претседателот на босанските Срби, Драган Чавиќ, по состанокот со највисоките политички водачи на ентитетот во понеделникот (20-ти декември) изјави дека властите на Република Српска (РС) ќе побараат „конструктивен“ начин за излез од ќор-сокакот кој настана како резултат на оставката на премиерот Драган Микеревиќ и можното заминување на министрите за транспорт и за правда. 
Тој се обиде да ги демантира шпекулациите во медиумите дека раководството на РС планира да се конфронтира со високиот претставник Педи Ешдаун кој смени деветмина функционери од босанските Срби поради попречување на истрагата во врска со обвинетите за воени злосторства.
Во другите вести, против поранешниот премиер на босанските Срби, Милорад Додиќ, и неговиот министер за финансии, Новак Кондиќ, во понеделникот беше покренато обвинение за финансиски малверзации. 
Тие се обвинети за издавање наредба за исплаќање на повеќе од 4 милиони американски долари помеѓу 1998 и 2000 година, без овластување од владата. 
(Фајненшал тајмс, Дневни аваз, Независне новине - 21/12/04; Ројтерс, АФП, ПБС БиХ, Фена - 20/12/04)
