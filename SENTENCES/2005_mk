26/01/2005
Од Ризван Амареи за Southeast European Times во Букурешт -- 26/01/05
Резултатите на претседателските и парламентарните избори во 2004 година им дадоа на романските политичари мотивација за промена. 
Поранешната владејачка Социјалдемократска партија (ПСД) се чини дека е на само чекор од поделба, додека сојузот на Правдата и вистината (ДА) -- кој го сочинуваат Национал-либералната партија (ПНЛ) и Демократската партија (ПД) -- ја разгледува можноста да стане една партија. 
Другите, помали централно-десничарски организации планираат да ги здружат своите сили во една единствена популистичка партија.
ПСД победи во трката за Сенатот и за Претставничкиот Дом со предност од околу 4 отсто, но загуби на претседателските избори. 
Новиот претседател, Трајан Басеску, за премиер го назначи членот на ПНЛ Калин Попеску Таричеану и земјата сега има коалициска Влада, која ја сочинуваат ПНЛ, ПД, Демократскиот сојуз на Унгарците (УДМР) и Хуманистичката партија (ПУР).
Како резултат на својот неочекуван неуспех како кандидат на ПСД за претседател на државата, водачот на партијата и поранешен премиер Адријан Настасе ја загуби силната позиција во партијата. 
Поранешниот претседател Јон Илиеску, пак, рече дека повеќе ќе се ангажира во партијата. 
„Сакам да имам сериозна улога во ПСД. 
Јас бев и ќе бидам водач на партијата“, рече тој. 
Локалните функционери на ПСД во Трансилванија и Молдавија, предводени од поранешниот министер за внатрешни работи Јоан Рус, му ја дадоа својата поддршка.
Но, сите не се согласуваат со ова. 
Марјан Оприсан, шефот на огранокот на партијата во Вранчеа, ги повика Илиеску и Настасе „да се повлечат“ за доброто на социјалдемократијата и партиските реформи. 
Оприсан рече дека би сакал да види некој нов на чело на партијата -- на пример, поранешниот министер за надворешни работи Мирчеа Џоана, поранешниот министер за транспорт Мирон Митреа, поранешниот министер за одбрана Јоан Мирчеа Паску или поранешниот министер за правда, Кристијан Дијаконеску.
Каква било одлука би била донесена на вонредниот конгрес на ПСД. 
Некои членови рекоа дека тој треба да се одржи веќе следниот месец, додека други сакаат да се почека до април.
И покрај тоа што поранешната владејачка партија се соочува со можна внатрешна криза, актуелната владина коалиција би можела да се соедини. 
Конечната одлука е сé уште далеку во иднината. 
Некои членови на ПНЛ сакаат да ја припојат ПД, но некои се подготвени да прифатат само процес на обединување. 
„Поголемиот дел од членовите нана ПНЛ се за припојување. 
Во секој случај, новата партија ќе мора да го промени своето име и да стане Европска популарна партија“, дневниот весник Гардијанул го цитира претседателот на ПНЛ Дину Замфиреску.
„Ние единствено би можеле да прифатиме спојување со ПНЛ. 
И сите ние треба да ги надминеме проблемите од минатото“, рече заменик-претседателот на ПД, Раду Берчеану.
Досега, единствена конкретна одлука е онаа на четири помали организации. 
Националната селанска партија, Унијата за реконструкција на Романија, Општонародната акција и Христијанската народна партија објавија дека ќе ги здружат силите за до 1-ви март да станат популистичка Христијанско-демократска партија.
