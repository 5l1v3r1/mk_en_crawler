12/03/2009
Од Марина Стојановска за Southeast European Times во Скопје -- 12/03/09
Истакнувајќи ја важноста на спроведувањето фер и демократски избори, чешкиот премиер Мирек Тополанек во вторникот (10-ти март) и средата го посети Скопје.
Тополанек, кој допатува во посета во својство на претседател на Европскиот совет, се состана со својот македонски колега Никола Груевски, претседателот Бранко Црвенковски, претседателот на парламентот Трајко Вељановски и членовите на Националниот совет за европска интеграција.
„Вас ве чека матурски испит, а тоа се изборите. 
Се надевам дека ќе бидат слободни, демократски и дека ќе ги исполните осумте услови поставени од страна на Европската комисија“, рече Тополанек во вторникот.
Според него, Македонија ги исполни сите услови за визна либерализација, но ако се појави проблем, тој може да биде само политички. 
Тој, исто така, истакна дека заедно со следната земја која ќе претседава со ЕУ -- Шведска -- Чешка ќе се обиде да ја загарантира оваа бенефиција за Македонија до крајот на оваа година.
„Наш приоритет е Западен Балкан да й се приклучи на Европсјата унија. 
Чувствуваме голема одговорност кон државите“ што не припаѓаат на ЕУ, рече Тополанек. 
Тој рече дека подготвеноста на Македонија за влез во НАТО е „апсолутна“.
Според Груевски, посетата на Тополанек дојде во вистинското време. 
Локалните и претседателските избори се за две недели. 
Груевски го информираше својот чешки колега околу македонските аспирации за членство во ЕУ и НАТО, истакнувајќи ја важноста што Македонија й ја придава на визната либерализација.
Истакнувајќи дека ЕУ не може да „се меша“ во тековниот грчко-македонски спор околу името, кој тој го нарече исклучиво „билатерално“ прашање, Тополанек рече дека се надева оти истото ќе биде решено до крајот на годинава.
Груевски изрази слични надежи. 
„Откако нашиот јужен сосед ќе ги одржи своите избори во јуни, ќе имаме интензивни преговори и ќе најдеме решение што не го загрозува македонскиот национален интегритет и интереси“, рече тој.
Црвенковски објави свое соопштение по состанокот со Тополанек, во кое се изразува уверување дека Македонија ќе има избори „во мирна атмосфера без инциденти“.
Американскиот амбасадор во Македонија, Филип Рикер, и специјалниот претставник на ЕУ, Ерван Фуере, објавија сопствени повици за фер избори. 
Насилството и изборниот фалсификат ги наруши парламентарните избори во јуни 2008 година, кои мораше да се повторат во неколку области.
