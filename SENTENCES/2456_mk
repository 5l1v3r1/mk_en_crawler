25/01/2006
Од Кристина Цук за Southeast European Times во Загреб -- 25/01/05
Поранешниот командант на српските паравојници во Хрватска Драган Васиљковиќ се наоѓа зад решетки откако беше уапсен во петокот (20-ти јануари) во Сиднеј, Австралија.
Дејството беше преземено врз основа на потерницата од Интерпол против овој педесетиедногодишник, кој има двојно - австралиско и српско државјанство, и кој живеел и работел во Перт како инструктор по голф.
Васиљковиќ, чиј прекар е „Капетан Драган“, наводно ја предводел единицата што вршеше воени злосторства на почетокот од 1990-тите, кога Југославија на Слободан Милошевиќ се обидуваше да го спречи обидот на Хрватска за добивање независност.
Хрватското обвинителство го товари Васиљковиќ дека лично ги надгледувал плановите за упад во полициската станица во градот Глина и окупирањето на селата Горњи и Доњи Видушевац.
Нападите доведоа до уништување на домови, протерување на локалното население и убивање на цивили, меѓу кои и еден странски новинар.
Покрај тоа, Васиљковиќ е обвинет за мачење и убивање на заробените припадници на хрватската армија и полиција во летото 1991 година, како и за воените злосторства извршени во Брушка, во близина на Бенковац, во февруари 1993 година.
Хрватската радио-телевизија објави снимка која ја докажува вмешаноста на Васиљевиќ во дејства како што се:
палење, пљачкосување и убиства.
Според Ивица Панџа Оркан, пензиониран поручник на хрватската армија, војниците на Капетан Драган „ги извршија најголемите воени злосторства, кои резултираа со 2.100 жртви“.
Според Аустралијан, кој го откри присуството на осомничениот во Перт во својот натпис од октомври 2005 година, Васиљковиќ признал дека обучувал српски регрути, испрашувал хрватски војници, убивал во борбени акции и водел напади на командни центри.
Сепак, тој негира дека извршил какви било воени злосторства.
Во извештајот на ОН од 1994 година тој е наведен како втор по важност соработник на најозлогласен српски воен водач, починатиот Жељко Ражњатовиќ-Аркан.
Хрватска сега се подготвува за формалното барање за негова екстрадиција.
Според хрватското Министерство за правда процесот нема да биде едноставен, бидејќи е важно истиот да ги исполни сите потребни услови.
Покрај тоа, аналитичарите велат дека Загреб ќе биде под притисок да покаже дека може да спроведе судски процес против Васиљковиќ, третирајќи го на ист начин како што би бил и некој Хрват обвинет за слични злосторства.
