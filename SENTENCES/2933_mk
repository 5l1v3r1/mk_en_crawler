20/09/2006
(AП, Ројтерс, ФТ, Блумберг, ББС, СНН, Еуроњус, Budapest Business Journal - 20/09/06; AФП, ББС, Еуроњус, ЕУполитикс - 19/09/06)
Полицијата и демонстрантите се судрија втора вечер по ред во Будимпешта во вторникот (19-ти септември), во најжестоките насилства во Унгарија по падот на комунизмот во 1989 година. 
Немирите избија откако државната радио-станица во неделата ја емитуваше снимката до која дојде, а на која премиерот им вели на членовите на неговата Социјалистичка партија дека неговата влада го залажувала народот во врска со состојбата на националната економија со цел да победи на изборите во април.
„Ја зафркнавме работата, многу“, се слуша гласот на Ѓурчани на снимката. 
„Ниту една земја во Европа не била толку безобѕирна. 
Ние очигледно лажевме во минатата година и пол, две години. 
А во меѓувреме, не сторивме ништо четири години ... 
туку само лажевме наутро, попладне, навечер.“
Во понеделникот, околу 10.000 луѓе се собраа на мирни протести пред парламентот, повикувајќи ја оставката на Ѓурчани. 
Протестите станаа насилни подоцна тој ден, откако стотици демонстранти влегоа и опљачкаа дел од зградата на државната телевизија. 
Според Ројтерс, повеќе од 150 луѓе беа повредени.
Нови судири помеѓу полицијата и демонстрантите избија потоа на улиците на Будимпешта рано во средата. 
Скоро 100 луѓе беа притворени, а 60 луѓе, наводно, беа повредени. 
Полицијата употреби солзавец и водени топови за да ги растера демонстрантите.
Во вторникот сите пет политички партии претставени во парламентот, меѓу кои и централно-десничарската опозициска партија ФИДЕЖ, го осудија насилството. 
Сепак, претседателот на ФИДЕЖ, Виктор Орбан, им изрази поддршка на демонстрантите и им се придружи на нивните повици за оставка на Ѓурчани. 
Во очекување на општинските избори во Унгарија за помалку од две недели, рече тој, престојните избори ќе претставуваат референдум за тешките економски реформи на владината агенда.
„Ако резултатите од изборите на 1-ви октомври покажат дека Унгарците го отфрлаат пакетот, тогаш премиерот мора да си оди и да си го земе пакетот со себе“, новинската агенција Блумберг го цитираше Орбан од прес-конференцијата во вторникот. 
„Незадоволството е оправдано, но не се виновни автомобилите, полицајците или зградата на телевизијата.“
Ѓурчани, пак, јасно стави до знаење дека не планира да потклекне пред притисокот од јавноста и да поднесе оставка, ветувајќи, наместо тоа, дека ќе продолжи со неопходните, но непопуларни, строги мерки.
Во петтата година од пречекорувањата, унгарскиот буџетски дефицит се очекува да биде поголем од 10 отсто од БДП оваа година, и највисок во ЕУ, односно да биде многу повисок од горната граница од 3 отсто за земјите-аспирантки за влез во евро зоната.
Владата ги зголеми даноците и ги намали субвенциите, во обид да го намали рекордниот јавен дефицит. 
Дополнителните планирани мерки се очекува да доведат до отпуштања, како и да ги диктираат котизациите во здравствениот сектор и високото образование.
