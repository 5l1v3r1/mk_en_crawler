12/08/2005
Од Алан Чове за Southeast European Times -- 12/08/05
Односите помеѓу сојузниците во НАТО Грција и Турција значително се затоплени од 1996 година, кога за малку ќе дојдеше до вооружен судир меѓу нив во врска со едно ненаселено островче на Егејското Море. 
Хуманитарните напори во текот на земјотресите што ги погодија земјите во 1999 година беа причина за обновувањето на односите кое и понатаму вродува со плод во вид на подобрена соработка во трговијата и туризмот. 
Покрај тоа поранешните соперници одржаа и разговори зад затворена врата со цел решавање на споровите околу територијалниот и воздушниот простор.
Во мај 2004 година турскиот премиер Реџеп Тајип Ердоган престојуваше во официјална посета на Атина, со што стана првиот турски премиер што го сторил тоа во последните 16 години. 
Во текот на оваа есен грчкиот премиер Костас Караманлис ќе ја направи својата прва официјална посета на Турција од страна на еден грчки премиер во последниве 46 години. 
Посетата има за цел интензивирање на грчката поддршка за кандидатурата на Турција за членство. 
Сепак, како знак на тоа дека и понатаму има отворени прашања, Караманлис ја одложи својата посета -- првично закажана за август -- за подоцна оваа есен, наводно со цел да побара од Анкара признавање на Кипар.
Tурција и Грција ги зајакнаа своите односи со изградбата на 285-километарскиот нафовод, вреден 300 милиони американски долари од Бурса, во Турција до Комотини, во Грција, кој ќе биде пуштен во употреба во 2006 година. 
Овој проект, кој го започнаа Ердоган и Караманлис, ќе ги поврзува полињата богати со природен гас во Каспиското Море и Централна Азија со пазарите во Европа каде што има потреба од енергија. 
Проектот е дел од една поширока шема за развојот на Турција како енергетска транзитна точка.
Двете земји, исто така, одржуваат серија билатерални состаноци секоја година кои резултираат со конкретни чекори за развојот на туризмот. 
Според заедничката декларација објавена на 29-ти јуни двете страни се согласиле да подготват заеднички туристички пакети. 
За таа цел потпишан е протокол за соработка помеѓу Турското здружение на патнички агенции и Грчкото здружение за патнички и туристички агенции.
Со подобрувањето на официјалните врски, грчките и турските граѓани сега, исто така, имаат зголемени можности за развој на пријателството. 
Благодарение на бродовите што пловат помеѓу грчките острови и турските туристички центри, илјадници Грци се слеваат во турските градови каде што купуваат по поволни цени. 
Турција повторно го отвори царинскиот приод во егејскиот град Акчај, потег што се очекува да го зголеми бројот на посетителите од соседните грчки острови. 
Отворен во 1954 година, приодот беше затворен од 1999 година досега. 
Сепак, сумата од 40 евра за излез што ја воведе Анкара за Турците што заминуваат го попречува приливот на туристи од Турција за Грција.
Според официјалните податоци турскиот извоз за Грција моментно достигнува вредност од 1,2 милијарди евра, додека грчкиот извоз за Турција изнесува вкупно 650 милиони евра. 
Обемот на трговијата помеѓу Турција и Грција е зголемен за 150 отсто помеѓу 2001 и 2004 година, според статистичките податоци.
