15/06/2006
Од Кристина Чук за Southeast European Times во Загреб -- 15/06/06
Бројот на луѓето што живеат под границата на сиромаштија во Хрватска во основа остана непроменет од 1999 година до денес, иако БДП на земјата двојно се зголеми во изминативе десет години. 
Хрватската економија имаше побрз раст од просекот на земјите-членки на ЕУ, но бројот на луѓето што живеат во сиромаштија остана ист, покажуваат владините податоци.
Оние кои добиваат постојана социјална помош во Хрватска, добиваат само 55 евра месечно, поради ограничените финансии. 
Како резултат на ниските пензински фондови и нестабилните плати, скоро 500.000 Хрвати се под социјалниот минимум, термин кој се однесува на нивото на приходите што се потребни за едно лице или семејство да може да живее без големи лишувања. 
Поголем број од оние што живеат под линијата на сиромаштија се во руралните области и преживуваат обработувајќи го земјиштето. 
Многумина не ги исполнуваат условите за помош според регулативите.
Половина од средствата на владата за социјална помош -- околу 2 отсто од БДП -- се трошат за домаќинствата без деца. 
Една третина од остатокот одат за семејствата со деца и самохраните родители. 
Скоро половина од корисниците на социјалната помош се постари од 40 години.
Повеќе од 40 отсто од корисниците не завршиле основно образование, една третина имаат основно образование, а една четвртина се со средно образование. 
Регионално земено, јужниот и источниот дел од Хрватска се посиромашни отколку северниот и западниот дел од земјата. 
Повеќе од 70 отсто од оние кои се сметаат за сиромашни се концентрирани во централна и источна Хрватска. 
Најголем број живеат во областите оштетени во конфликтот во 1990-тите.
Владата моментно работи на Националната стратегија за здравје и на проектот кој ќе го подобри системот на социјална заштита како мерка против сиромаштијата и социјалната исклучителност. 
Новите критериуми ја поврзуваат финансиската помош од државата со приходите и имотниот статус и ги затвораат дупките во постојниот систем. 
На пример, лицето кое поседува хотел или претпријатие, но има регистрирано приход од само 214 евра месечно, според постојниот систем може да биде подобно за помош дури и ако тоа не му е потребно.
„Затоа пописот на имотот е еден од можните модели за новата социјална политика“, рече министерот за здравство и социјална политика, Невен Љубичиќ.
Според планираните реформи, сите граѓани ќе добијат имотна картичка од владата. 
На оваа картичка тие мора да го регистрираат целиот приход и имот што го поседуваат. 
Властите ќе ја користат оваа информација за одредување на тоа кој ќе добие финансиска помош.
Хрватска има БДП од 7.000 евра по глава на жител. 
И покрај овие цифри Хрватска сé уште е далеку од тоа да има стабилна структура на социјалната политика. 
Многумина се надеваат дека приливот на помош од ЕУ, сега кога Хрватска е земја-кандидат, ќе помогне да се реши овој проблем.
