14/04/2009
АНКАРА, Турција -- Полицијата уапси повеќе од 40 лица рано во вторникот (14-ти април), вклучително и тројца високи официјални претставници од прокурдистанската Партија за демократско општество (ДТП), во симултана операција против терористичката Курдистанска работничка партија (ПКК) во 12 провинции. 
Антитерористичките полициски оддели извршија рации на неколку локации низ целата земја, вклучително и во канцелариите на ДТП и седиштето на една локална телевизиска станица во југоисточната провинција Дијарбакир. 
Заменик-претседателот на ДТП, Камуран Јуксек, и адвокатот што го претставува затворениот водач на ПКК, Абдула Оџалан, беа меѓу затворените, според извештаите на локалните медиуми. 
Полицијата уапси уште двајца високи членови на ДТП, Бајрам Алтун и Селма Ирмак.
Во понеделникот, полицијата изврши серија апсења во рамките на тековната истрага за сомнителната секуларистичка група Ергенекон. 
Високиот кривичен суд во Истанбул одреди мерка притвор за скоро 40 лица, на барање на обвинителството. 
Осомничените, вклучително и неколку академици, беа затворени во симултаните операции во 13 провинции. 
Групата Ергенекон, наводно, планирала бомбашки напади и атентати на политичари од висок профил и јавни личности, со цел да поттикне хаос и да ја собори владата на Партијата на правдата и развојот. 
(Новинска агенција Анадолу, СННТурк, Хуријет, Туркие, Заман, Јени Сафак, Ватан, Чумхуријет, Радикал, Милијет, Сабах - 14/04/09; НТВ, СННТурк, новинска агенција Анадолу, Милијет, Хуријет, АФП, Ројтерс, АП, ББС, СНН, Ал Џезеира - 13/04/09)
