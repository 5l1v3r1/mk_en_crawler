22/05/2009
ЗАГРЕБ, Хрватска -- Властите во Босна и Херцеговина (БиХ) во четвртокот (21-ви мај) ја информираа Хрватска дека треба да ги предаде сите неопходни документи во врска со екстрадицијата на членот на парламентот Бранимир Главаш во текот на следните 40 дена.
Хрватскиот министер за правда, Иван Симоновиќ, рече дека поголем дел од нив се на располагање сега, што ќе го забрза процесот.
Тој додаде дека правните експерти работат на уставниот амандман кој ќе й овозможи на Хрватска да ги екстрадира граѓаните во странство ако се осомничени за криминал.
Главаш, кој има двојно државјанство, побегна во БиХ претходно овој месец откако доби десетгодишна затворска казна од Загреб за воените злосторства извршени врз српските цивили за време на војната за независност на Хрватска во раните 1990-ти.
Минатата недела босанската полиција накусо го приведе врз основа на меѓународната потерница што ја издаде Хрватска за него.
Тој беше ослободен откако Државниот суд пресуди дека нема основа за негово притворање бидејќи има валидни документи за босанско државјанство.
(Вечерњи лист, ХИНА, ХРТ, Јавно, БТА, Танјуг, Б92, АП - 21/05/09)
