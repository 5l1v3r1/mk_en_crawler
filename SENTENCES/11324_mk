26/07/2005
СОФИЈА, Бугарија -- Влезот на Бугарија во ЕУ на 1-ви јануари 2007 година останува остварлива цел, изјави шефот на директоратот за проширување при Европската комисија, Фабрицио Барбасо.
Тој во понеделникот (25-ти јули) ја започна дводневната посета на Софија.
По разговорите со претседателот на бугарскиот парламент, Георги Пирински, Барбасо повика на забрзување на работите поврзани со процесот на пристап во ЕУ и истакна дека земјата не може да си дозволи губење време.
Треба да се формира силна влада која веднаш би започнала со работа, рече Барбасо, додавајќи дека дури и малцинска влада би можела да ја реализира стратешката цел за пристап во ЕУ.
Во другите вести, во вторникот во Бугарија пристигна експертски тим на ЕУ кој ќе изврши проценка на последиците од неодамнешните големи поплави.
Експертите -- испратени на барање на бугарската влада -- треба да предложат стратегија за обнова на засегнатите области.
Истата потоа ќе биде поднесена во Брисел за финансирање.
(Новинар - 26/07/05;
бТВ, БНР - 25/07/05)
