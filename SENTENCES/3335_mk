23/02/2007
(AФП, ФЕНА, Канцеларија на високиот претставник - 22/02/07; AП - 21/02/07; Канцеларија на високиот претставник - 20/02/07; AFP - 16/02/07; Стратфор - 13/02/07; Канцеларија на високиот претставник - 22/12/06)
Политичките водачи во Босна и Херцеговина (БиХ) мора да постигнат договор за полициските реформи за земјата да ја потпише Спогодбата за стабилизација и асоцијација (ССА) со ЕУ оваа година, предупреди во четвртокот (22-ри февруари) Канцеларијата на високиот претставник (ОХР).
„БиХ би можела да постигне напредок кон својата ССА уште во средината на март“, рече портпаролот на канцеларијата на ОХР во Бања Лука, Лилјана Радетиќ. 
„Ова претставува златна прилика за сите во БиХ.“
ОХР го одреди 2-ри март како краен рок за постигнување договор за полициските реформи. 
„Европската комисија (ЕК) јасно стави до знаење дека ССА нема да биде потпишана ако БиХ не ги реструктуира своите полициски сили во согласност со стандардите на ЕУ.
Конкретно, сите законодавни и буџетски надлежности за сите полициски прашања мора да бидат поставени на државно ниво. 
Не смее да има мешање на политиката во оперативната работа на полицијата и функционалните области на локалната полиција мора да бидат одредени со технички полициски критериуми.
Водачите на најголемите политички партии во БиХ започнаа разговори за полициските реформи на 16-ти февруари, врз основа на извештајот на Директоратот за реструктуирање на полицијата, кој беше комплетиран на крајот од минатата година. 
И покрај предупредувањата од ОХР дека одложувањето на постигнувањето на договор би можело да ја одложи ССА до 2008 година, ова и преговорите што следеа во вторникот и четвртокот не ги доближија политичарите до постигнување договор.
Додека водачите на бошњачките и хрватските партии генерално го поддржуваат обединувањето на поделените полициски сили во земјата, политичарите од босанските Срби инсистираат на тоа дека можат да се согласат само со делумно обединување. 
Тие се противат на потезите за тоа да й се дозволи на полицијата да ги преминува границите на ентитетите.
Премиерот на Република Српска (РС) Милорад Додик, водач на Сојузот на независните социјалдемократи (СНСД), постојано посочува дека повеќе би сакал БиХ да ја изгуби можноста за влез во ЕУ, отколку да се согласи да ги укине полициските сили на ентитетот, за кои вели дека треба да бидат дел од полициските структури на БиХ.
„Полицијата на (РС) мора да преживее и сé друго е нешто што не мора да ја има нашата поддршка“, изјави тој за новинарите во Бања Лука во четвртокот, пред третиот круг разговори за полициските реформи во Сараево.
Според босанската новинска агенција ФЕНА, состанокот започнал без претставниците на Партијата за демократска акција (СДА) и Партијата за БиХ (СБиХ), додека водачот на Социјалдемократската партија на БиХ, Златко Лагумџија, замина набргу по почетокот на состанокот.
Според извештајот на АФП од четвртокот, водачите на СДА и СБиХ, Сулејман Тихиќ и Харис Силајџиќ, се загрижени дека ОХР се чини отворена за можноста да се организира полиција на ниво на ентитетите. 
„Тоа би значело политизација на полицијата и држење на регионите во рамките на ентитетите“, АФП ја цитираше изјавата на Тихиќ. 
„Тука нема реформи.“
Во меѓувреме, премиерот на БиХ Никола Шпириќ во четвртокот истакна дека дијалогот е единствениот пат кон компромисот.
„Ако партиите покажат добра волја, јас сум подготвен да продолжам како посредник и да свикувам состаноци додека не биде постигнат договор“, рече тој по последниот, непродуктивен круг разговори.
