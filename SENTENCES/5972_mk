10/01/2011
Од Бојана Миловановиќ за Southeast European Times во Белград – 10/01/11
Најважните божиќни обичаи во Србија се поврзани со децата и семејството, затоплувањето на домашната атмосфера и очекуваната празнична гозба.
Печено прасечко или јагнешко, полнети ролни од зелка или сарма, торти и колачи, можат да се најдат на скоро секоја трпезариска маса.
Односно, насекаде освен во семејствата што не можат да си го дозволат тоа.
Целата таа храна чини многу пари, и некои луѓе немаат доволно.
Нивните деца, пак, се соочуваат со шансите да имаат празник без подароци.
Оваа година белградските градски власти презедоа чекори за да им се помогне и тие да уживаат во Божиќ.
Околу 200 деца -- многу од нив Роми -- добија шанса да присуствуваат на божиќниот ручек организиран од општината, на која присуствуваа меѓународните дипломати.
Ручекот на децата им беше послужен од бразилскиот и канадскиот амбасадор во Белград, Данте Коељо де Лима и Џон Морисон, додека американската амбасадорка Мери Ворлик го прослави својот прв Божиќ во Белград.
„Нема подобар начин да се одбележи овој ден и да се покаже божиќниот дух и традиција.
Уживам во ова;
задоволство е да им се помогне на овие деца и да се развеселат“, рече Ворлик за SETimes.
„За мене, акциите како оваа се особено важни, бидејќи мојата земја се бори со проблемот со гладот, поради што јас сум особено чувствителен кон децата што живеат во сиромаштија, без редовни оброци храна“, рече Де Лима.
Билјана Момчиловиќ е 13-годишно девојче и сака да стане фризерка кога ќе заврши основно училиште.
„Го сакам Божиќ и ние секогаш го прославуваме во мојата куќа“, рече таа.
„Моите родители немаат многу пари да купат подароци за сите нас.
Имам уште двајца браќа и една сестра.
Никогаш не сум пробала ваква храна досега;
навистина ми се допаѓа.“
Иако децата уживаа во изобилството храна и беа возбудени поради подароците, нивните родители тешко можат да ја заборават сиромаштијата што го бои нивниот секојдневен живот.
„Јас сум невработена, живееме на социјална помош, но сепак се обидуваме да им обезбедиме образование, пристојна облека и храна на сите наши деца.
Тоа е навистина тешко“, рече за SETimes 55-годишната Зорица Кадри, мајка на пет деца и баба на 20 деца.
