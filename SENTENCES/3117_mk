11/10/2006
(УЕФА, Гардијан, Телеграф - 11/10/06; Интернешнал хералд трибјун, АП, АФП, ББС, Гардијан, ЕСПН, Скај спорт, Ireland.com - 10/10/06)
УЕФА во вторникот (10-ти октомври) ја предупреди Хрватска дека би можела да се соочи со сериозни санкции ако има нови случаи на расистичко однесување помеѓу нејзините навивачи.
„Санкциите се движат од парична казна до одземање на бодовите и исклучување од првентството“, рече шефот за комуникации на УЕФА, Вилијам Гељард, пред клучните квалификациски натпревари од групата Е на Еуро 2008 помеѓу Хрватска и Англија во среда во Загреб. 
„Јасно е дека прекршителите по вторпат и третпат нема да бидат третирани исто како оние кои се прекршители за првпат.“
Пред два месеци околу 200 хрватски навивачи формираа огромен кукаст крст за време на натрпеварот на кој нивната репрезентација победи со 2:0 во пријателскиот натрпевар против Италија во Ливорно, при што многумина, исто така, упатија и нацистички поздрави. 
Како резултат на тоа, светското фудбалско управно тело, ФИФА, ја казни Хрватска со валкање на угледот на натпреварот.
Но, ова не беше прв инцидент. 
Расистички поздрави се слушаа и од поддржувачите на хрватскиот тим за време на нејзиниот натпревар на Еуро 2004 во Португалија. 
Тимот, исто така, доби казна за навредливите транспаренти кои се вееја за време на натпреварот против Франција.
„Санкциите ќе бидат потешки во иднина“, предупреди Гељард.
Опишувајќи ја својата земја како „пријателска, мирољубива земја“, тренерот на хрватската репрезентација, Славен Билиќ, рече дека не може да ја исклучи можноста црните играчи во англискиот тим да станат цели на расистички навреди.
„Не можам да кажам како можеме да го спречиме тоа“, изјави тој за британскиот весник Гардијан во вторникот. 
„Како можеш да го спречиш некој ако сака да извика нешто лошо? 
Што можеш да направиш, да му го исечеш јазикот? 
Може да реагираш по инцидентот, но како да спречиш тој да се случи? 
Не можеме да имаме повеќе обезбедување од навивачи, па што тогаш?“
Безбедносните мерки беа зајакнати во вторникот во Загреб со цел да се спречат потенцијални судири помеѓу навивачите на двете земји и полицијата доби инструкции за притворање на евентуалните предизвикувачи на проблеми.
Повеќе од 700 чувари и обезбедување беа распоредени во стадионот Максимир во Загреб, со капацитет од 40.000 места, пред почетокот на квалификацискиот натпревар во 17:00 часот по гриничко време. 
Групите хрватски и англиски навивачи ќе бидат раздвоени уште пред влезот и повторно внатре во стадионот со тампон зона од стотици празни места.
Натпреварот во среда е клучен за двете земји, со оглед на тоа што борбата за првото место во групата Е од седум нации, ги вклучува и Андора, Естонија, Израел, Македонија и Русија.
Во саботата Хрватска постигна рекорд со победата од 7:0 против Андора, додека натпреварот помеѓу Англија и Македонија заврши со нерешен резултат од 0:0.
