13/07/2006
Од Берта Фониќи за Southeast European Times во Приштина – 13/07/06
Косовскиот претседател, Фатмир Сејдиу, се очекува да се обрати пред Советот за безбедност в четврток (13-ти јули), за време на неформалниот состанок.
„Ќе побарам поддршка за независноста на Косово од Советот за безбедност“, рече Сејдиу пред да отпатува за Њујорк во вторникот. 
„Ова е важен момент, бидејќи имам можност да им се обратам на претставниците на Советот за безбедност и да ги претставам елементите на нашата политичка визија.“
И покрај тоа што презентацијата на Сејдиу треба да се одржи на состанок на маргините, а не на формален состанок на Советот за безбедност, сепак, истата претставува прво обраќање на еден косовски функционер пред ова тело. 
Премиерот Агим Чеку и неговот претходник Бајрам Косуми присуствуваа на состаноците на Советот за безбедност, но немаа право да се обратат пред неговите членови.
По разговорите со косовската делегација во врска со реговорите околу статусот во Виена, Сејдиу рече дека независноста е барање „за кое не може се преговара“ за неговата страна, и посочи дека независно Косово треба да добие постојано место во ОН.
„Секоја независна држава ... 
сака да биде важен фактор во меѓународната заедница, без оглед дали таа држава е мала или голема“, рече тој.
И покрај тоа што формално е дел од Србија, Косово е де факто протекторат на ОН од 1999 година, кога акцијата на НАТО го принуди режимот на Слободан Милошевиќ да се повлече од покраината. 
Поголем дел од неговото претежно албанско население поддржува независност, додека Србија сака да го задржи суверенитетот и наместо независност нуди „суштинска автономија“.
Српскиот премиер Воислав Коштуница, кој ја потврди позицијата на својата страна за време на разговорите со американските официјални претставници неделава, исто така, ќе се обрати пред Советот за безбедност. 
Тој не се очекува да се состане со Сејдиу.
„Независноста на Косово би го вовела регионот во сериозна нестабилност“, рече тој на прес-конференцијата во вторникот, по разговорите со американскиот државен секретар Кондолиза Рајс.
Истиот ден, српскиот претседател Борис Тадиќ на телевизиско интервју рече дека Белград прави сеопфатни напори за задржување на некаква форма на сувереност над Косово. 
Сепак, тој предупреди дека преговарачката позиција е слаба поради наследството од годините на Милошевиќ.
Политиката на Милошевиќ ја остави Србија без многу простор за маневрирање, рече Тадиќ, додавајќи дека владата сепак „ќе се бори до последен момент користејќи ги легитимните средства“ на демократијата.
