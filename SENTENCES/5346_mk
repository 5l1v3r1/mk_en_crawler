26/08/2010
Од Бедрана Калетовиќ за Southeast European Times во Тузла – 26/08/10
За муслиманите во Босна и Херцеговина (БиХ), Рамазан е посебен месец кога светиот Куран беше откриен и Господ им нареди на исламските следбеници да бидат особено посветени на постот од изгрејсонце до зајдисонце.
Според исламските верувања, оние кои постат можат да очекуваат простување за минатите гревови.
„Ова е период на прочистување на душата од лошите навики и затоа секој вистински муслиман, вистински духовен патник, треба да го исполни со добри дела, кои се предуслов за духовниот напредок“, рече тузланскиот имам Мухамед Лугавиќ за SETimes.
Оваа година Рамазан паѓа во лето и верниците поминуваат околу 16 часа без храна и пијалак. 
Тоа може да се покаже како тешко остварливо, но муслиманите во БиХ го тврдат спротивното.
„Ако сте вистински верник кој пости за да му се покори на Бог, тоа не е тешко. 
Моите денови на постење се исполнети [со работа], ги извршувам моите задачи секој ден и не чувствувам глад“, изјави за SETimes Алмир Сечкановиќ.
Ифтар, времето кога верникот може да јаде, почнува кога џамијата ги пали светлата по зајдисонце.
Постарите во Тузла се потсетуваат со носталгија на времињата кога ифтар бил објавуван со топови кои татнеле од ридовите. 
Но, во денешните времиња на напредна технологија, дури и гласот на муезинот кој повикува од минарето е заменет со апарати кои произведуваат висококвалитетен звук.
Настрана од модернизацијата, многумина го поврзуваат Рамазан со семејството и пријателите.
„Времињата се менуваат, но некои обичаи остануваат. 
Ние сé уште се собираме со семејството и пријателите на Ифтар. 
Традиционално, маса која тежи со храна е добра шанса за семејни собири“, рече Мухамед Шехиќ, од Кладањ, општина меѓу Сараево и Тузла.
Други, како Самра Хидановиќ, го опишува чувството на среќа околу Ифтар. 
„Го правам ова 12 години по ред и уживам уште повеќе ако го поминам Рамазан во пост.“
Верниците и неверниците се согласуваат дека вкусниот авганистански леб -- кој се пече традиционално во стари печки -- го заокружува искуството.
Сеад Хукиќ, кој работи во пекарница во Тузла, најстарата во БиХ, го подготвува рамазанскиот леб како што се печел пред неколку стотици години. 
„Нема ништо поубаво од тоа кога поминувате по улицата и да го намирисувате авганистанскиот леб и кимот, зачинот кој се става на него“, рече тој.
За време на Рамазан, скромноста и давањето се главните босански традиции. 
Во духот на празникот, многумина се обидуваат да им помогнат на сиромашните и болните, додека верските организации организираат културни настани за да ја промовираат духовната хармонија.
На многу рамазански концерти и изложби низ целата земја, традиционалниот исламски левхас -- врамени бакарни дискови на кои се изгравирани коранските стихови со традиционални методи -- секогаш привлекуваат најголем интерес. 
Времињата можеби се менуваат, но акцентот на традицијата и духовноста останува ист.
