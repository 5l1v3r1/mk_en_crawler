19/04/2013
Ивана Јовановиќ за Southeast European Times во Белград -- 19.04.13
„Хокеј без граници“, невладина организација од Монтреал, Канада, има за цел да ги поврзе спортот и културата и да го промовира помирувањето и прекуграничните односи.
Невладината организација испраќа тренери во странство да организираат почетни иницијативи и испраќа опрема за хокеј заедниците со финансиски проблеми низ целиот свет.
Пред неколку години Фред Пероун, канадски хокеар, ја добил идејата за „Хокеј без граници“. 
Тој играл во српската професионална лига во раните 2000-ти и донесол неколку други Канаѓани да му помогнат во идејата.
Во Србија оваа невладина организација ја започна својата програма во 2011 година, а Босна и Херцеговина (БиХ) и Турција беа следни што се приклучија на програмата.
Во моментов 25 канадски тренери живеат во Суботица, Србија (тројца), Сараево (двајца) и Анкара (дваесет), и тренираат хокеј, прекугранична соработка и културно разбирање.
„Тренерите на невладината организација ги поддржуваат партнерите кои вложуваат напори за промовирање на меѓукултурното помирување. 
Како во БиХ, така и во Србија, тренерите работат со деца и младинци од различно културно потекло, здружувајќи ги во взаемна почит, соработка и тимска работа, создавајќи заеднички искуства, што е клучно за помирувањето“, рече за SETimes Пол Фосет, член на одборот на директори на невладината организација.
Играчите на организацијата во Србија се дел од хокеарскиот тим Спартак.
„Од полза за нашиот тим е да има внатрешни играчи и тренери од државата со ваква традиција. 
Тоа е можност за нашите играчи да се запознаат со нивната култура, навики, но и да научат англиски. 
Иако нашите јуниори не зборуваат англиски, интересно е да се гледа нивната речиси совршена комуникација“, рече за SETimes Урош Брестовац, координатор на невладината организација за Европа и тренер на тимот Спартак.
Брестовац рече дека иако Суботица е мултинационален град, програмата на невладината организација, сепак, го подобри меѓуетничкото разбирање.
Канадските тренери тренираат 100 деца во Сараево, што го охрабрува Аднан Мрква, капитен на Сараевски волци, да верува дека хокејот се враќа на Балканот.
„Преку програмата Хокеј без граници, ние сме поврзани со тимот од Суботица; децата патуваат, се социјализираат, практично живеат заедно. 
Хокејот се врати и ние направивме добра работа со нашите колеги од Канада, кои многу ни помогнаа“, рече Мрква за SETimes.
Во Анкара програмата е водена со помош на хокеарскиот клуб на локалната полициска академија.
Каан Будак, турски претставник на невладината организација и главен тренер во „Ајс хокеј коуч“, се вклучи во проектот минатата година, по неговите контакти со Брестовац.
„Не нé интересира политиката, политичките конфликти од минатото или актуелните настани. 
Спортот е над политичките конфликти и несогласувања“, рече Будак за SETimes.
Кан Ачар (23), студент и хокеар во турскиот тим, вели дека проектот е важен поради неговата оригиналност во смисла на здружување четири нации поради спортот.
„Сметам дека канадските, српските и босанските играчи и тренери ќе ни дадат голема дополнителна вредност за да ги усовршиме нашите хокеарски вештини. 
Според тоа, овој проект не е само за спортот, туку и за воспоставување лични контакти и создавање спортски мрежи кои ќе ги прошират нашите хоризонти. 
На некој начин, ние сме на понуда и почнавме да се социјализираме“, рече тој.
Следната сезона невладината организација планира да вклучи хокеари од Бугарија, Хрватска и Словенија.
„Државите и заедниците се здружуваат преку спортот, земјите повторно се поврзуваат преку хокејот и тоа е убаво да се види, поентата на сето ова. 
Може да е каже дека оваа програма почнува повторно да ги гради мостовите“, рече за SETimes Џастин Рудик, канадски тренер во Суботица.
Дописниците Менексе Токјај во Истанбул и Дражен Ремиковиќ во Сараево дадоа свој придонес за овој извештај.
Дали Хокеј без граници ќе донесе промени во Југоисточна Европа и во Турција? 
Ако е така, треба ли да има повеќе иницијативи како оваа? 
Кажете ни што мислите.
