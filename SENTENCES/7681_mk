19/12/2012
Александар Павлевски за Southeast European Times во Скопје – 19.12.12
Македонија и Турција ги продлабочуваат своите врски во одбраната преку инвестирање и соработка, негувајќи однос кој й овозможува на Турција да го одржи влијанието на Балканот, истовремено зајакнувајќи ги врските на Македонија со една членка на НАТО.
Најновата донација -- седум лесни возила „ленд ровер“ и едно лесно оклопно возила „Кобра“, со вкупна вредност од околу 700.000 американски долари (530.000 евра) го заокружува турското инвестирање во македонската армија на 18 милиони американски долари (13,6 милиони евра).
„Опремата ќе биде распоредена во единиците на Армијата на Република Македонија, како значителен придонес за зајакнувањето на борбената моќ и мобилност“, рече заSETimesФатмир Бесими, македонски министер за одбрана.
Турција помогна во обуката на десетици припадници на македонската армија од 1998 година. 
„Нашето пријателство е пример за тоа како да се соработува во регионот“, рече Бесими.
Гурол Сокменсуер, амбасадор на Македонија во Турција, рече дека соработката ќе продолжи, со фокус на работењето во насока на членството на Македонија во НАТО.
„Армијата на Република Македонија, која успешно учествуваше во некои од активностите во рамките на мировните сили на ОН, ќе се зајакне уште повеќе и за кратко време ќе постигне значајни резултати на патот кон полноправното членство во НАТО кое е заслужено уште одамна“, рече Сокменсуер. 
Турција и понатаму е главен поддржувач на приемот на Македонија во НАТО.
Македонија долго време има аспирации за членство во НАТО, но нејзиниот пат е блокиран поради нејзиниот спор со соседна Грција во врска со името на земјата. 
Грција тврди дека името имплицира територијални претензии кон нејзината покраина со истото име.
„Македонија е сериозна кандидатка за членство во НАТО, каде што Турција е членка веќе долго време“, рече за SETimesШенол Мемеш, претседател на невладината организација Мустафа Кемал Ататурк, во Битола.
„Опремена и обучена армија е првиот услов за членство и ако немаше политичко мешање, досега ние ќе бевме во заедничката одбранбена структура. 
Благодарение на Турција и неколку други држави, [армијата] стои на свои нозе како мала, но добро обучена армија“, рече Мемеш.
Турција ја поддржува Македонија бидејќи земјата претставува геополитичка артерија во регионот, која ги дели Грција и Србија. 
Околу 100.000 Турци живеат во Македонија, а уште повеќе Македонци се преселени во Турција.
„Фактот што Турција како членка на НАТО во Партнерството за мир, во кое е членка и Република Македонија, го употребува нашето име Македонија, го покажува односот на Турција кон нашата земја“, рече заSETimesФросина Ременски, професорка на Факултетот за безбедност во Скопје.
„Соработката во областа на одбраната и безбедноста меѓу Турција и Македонија датира уште одамна и е заснована на економските односи и врските меѓу луѓето, Македонците во Турција гледаат голем поддржувач и лобист за нашето членство во НАТО“, рече Ременски.
„Донациите, заедничките проекти во областа на одбраната и безбедноста, обуката и образованието на војската и техничкиот персонал на нашата армија во Турција, придонесуваат за зајакнување на соработката и реформите што треба да се спроведат во областа на одбраната. 
Турција во деценијата што следи ќе биде клучен фактор за безбедноста во регионот на Црното Море“, рече Ременски.
Некои Турци што сега живеат во Македонија велат дека соработката е утеха.
„Пријателските и роднинските врски се првата и главната причина за соработка и од тие врски потекнуваат понатамошните културни, образовни и пред сè бизнис врски“, рече Кујтим Хамза, кој се преселил во Скопје од Турција пред шест месеци за да започне бизнис со продажба на суво овошје и зачини.
