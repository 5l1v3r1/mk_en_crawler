06/07/2011
Алина Раду за Southeast European Times во Кишињев-- 06.07.11
Минатата недела молдавските власти уапсија шестмина шверцери кои, наводно, биле вклучени во продажбата на ураниум 235, кој може да се користи за нуклеарно оружје. 
Вториот случај на шверц со ураниум за помалку од една година ги поттикна властите да обезбедат повеќе опрема за нуклеарно детектирање заради безбедност на неконтролираната граница со отцепениот регион Трансдњестер -- влезна точка за ваквиот товар.
Георге Кафкалиук е десетгодишен ветеран на молдавските полициски сили, под покровителство на Министерството за внатрешни работи. 
Тој го водеше најновиот случај на шверц со ураниум и уште еден во септември 2010 година.
„Тоа не беше случајно; тоа беше четиримесечна тешка тимска работа. 
Беше опасно на некој начин, но ние знаевме дека мораме да го направиме тоа многу професионално за да ги избегнеме ризиците по јавноста. 
Кој знае што му доаѓа на ум на еден шверцер на ураниум кога ќе дознае дека се соочува со полициско апсење. 
Моравме да дејствуваме брзо и точно. 
Тоа е наша должност“, рече Кафкалиук за SETimes.
Тој, исто така, објасни дека двете групи шверцери се неповрзани, и дека истрагата беше темелна. 
„Работевме напорно, ги собравме сите податоци. 
Веќе има 90 отсто докази дека овие луѓе се виновни. 
Тие го имаа товарот и беа уапсени додека се обидуваа да го продадат. 
Во последниот случај, групата разговараше со клиенти од Судан.“
Тимот инспектори објасни дека ураниумот бил донесен во Молдавија преку Трансдњестер. 
Границите на регионот се порозни, и не се контролирани од официјалните молдавски власти. 
Меѓународен тим од Мисијата на ЕУ за погранична помош (ЕУБАМ) й помагаше на Молдавија.
Ронан Гогин, претставник за комуникации на ЕУБАМ во Молдавија и во Украина, ја опишува за SETimes улогата на ЕУБАМ. 
„Советите и поддршката што ЕУБАМ им ги дава на своите погранични, царински и полициски партнери во Молдавија, помагаат да се спречи пограничниот криминал и ние постојано бараме начин да ја подобриме таа поддршка. 
Вложуваме многу време за да им обезбедиме обука на нашите партнери во врска со различните аспекти на борбата против организираниот криминал, анализите на ризиците и техниките на испитување и идентификација.“
„Исто така, ја олеснуваме размената на информации на национално, регионално и меѓународно ниво, и ја унапредуваме меѓународната соработка и координација -- што е клучно за борбата против шверцот со нелегални материјали и прекуграничниот криминал. 
Што се однесува до опремата, колку што ни е нам познато, меѓународни донатори обезбедија опрема за радиологија и нуклеарно детектирање за Молдавија.“
Министерот за внатрешни работи, Алексеј Роибу, признава дека Молдавија нема капацитет за контрола на границата на Трансдњестер. 
„Но, ние имаме добра соработка со структурите на САД и ЕУ, и тие многу им помагаат на молдавската полиција и пограничните власти“, рече тој за SETimes.
„Границата на ЕУ и Молдавија веќе има опрема за нуклеарна детекција. 
И ние со нетрпение чекаме да ја имаме истата мобилна нуклеарна опрема за останатиот дел. 
Ова ќе загарантира дека Молдавија нема да биде користена од шверцери“, додаде Роибу.
