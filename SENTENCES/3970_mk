07/08/2007
(AП, Ројтерс, РФЕ/РЛ, ХИНА, новинска агенција Фокус, Б92, Бета, Балканска мрежа на истражувачко новинарство, српска влада - 06/08/07;
ВOA - 05/08/07)
Неколку дена пред Контакт-групата да го започне новиот круг разговори за идниот статус на Косово, изјавите на високите претставници во Белград и Приштина во понеделникот (6-ти август) дадоа малку надеж дека ќе биде направен важен чекор.
Во неговото обраќање на радио, косовскиот премиер Агим Чеку рече дека новите разговори не претставуваат почеток на еден нов процес, туку се само „непотребно одложување“.
Изразувајќи уверување дека Косово наскоро ќе добие независност, тој вети дека Приштина нема да попушти околу ова прашање.
Според координаторот на косовскиот преговарачки тим, Блерим Шала, платформата на Приштина за разговорите се состои од три точки -- независноста на Косово нема да биде предмет на преговори, границите на Косово ќе останат непроменети, како и дека не може да има никакви измени во планот за статусот на поранешниот претставник на ОН Марти Ахтисари, кој повикува на надгледувана независност.
„Ова се трите утврдени позиции“, рече Шала во неделата.
„Тие нема да се променат.“
Србија ја отфрли независноста за Косово.
Белградските официјални претставници рекоа дека можат да понудат широка автономија, вклучувајќи и право на дипломатско претставништво и членство во меѓународните финансиски институции, но не можат прифатат директна независност.
Ставот на Србија е поддржан од Русија, која е членка на Советот за безбедност на ОН.
Минатиот месец заканата од руско вето го принуди Запад да ја одложи последната предлог-резолуција на Советот за безбедност на ОН, заснована на планот на Ахтисари.
Според весникот Вечерње новости, Србија подготви шест услови за своето учество во новите разговори за статусот.
Белград вели дека преговорите треба да се однесуваат на статусот на покраината, треба да се директни, не треба да се ограничени со временски рок, не треба да бидат со претходно одреден резултат, не треба да се засновани на планот на Ахтисари и треба да се одржат под покровителство на Советот за безбедност.
Српскиот премиер Воислав Коштуница во понеделникот рече дека новиот круг разговори претставува можност за компромис.
Решението за статусот треба „да ги задоволи подеднакво основните интереси на Србија и основните интереси на албанското национално малцинство во покраината“.
Разговорите што ќе траат 120 дена се очекува да започнат по состанокот оваа недела на политичките директори на шесте земји од Контакт-групата -- Велика Британија, Франција, Германија, Италија, Русија и САД.
Трите претставници назначени од групата да посредуваат во нејзино име во разговорите, ќе присуствуваат на разговорите, закажани за в четврток во Лондон.
Тројката -- американскиот претставник за Косово, Френк Виснер, рускиот претставник Александер Ботсан-Карченко и германскиот претставник Волфганг Ишингер, која ја претставува ЕУ -- потоа се очекува да отпатува за Белград и Приштина.
Тринаесетте месеци претходни разговори, кои ги предводеше Ахтисари, не успеаја да го премостат несогласувањето помеѓу двете страни и голем број аналитичари се сомневаат дека новите разговори може да бидат попродуктивни.
„Како што изгледаат работите во моментов, тешко е да се види каква било основа за компромис помеѓу ваквите ригидни и нефлексибилни позиции“, изјави за Ројтерс Џуди Бат од парискиот Институт за безбедносни студии.
„Се плашам дека по 120 дена нема да сме поместени ни чекор понапред од она каде што сме сега.“
Стефан Шаби, од германскиот Маршалов фонд, вели дека Србија треба допрва да се прилагоди на последиците од политиката на Слободан Милошевиќ во Косово.
„Проблемот со Србија, во моментов, е тоа што земјата изгуби добар дел од својата територија и ќе мора да научи да живее со тоа“, „Гласот на Америка“ го цитираше Шабо.
„Тие ќе мора да сфатат дека ова беше загубено преку безобѕирен, геноциден вид политика и дека тие ќе мора да се помират со тоа.“
