26/04/2010
Од Линда Карадаку за Southeast European Times во Приштина -- 26/04/10
Дознаките - тешко заработени пари испратени дома од емигрантите во странство - имаат клучна улога во економскиот, општествениот и политичкиот развој на Косово.
Заедно со донаторската помош и домашните заштеди, девизните дознаки пратени од Германија, Франција, Швајцарија и други земји каде што Албанците работат и живеат даваат речиси половина од домашните приходи на Косово во последниве години.
Повеќе од половина милион Косовари работат во западните земји и испраќаат пари дома.
Една студија, минатата година од страна на Заводот за статистика на Косово и Светската банка утврди дека "миграцијата и дознаките биле ефикасни начини домаќинствата да се заштитат од сиромаштија".
Во почетокот на конфликтот во 1999-та година на Косово, Светска банка процени дека речиси 80 отсто од Албанците на Косово добиваат месечни парични пратки помеѓу 185 и 375 евра.
Сепак, глобалната рецесија сериозно влијае на износот на пари што косовските Албанци во странство сега го испраќаат дома.
Агрон и Афердита Лимани, средовечен пар со три деца - Ермал, 11 години, Фортеса, 6 години и Луани, 4 години - се еден ваков случај.
За ова рурално петчлено семејство кое живее во Призрен, секој ден е борба за опстанок.
Семејството живее во селото Круша е Фогел, област која претрпе многу за време на конфликтот во 1999-та година.
Агрон, 41 година, е инженер по професија, а неговата 38-годишна сопруга е медицинска сестра.
Двајцата во моментов се невработени.
Агрон работел како учител пред да успее да добие градежна работа со приватна фирма, но тој остана без работа во 2006-та година, кога бизнисот банкротира.
Семејството преживува од она што помладиот брат на Аргон - 39-годишниот Беким Лимани - кој работи во Германија од 1994-та година, го испраќа дома.
Парите што Беким ги испраќаше во Косово секој месец - неодамна од работа со компанија која се занимава со пејсажна архитектура во Дортмунд - ги правеа сите промени во животот на семејството Лимани.
"Јас сум без работа од 2006-та година, но Беким надоместуваше за тоа, бидејќи тој имаше постојана работа", изјави Агрон за SETimes.
Не само што Беким ги задоволуваше своите потреби, рече Агрон, „но во голема мера и потребите на моето семејство, исто така".
Но, повеќе не е така бидејќи рецесијата која започна во 2008 година почна да ги погодува земјите низ Европа, што сериозно влијае врз износот што Беким може да го испрати дома.
Други, пак, целосно престанаа да испраќаат пари.
„Приходот на брат ми беше во голема мера намален бидејќи компанијата за која работеше не можеше повеќе да му даде редовна работа", вели Агрон.
"Пред рецесијата ние добивавме 250 евра секој месец од Беким.
Сега тој праќа 100 евра месечно."
Семејството кое некогаш успеваше да живее од 350 евра месечно - остварување за едно петочлено семејство - сега живее од околу 200 евра месечно.
„Финансиската криза која го зафати светот се одразува и кај нас на Косово, исто така", вели Агрон.
Поради намалувањето на месечните примања, семејството беше принудено да се сврти кон други извори за снабдување.
Афердита вели дека поради тоа што живеат во село, тие можат да одгледуваат храна од која зависи животот на семејството.
"Најдобар дел е зеленчукот како што се пиперките, доматите, компирите, кромидот и гравот", рече таа.
"Јас сама подготвувам леб дома со брашно од нашите земјоделски култури“.
Парите, рече таа, одат за работи што не може да се одгледуваат или да се обезбедат на друг начин, како што се млекото, јогуртот, макароните, маслото за јадење, шеќер и сол.
Храната што таа ја готви е ефтина за приготвување и обилна со грав, компири, ориз, зелка и други материјали.
„Приготвувањето одзема многу време“, вели Афердита, објаснувајќи го невидениот товар да правиш нешто со минимални средства, имајќи се помалку време да им помогнеш на децата во нивната домашна работа.
Сигурно е дека ситуацијата ќе се влоши во блиска иднина.
На 15-ти април, германскиот министер за внатрешни работи Томас де Маицер рече дека Германија планира да врати 14 000 Косовари во нивната земја.
Во моментов, има 55 000 косовски граѓани кои живеат и работат во Германија
Меѓутоа, Де Маицер рече, овој потег ќе се одвива бавно, со враќање на 2500 граѓани годишно.
Иако Агрон не знае како ќе влијаат овие вести врз неговиот брат ", ситуацијата секогаш би можела да се влоши", вели тој.
