12/10/2006
Од Зоран Николовски за Southeast European Times во Скопје – 12/10/06
Македонската воена полиција и Националната гарда на САД одржаа заеднички воени маневри минатиот месец.
Вежбата се одржа од 12-ти до 23-ти септември на воениот полигон Криволак на југоисток.
Македонија беше дел од десетмесечниот проект на размена на мали единици.
Македонија веќе има воен контингент во мисијата „Слобода за Ирак“, а учествува и во мисијата на НАТО во Авганистан и мисијата на ЕУ Алтеа во Босна и Херцеговина.
Целта на овие размени со инструктори од Вермонт е обука на водовите на воената полиција од Армијата на Република Македонија (АРМ), за учество во меѓународните мировни мисии следната година.
На вежбата во септември двата вода на Баталјонот на воената полиција на АРМ и воениот и полицискиот вод на Националната гарда на Вермонт, учествуваа во маневрите, на кои се вежбаа операции во урбани средини.
Вермонт е партнер на АРМ во програмата на НАТО Партнерство за мир.
САД и Македонија веќе имаат 11-годишна соработка во областа на безбедноста, рече генерал-мајор Мајкл Дуби од Националната гарда на Вермонт.
Заедничкото реализирање на вежбата ќе ја подобри борбената готовност на припадниците на АРМ и нивните способности во борбата против тероризмот, додаде тој.
Националната гарда на Вермонт особено се гордее со фактот што американскиот секретар за одбрана, Доналд Рамсфелд, награди тројца македонски војници за хероизмот покажан за време на меѓународните мисии во Ирак, рече Дуби.
Македонските војници поминаа значителна обука што ја реализираа тимовите од Вермонт оваа година, рече генерал-мајор Атанас Јовчевски, командант на Здружената оперативна команда на АРМ.
Овојпат, рече тој, беше пренесено борбеното искуство што го стекнаа американските инструктори на мисиите во Ирак и Авганистан.
„Сакаме да покажеме во пракса дека Македонија има доброобучени војници и команданти и тимови според стандардите на НАТО, кои прават цврсти чекори за остварување на конечната цел за членство на Македонија во НАТО“, рече Јовчевски.
