09/07/2007
ПОДГОРИЦА, Црна Гора -- Висок американски дипломат ја повика Русија да работи со Запад на изнаоѓање решение за статусот на Косово. 
Американскиот помошник државен секретар за европски прашања, Даниел Фрајд, за време на посетата на Црна Гора во неделата (8-ми јули) рече дека Вашингтон сака прашањето да биде решено во Советот за безбедност на ОН и дека е подготвен да работи со Москва додека не биде постигнат договор. 
Тој, сепак, додаде дека САД остануваат посветени на плановите за независност на Косово. 
Но, за време на конференцијата во Дубровник во понеделникот, Фрајд посочи дека е можно одложување.
Рускиот министер за надворешни работи, Сергеј Лавров, исто така, искажа мислење. 
За време на посетата во понеделникот на Бишкек, Киргистан, тој рече дека ниту едно решение за Косово нема да помине преку Советот за безбедност на ОН ако не биде прифатено од Србија. 
Подоцна во понеделник членовите на Советот ќе започнат разговори во врска со нацрт-резолуцијата која повикува на нови четири месеци преговори помеѓу Белград и Приштина.
Во другите вести, ветераните на Ослободителната војска на Косово во неделата предупредија дека се подготвени да земат оружје в рака ако покраината не добие независност. 
Здружението на косовските ветерани го повика парламентот веднаш да прогласи независност и ја повика владата во покраината да ги отфрли евентуалните понатамошни одложувања. 
(РТС, Бета, Танјуг, АП, АФП, ИТАР-ТАСС - 09/07/07; Интернешнал хералд трибјун, АФП, Ројтерс - 08/07/07)
