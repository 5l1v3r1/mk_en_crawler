06/09/2004
Од Фатих Баран Southeast European Times во Истанбул - 06/09/04
Привлекувајќи гласачи поради незадоволството од сиромаштијата и невработеноста, Партијата на правдата и развојот (АКП) победи на општите избори во Турција на 3-ти ноември 2002 година. 
Партијата е формирана пред три години од страна на познати личности, кои му припаѓаа на модерното крило на Партијата на благосостојбата, исламистичка партија која беше забранета поради обвиненијата дека е центар на исламистичката воинственост.
Претседателот на партијата и актуелен премиер Реџеп Тајип Ердоган еднаш беше осуден на затвор за исламистички бунт, а АКП и понатаму се гледа со претпазливост од страна на турските либерали и секуларистичката војска на земјата. 
Ердоган, сепак, негира дека партија е исламистичка, велејќи дека таа е посветена на про-западната, про-европската политика.
По неколкугодишната политичка и економска нестабилност, Турците беа заситени од неисполнувањето на ветувањата и половичните мерки што ги преземаа последователно коалициите на две и три партии. 
Во времето на одржување на изборите Турција доживуваше најголем економски пад во последните 40 години, со повеќе од 2 милиони невработени лица. 
Гласачите се свртеа кон партијата која се чинеше дека нуди значителна промена. 
АКП доби 362 од 550 парламентарни места и ја формираше првата еднопартиска влада во Турција во последните децении.
Веднаш уследија и подобрувања. 
И покрај тоа што економските проблеми на Турција не исчезнаа сосема, соработката со ММФ и серијата остри мерки го отворија патот за економска стабилност, заедно со политичката стабилност. 
Годишната инфлација падна од 57,8 отсто во 2001 година на проектираните 12 отсто оваа година. 
Во јануари 2005 година Турција повторно ќе изврши деноминација на својата национална валута, отстранувајќи ги шесте нули од турската лира -- промена што се очекува да ја зајакне позицијата на земјата на меѓународните пазари.
Во меѓувреме, Владата предводена од АКП презеде сеопфатни реформи насочени кон осигурување на разговорите за членство со ЕУ. 
Нејзиното парламентарно мнозинство й овозможи усвојување на пакетот мерки со кои беа загарантирани индивидуалните слободи, беше забранета смртната казна, беше воведено образование и емитување на програма на јазиците на малцинствата, беше подобрен судскиот систем и беше отстранета корупцијата во јавната администрација. 
Владата, исто така, презеде чекори за контрола на политичката власт на војската во земјата, со назначување на цивилно лице за шеф на влијателниот Национален совет за безбедност. 
И покрај тоа што реформите добија меѓународни пофалби, некои го посочија нивното неспроведување како континуиран проблем.
„Рамо до рамо“ е мотото што го избра АКП за обележувањето на своја трета годишнина. 
Владата смета дека успеала да ја врати довербата на турскиот народ во политиката и да стави крај на економската криза -- проценка со која многумина би се сложиле. 
И покрај овие постигнувања, сепак, секуларистите и понатаму се загрижени за долгорочните цели на АКП.
