06/01/2012
Линда Карадаку за Southeast European Times во Приштина -- 06.01.12
Два погрешни чекори во 2011 година ги поттикнаа претстојните состаноци меѓу Косово и ММФ.
Фондот се одлучи да го прекине својот 18-месечен стенд-бај аранжман потпишан со земјата бидејќи делови од буџетот за 2011 година, особено големиот раст на фондот за плати, отстапија од програмските обврски.
Потоа, тендерот за очекуваната приватизација на државната Косовска пошта и телеком (ПТК) мораше да прекине поради обвиненијата за корупција.
Дневниот весник Коха Диторe објави дека премиерот Хашим Тачи, министерот за финансии, Бедри Хамза, и гувернерот на Централната банка, Гени Гергури, испратија писмо до ММФ на средината од декември, велејќи дека нивната главна надеж за финансирање на дефицитот е во 75-те милиони евра, кои се очекува да се земат од Пензискиот фонд.
Според писмото, приватизацијата на ПТК можеби нема да се случи ниту оваа година.
„За тоа, владата е решена да одвои 150 милиони евра, како резерва за ликвидноста, пари што ќе бидат одвоени од финанските кратења во некои сектори“, објави дневниот весник.
„Пролонгирањето на процесот ...
нема да има негативно влијание врз реализацијата на проектите планирани за 2012 година, и нема влијание ниту на платите.
Истиот влијае само на буџетската резерва, која ќе биде поголема ако ПТК е приватизирана и помала ако не е“, рече за SETimes портпаролот на Министерството за финансии, Мухарем Шахини.
Економскиот аналитичар Ибрахим Реџепи инсистира на тоа дека продажбата е нужна.
„Ова не е многу поддржано од пазарната логика и конкуренцијата, туку од потребата да се одржи буџетската стабилност.
Фондот од 60 милиони евра е предложен само за буџетската безбедност, во случај да не дојдат никакви пари од продажбата на ПТК или продажбата на Косовското претпријатие за електродистрибуција (КЕК)“, рече Реџепи за SETimes.
Тој смета дека ако продажбата на ПТК повторно пропадне, проблемите ќе избијат во многу поголем обем.
„Буџетските резерви може да се потрошат и тогаш ние можеме да говориме за длабоките кратења и од социјалниот аспект.
Затоа истото мора да се продаде во 2012 година“, додаде тој.
Косовските медиуми објавија дека меѓу мерките кои се разгледуваат се кратењата на платите и кратењата на субвенциите на јавните претпријатија.
„Владата му вети на ММФ дека ќе скрати 10 милиони евра од расходите за платите, 15 милиони евра од субвенциите на КЕК и ќе добие околу 13 милиони евра од зголемувањето на акцизите за цигарите и зголемувањето на имотната вредност за ДДВ“, објави Коха Диторe.
Но, Шахини рече дека нема да има кратења на платите во јавната администрација.
Мараш Кукели, експерт за земјоделство, вели дека буџетските кратења ќе пропаднат.
„Тие ќе влијаат на стандардот на живеење директно или индиректно;
тие ќе влијаат на нашите животи ако има намалувања на инвестициите во инфраструктурата, намалувања на субвенциите за земјоделството и помалку работни места поради овие кратења“, рече Кукели за SETimes.
Ќе „биде подобро да се скратат платите на пратениците и министрите“.
Реџепи вели дека нема многу простор за големи буџетски кратења „бидејќи истите би се одразиле многу негативно во социјалниот аспект“.
„Шеесет милиони евра сочинуваат 4,6 отсто од буџетските приходи, или 4 отсто од вкупните расходи.
Со оглед на тоа дека ова е мал процент, можно е да се обезбедат тие пари со откажување од некои луксузи што министрите и пратениците ги уживаат, со рационализација на трошоците за производите и услугите, и за некои проекти од капиталните инвестиции, особено во локалната инфраструктура, во која има многу инвестиции, но нивното влијание не е важно“, рече Реџепи за SETimes.
На тој начин, рече тој, може да се обезбедат буџетските резерви без да се допираат платите и пензиите.
