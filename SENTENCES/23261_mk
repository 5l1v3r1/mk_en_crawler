29/05/2009
ЊУЈОРК, САД -- Во својот прв извештај до Советот за безбедност на ОН, високиот претставник Валентин Инзко во четвртокот (28-ми мај) рече дека ќе побара промена во политичката парадигма во Босна и Херцеговина (БиХ). 
Истакнувајќи дека и понатаму е присутна реториката на поделба, тој ги обвини водачите на Република Српска за напад и поткопување на законитоста на државните институции. 
„Оваа кампања го блокираше усвојувањето на државната легислатива потребна за комплетирање на „патоказот“ на ЕУ за укинување на визите за државјаните на БиХ што патуваат во земјите на ЕУ, и ја блокираше другата државна легислатива со која ќе се исполнат обврските на БиХ во процесот на Стабилизација и асоцијација на БиХ“, рече Инзко. 
Тој истакна дека нема да толерира никакви оспорувања на суверенитетот на државата и надлежностите на нејзините институции. 
Во својот говор пред Советот за безбедност, премиерот на БиХ Никола Шпириќ рече дека главен предизвик со кој се соочува БиХ оваа година ќе биде уставната реформа, заснована на компромис.
Во другите вести од четвртокот, претседателот на РС Рајко Кузмановиќ беше примен во болница откако му се слоши на отворање на црква во Бања Лука. 
Тој беше превентивно задржан и во текот на ноќта. 
(БХРТ, РТРС, Онаса, Дневни аваз, ОХР, РТС, Срна - 28/05/09)
