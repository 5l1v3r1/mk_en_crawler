23/11/2004
Од Миранда Новак за Southeast European Times во Загреб – 23/11/04
Одложувањето на издавањето потерници за апсење на петмина осомничени за воени злосторства предизвика дебата во Хрватска.
Одлоговлекувањето на процесот помеѓу наредувањето и издавањето на потениците им даде на обвинетите -- кои се бараат за нивната улога во злосторствата што наводно ги извршиле во воениот камп Лора во Сплит -- можност да избегаат пред да може да бидат изведени пред лицето на правдата.
Сé уште не е јасно како настанало одолговлекувањето.
И покрај тоа што претседателот на Судскиот совет за воени злосторства, Споменка Тонковиќ, нареди издавање на потерниците на 20-ти октомври, полициското одделение за Сплит и Далмација истите не ги издаде до 26-ти октомври.
Началникот на сплитската полиција, Нино Чуриќ, ја обвини поштата за наводно погрешно доставување на наредбата, што предизвикало доцнење во нејзиното добивање од седум дена.
Но, потврдите од поштата покажуваат дека директоратот ја добил наредбата на 21-ви октомври, очигледно побивајќи ги тврдењата на началникот на полицијата.
Во меѓувреме, Регионалниот суд во Сплит отфрли какви било наводи дека наредбата е пренасочена во едно од неговите бироа.
„Полицијата го игнорираше фактот дека т.н. случај „Лора“ претставува исклучително чувствителен судски случај, кој не може да се третира лесно, особено со оглед на силниот јавен фокус“, соопшти судот.
Бидејќи е нападнат кредибилитетот на полициското објаснување, многумина се прашуваат дали доцнењето во издавањето на наредбата претставува намерен обид за помош на бегалците.
Хрватска, која се надева дека ќе добие датум за започнување на разговорите за пристап со ЕУ следната година, сака да покаже дека локалните власти се способни за решавање на случаите на воени злосторства.
Во август Врховниот суд на земјата ја поништи одлуката на понискиот суд во случајот „Лора“, откако се раширија обвинувања за пристрасност.
Со оглед на тоа што петтемина обвинети сега се во бегство, Судот за воени злосторства се соочува со дополнителни бирократски задачи пред да може да го одржи своето прво рочиште за случајот.
По полицискиот извештај за неуспешниот обид за апсење на обвинетите, ќе мора да се спроведе барање за одржување на судењата во отсуство на обвинетите.
Обвиненијата ќе мора да се променат, но тоа може да се случи само откако ќе бидат сослушани сведоците од Србија и Црна Гора.
