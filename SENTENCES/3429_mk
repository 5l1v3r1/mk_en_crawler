21/05/2007
Од Пол Чочиу за Southeast European Times во Букурешт – 21/05/07
Романскиот претседател Трајан Башеску победи на референдумот за негово отповикување во саботата (19-ти мај), со 74,3 отсто од гласовите за негово останување на функцијата, според пребројаните 99 отсто од гласовите. 
Околу 25 отсто гласаа Башеску да биде отстранет од функцијата. 
Сепак, одѕивот беше низок, при што учествуваа само 44 отсто од регистрираните гласачи, според Централното изборно биро.
„Ние сме соочени со реалност што повеќе не може да се анализира од страна на политичарите на телевизија. 
Ние, овојпат, сме соочени со реалност наметната од страна на гласовите на романскиот народ“, рече Башеску откако анкетите на излезот од избирачките места ја потврдија неговата победа со големо мнозинство. 
„Го повикувам романскиот парламент да соработува според денешното гласање на Романците“, рече тој.
Башеску им се придружи на стотиците поддржувачи во саботата вечер на главниот плоштад во Букурешт по референдумот, за да повика на оставка на премиерот Калин Таричеану.
Референдумот беше резултат на минатомесечниот сојуз на пет политички партии што го обвинија Башеску за кршење на уставот со узурпирањето на улогата на премиер и критикување на судовите.
Башеску рече дека главната причина за неговиот судир со парламентот беше неговата намера да го заштити судството од мешањето на политиката.
Претседателот рече дека ќе предложи уставот да биде изменет со цел да се создаде рамка за еднозаконодавен дом, или барем да се намали бројот на пратениците за 35 до 40 отсто. 
„Романците очигледно сакаат модернизација на политичката класа, отворени партиски листи и ревизија на уставот на земјата“, рече тој во саботата вечер.
Приоритет, според него, претставува еднономиналното гласање. 
„Ако до крајот на јули политичките партии не го променат законот за да може еднономиналното гласање да се примени почнувајќи од 2008 година, кога ќе се одржат новите парламентарни избори, тогаш ние ќе се соочиме со нов референдум на есен, за луѓето да го принудат парламентот да го избере еднономиналното гласање“, рече тој.
Башеску го претстави планот од 12 дела за „вистински европска Романија“, кој вклучува кохерентно политичко мнозинство, независен судски систем, уништување на олигарсите, продолжување на реформите во образовниот систем и почитување на меѓународните обврски.
Неговата голема победа доведе до проблеми во партиите што ги иницираа процедурите за негово отповикување. 
Букурешкиот огранок на Национал-либералната партија размислува да се повлече од владата и да й се приклучи на опозицијата. 
Социјалдемократската партија ги повика своите водачи да ја преземат одговорноста за неуспехот на референдумот.
Таричеану ја минимизираше важноста на исходот, велејќи дека „Романците му дадоа на Башеску втора шанса“. 
Водачот на Социјалдемократската партија, Мирчеа Џоана, рече дека Башеску „постигна неславна победа“, со оглед на тоа што помалку од 50 отсто од гласачите учествуваа на референдумот.
