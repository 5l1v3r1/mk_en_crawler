26/04/2009
САРАЕВО, Босна и Херцеговина (БиХ) -- Државниот суд во Сараево во петокот (24-ти април) поднесе обвинение против поранешниот премиер на Федерацијата на БиХ (ФБиХ) Едхем Бичакчиќ и поранешниот министер за финансии Драган Човиќ за проневера на скоро 4 милиони евра. 
Инспекторите велат дека помеѓу 1999 и 2000 година, додека биле на власт, тие украле пари за да купат приватен имот без одобрение на владата.
Бичакчиќ и Човиќ се меѓу 50-те функционери осомничени за илегално купување недвижен имот. 
На листата е и актуелниот премиер на ФБиХ, Неџад Бранковиќ, обвинет за користење владини средства за купување стан, додека бил директор на јавно претпријатие. 
Партијата за демократска акција на Бранковиќ вели дека ќе бара негова оставка ако обвиненијата бидат докажани.
Во другите вести од петокот, високиот претставник Валентин Инзко рече дека Канцеларијата на високиот претставник се обидува да го заврши своето работење во БиХ веќе три години, но локалните политичари не успеаја да ја обезбедат неопходната стабилност. 
Тој го изјави ова на прес-конференција, по состанокот со австрискиот министер за европски и меѓународни прашања, Михаел Спинделегер. 
Тој одговараше на наводите на премиерот на Република Српска Милорад Додик, кој тврди дека меѓународната заедница се однесува како „окупатор“. 
(ХРТ, Ројтерс, Фена, РТРС, СРНА - 24/04/09)
