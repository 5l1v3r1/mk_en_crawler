16/06/2009
Од Ајхан Шимшек за Southeast European Times -- 16/06/09
Турција ги следи настаните во соседен Иран со зголемена загриженост.
Додека медиумите се фокусираат на немирите и наводите за изборни манипулации, владата води внимателно прилагодена политика со цел одржување на чувствителните врски.
Во понеделникот (15-ти јуни) министерот за надворешни работи Ахмет Давутоглу не остави простор за сомневање околу тоа како владата гледа на влогот за кој станува збор тука.
„Иран е соседна земја чија политичка стабилност е исклучително важна за нас“, рече тој.
„Контроверзноста околу изборните резултати е внатрешна работа на Иран.
Ние се надеваме дека оваа дебата ќе заврши што е можно поскоро и длабоковкоренетите односи со Турција и Иран ќе продолжат како што беа“, додаде министерот.
Тој се воздржа од критикување на употребата на сила од страна на иранските безбедносни сили или наводите за изборен фалсификат, изразувајќи, наместо тоа, пофалби за „динамичната клима“ и големиот одѕив на изборите.
Иран и Турција имаа тешки односи во 1980-тите и 1990-тите.
Турците се сомневаа дека соседната земја се обидува да го поткопа нивното секуларно општество, додека Техеран ја обвини Анкара за поттикнување отпор против иранскиот режим, вклучително и меѓу етничките Азери.
Но, од 2000 година врските се подобруваат, при што обемот на трговијата меѓу двете земји ја надмина сумата од рекордни 11 милијарди американски долари минатата година.
Личните односи меѓу Турција и Иран се значајни -- околу еден милион Иранци ја посетуваат Турција секоја година.
Турските приватни телевизиски канали се многу популарни во Иран и студентите честопати ја избираат Турција за своето образование.
Во исто време, илјадници противници на режимот се смета дека живеат во Турција;
според податоците на УНХЦР, околу 30.000 Иранци пребегнале во Турција меѓу 1994 и 2005 година.
Подемот на политичкиот ислам во Турција е, исто така, фактор.
Иако турските муслимани се претежно Сунити, постои широк интерес за шиитскиот модел на исламска држава, и скоро сите водечки исламски политички фигури негуваат блиски врски со Техеран.
Премиерот Реџеп Тајип Ердоган и претседателот Абдула Ѓул му телефонираа на иранскиот водач Махмуд Ахмадинеџад за да му честитаат на изборните резултати, при што Турција беше една од првите земји во светот што го стори тоа.
Во меѓувреме, турските медиуми покажуваат наклонетост кон иранските демонстранти и нивните барања за вистинска демократија во Иран.
„Реформаторите не сакаат да се предадат, и покрај крвта на улиците“, е насловот во либералниот весник Радикал.
Известувајќи од Техеран, Чејда Каран рече дека Иран се соочува со своите најголеми јавни протести од револуцијата во 1979 година.
Околу 170 реформаторски водачи се уапсени и многу странски новинари се соочуваат со рестрикции и забрани, напиша таа.
Конзервативниот весник Бугун, пак, го пренесе повикот на реформистичкиот кандидат Мусави до своите поддржувачи, да излезат на протести против „лагите и диктаторството“.
Колумнистот на Хуријет, Чунејт Улсевер, пак, тврди дека изборниот фалсификат не е доволен да се објасни исходот на изборите во Иран.
Каква и да била улогата на властите во искривувањето на изборните резултати, пишува тој, Ахмадинеџад, најверојатно, има цврста база на поддршка.
„Многу набљудувачи од надворешниот свет предвидоа дека иранскиот народ не е задоволен од економската ситуација и дека ги поддржува реформите и интеграцијата во Западниот свет“, напиша тој во својата колумна од понеделникот.
„Овие набљудувачи не можат да ја разберат важноста на идеологијата, особено исламистичката политичка идеологија.“
„Отсега натаму, никој не може да го промени мислењето на Ахмадинеџад дека мора да направи нуклеарна бомба за да им се спротивстави на САД, Израел, па дури и ЕУ.
Тој е подготвен да игра шах со Западот со цел да добие повеќе време“, напиша колумнистот, додавајќи дека „следат многу тешки денови за Блискиот Исток“.
