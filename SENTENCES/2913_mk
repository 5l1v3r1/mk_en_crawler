28/06/2006
Од Марина Стојановска за Southeast European Times во Скопје -- 28/06/06
Насилничките инциденти во кои учествуваа ривалските партии во Македонија доведоа до остри предупредувања од страна на меѓународните официјални претставници и се закануваат да ги попречат напорите на земјата за спроведување на „110 проценти слободни и фер избори“, како што неодамна рече генералниот секретар на НАТО, Јап де Хоп Шефер.
Повеќето судири беа помеѓу поддржувачите на двете најголеми партии на етничките Албанци -- Демократската унија за интеграција (ДУИ) и Демократската партија на Албанците (ДПА). 
Сепак, најмалку еден случај беше поврзан со активисти од владејачкиот Социјалдемократски сојуз на Македонија (СДСМ) и опозициската ВМРО-ДПМНЕ.
Ако насилството не стивне, ќе има последници по евроатланските напори на Македонија, предупреди американската амбасадорка, Џилијан Миловановиќ. 
Во вторникот (27-ми јуни) таа и претставникот на ЕУ Ерван Фуере -- заедно со британскиот амбасадор Роберт Диксон и претставникот на ОБСЕ Карлос Паиш -- го посетија селото Рашче, местото каде што во саботата имаше пукање.
„И покрај тешкиот почеток, сé уште има доволно време за нештата да се подобрат во овој процес. 
Ние дојдовме на местото на инцидентот за да го искажеме своето разочарување од невозможноста или непостоењето на подготвеност во редовите на политичките партии за прекинување со инцидентите“, рече Миловановиќ.
„Партиите кои не успеаја да стават крај на овие инциденти се однесуваат невнимателно кон граѓаните на Република Македонија. 
Тие ја загрозуваат иднината на државата“, додаде таа.
Холандскиот амбасадор во Македонија, Фредерик де Ман, пак, рече дека изборите сé уште има шанса да добијат позитивна оценка, ако самото гласање биде мирно и без инциденти.
„Инцидентите се ужасни“, рече таа. 
„Јас сум многу загрижена и многу тажна бидејќи се надевав дека по сé што се случи во изминатава година јасно беше дека нема место за поправен испит по изборите... 
Се надевам дека денот на изборите ќе помине во најдобар ред за да можеме да ги прогласиме изборите за фер и демократски.“
Министерството за внатрешни работи покрена кривични пријави за 12 случаи -- седум за кривични дела и пет за прекршоци. 
Истовремено, министерството апелираше до граѓаните да не й прави притисок на полицијата и ги повика партиите да не се обидуваат да се претстават себеси како жртви.
Повеќе од 2.600 кандидати се натпреваруваат за 120 парламентарни места на изборите на 5-ти јули. 
Кампањата започна на 15-ти јуни.
