30/07/2009
САРАЕВО, Босна и Херцеговина (БиХ) -- Високиот претставник Валентин Инзко во средата (29-ти јули) ги искористи своите Бонски ингеренции за да го продолжи привремениот буџет за градот Мостар од 1-ви април до 30-ти септември, поради тоа што градскиот совет не го усвои буџетот. 
Одлуката ќе им овозможи на јавните работници да ги добиваат своите плати и бенефиции. 
Сепак, исклучок се платите на членовите на градскиот совет. 
Истите ќе бидат исплатени дури откако тие ќе го усвојат буџетот и ќе постигнат согласност за новиот градоначалник. 
Местото е испразнето со месеци, бидејќи градските советници не успеаја да најдат компромисен кандидат. 
Тој ќор-сокак и буџетскиот застој им „донесоа на граѓаните на Мостар непотребни проблеми и нервози, и им ги загрозија животите“, истакна Инзко. 
Државните службеници се заканија дека ќе започнат штрајк и ќе ги бараат заостанатите плати, ако Инзко не интервенира. 
(Дневни аваз, Фена, БХРТ, РТРС, ОХР - 29/07/09)
