29/11/2011
Игор Јовановиќ за Southeast European Times во Белград -- 29.11.11
Во обид да се зацврсти сигурноста на снабдувањето со енергија, Србија отвори подземен складишен простор за гас во Банатски Двор минатата недела, кој може да прими околу 3 милиони кубни метри гас дневно.
Во складишниот простор ќе се чува дотурот на природен гас од Русија.
Складишниот простор беше отворен од страна на српската компанија Србијагас и руската компанија Газпром, која е сопственик на Српската нафтена индустрија.
Соработката меѓу двете компании и отворањето на подземниот складишен простор се базираат на меѓудржавен договор меѓу Србија и Русија за нафтената и гасната индустрија, склучен во 2008-та година.
Газпром контролира 51 отсто од заедничката компанија, додека пак Србијагас поседува 49 отсто, во согласност со износот на инвестиции.
На Србија неопходно й беа потребни нови капацитети за складирање гас, бидејќи таа беше една од земјите најмногу погодени од спорот за гас помеѓу Русија и Украина на крајот на 2008-та и почетокот на 2009-та година.
Српскиот претседател Борис Тадиќ изјави на церемонијата по повод отворањето на 21-ви ноември дека Србија, со оглед на стратешкото партнерство со Русија, има потенцијал да стане важен енергетски центар во Југоисточна Европа.
„Ние ќе го постигнеме тоа со инвестирање во гасоводи, производство на нафтени деривати и гасни централи“, рече Тадиќ.
Аналитичарот Валентина Несиќ, која се занимава со енергетските прашања на Србија, изјави за SETimes дека Србија веќе е енергетски центар на регионот, поради нејзината географска положба
„Српската енергетска мрежа е поврзана со осум држави и е неодминлива во пренесувањето и трговијата со електрична енергија.
Изградбата на гасоводот „Јужен тек“ и подземните простори за складирање гас во Банатски Двор и Итебеј, во соработка со рускиот Газпром, само ќе ја зајакне таа позиција, но, исто така, ќе й овозможи на Русија да ја зацврсти својата улога како снабдувач на гас во Европа“, рече таа.
На отворањето на складишниот простор во Банатски Двор, претседателот на управниот одбор на Газпром Алексеј Милер најави дека изградбата на гасоводот „Јужен тек“ ќе започне во 2013-та година, а ќе заврши до крајот на 2015-та година.
Економистите веруваат дека ова е добра вест за Србија, бидејќи проектот сигурно ќе донесе нови инвестиции.
„Јужен тек се роди од желбата на Русија да ја заобиколи Украина и да обезбеди редовен дотур на гас во овој дел од Европа.
Србија може да го искористи тоа, затоа што сигурно ќе добие нови инвестиции, пред сè уште едно складиште за гас како ова во Банатски Двор.
Приходите само од чувањето на гас ќе бидат значајни за српската економија“, изјави за SETimes економскиот аналитичар Махмут Бусатлија.
Официјални претставници на Србија негуваат иста надеж.
Генералниот директор на Србијагас, Душан Бајатовиќ, изјави дека околу 5 милијарди евра ќе бидат инвестирани во енергетскиот сектор доколку сите проекти планирани во рамките на српско-руската соработка на енергетски план бидат успешно реализирани.
Тој наведува дека проектите за кои станува збор се гасоводот „Јужен тек“, уште еден подземен складишен простор за гас и изградбата на три до четири гасни централи во Белград, Нови Сад, Панчево и Ниш.
Бусатлија изјави за SETimes дека ваквите инвестиции се можни, но истакнува дека Белград ќе мора да се задоволи со малцинска сопственост, затоа што ќе бидат потребни многу пари и тие главно ќе бидат инвестирани од страна на Русија.
„Многумина велат дека рускиот монопол е грешка, но Србија сега целосно зависи од руската нафта и гас;
но, доаѓањето на нови инвестиции кои секако ќе ја подобрат позицијата на Србија во регионот е сепак една предност“, рече тој.
