14/03/2007
Од Јонилда Кочи за Southeast European Times во Тирана – 14/03/07
Опишувајќи го потегот како обид за поттикнување на реформскиот процес во Албанија, премиерот Сали Бериша во понеделникот (12-ти март) предложи реконструкција на својата влада.
Измените, кои доаѓаат само недели откако Демократската партија (ДП) претрпе голем пораз на локалните избори, имаат за цел да ја прошират владејачката коалиција и да го помогнат осигурувањето на потребните 84 гласови кога парламентот ќе го избира претседателот во јуни.
Назначувањето на Нард Ндока, водач на Демохристијанската партија, за министер за здравство, значи додавање на уште осум гласови во коалициското мнозинство.
Во меѓувреме, Газменд Окета беше избран да го замени вицепремиерот Илир Русмајли, кој ќе го преземе Министерството за правда од Алдо Бумчи.
Бујар Нишани го наследи Сокол Олдаши, кој поднесе оставка од Министерството за внатрешни работи за да се кандидира за локалните избори на 18-ти февруари.
Maјлинда Брегу ја замени Аренча Трашани во Министерството за европска интеграција и е, исто така, новиот владин портпарол.
Или Панго го замени Бујар Лескај во Министерството за култура.
„Со овие измени, сакаме да го забрзаме реформскиот процес“, рече Бериша, додавајќи дека ДП се подготвува да помине низ „процес на реконструкција“.
Претседателот Алфред Мојсиу има седум дена за декретот за новите членови на владата, а парламентот ќе мора да даде конечно одобрение за десет дена.
Ова е прва реконструкција откако ДП дојде на власт по победата на парламентарните избори на 3-ти јули, 2005 година.
Претходно партијата беше осум години во опозиција.
Владата на Бериша сега има поддршка од 80 од вкупно 140 пратеници во парламентот, односно нема три петтини мнозинство во парламентот, потребно за некои закони, вклучувајќи го и изборот на нов претседател.
Сегашниот претседател, Мојсиу, беше избран по компромисот помеѓу мнозинството и опозицијата во 2002 година, поради што Албанците го нарекуваат „консензуален претседател“.
Сепак, се чини дека се слаби надежите за сличен договор и овој пат.
Пред неколку денови, Бериша го предложи Бамир Топи од ДП како можен избор за претседател.
„Сметам дека претседателот мора да биде популарна фигура и мислам дека Топи е најсоодветен.
Тој има долга политичка кариера на ваква функција“, рече премиерот.
Сепак, опозицијата направи пречка, велејќи дека може да преговара со мнозинството само ако премиерот даде оставка.
Бериша вели дека дојде време да се размисли за тоа народот, наместо парламентот, да го избира шефот на државата.
Но, тоа бара измени во уставот.
Aлбанија се надева на членство во НАТО следната година и ја потпиша Спогодбата за стабилизација и асоцијација со ЕУ минатата пролет.
Дописникот на Southeast European Times, Ерлис Селимај, даде свој придонес во овој натпис.
