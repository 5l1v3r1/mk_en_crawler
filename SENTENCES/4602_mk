17/06/2009
Од Беса Беќири за Southeast European Times во Приштина – 17/06/09
Поранешниот претставник на ОН за статусот на Косово, Марти Ахтисари, беше топло пречекан во Приштина во понеделникот (15-ти јуни), на прославата по повод одбележувањето на годишнината од уставот на Косово.
„Независноста на Косово е неповратна и ова е евидентно од признавањата што и понатаму пристигнуваат од целиот свет“, изјави тој пред група парламентарци.
„Прифаќањето на оваа реалност од страна на сите ќе биде многу значајно за осигурувањето на стабилноста не само на Косово, туку и на целиот регион на Западен Балкан и Европа.“
Сепак, и покрај релативниот напредок во поранешната покраина, Ахтисари рече дека остануваат уште многу предизвици.
„Институционалните структури имаат голема потреба од понатамошни реформи, економскиот и социјалниот развој мора да се зајакне, мора да се отворат работни места и мора да се обезбедат одговорност и транспарентност во градењето на институциите“, рече тој.
Aхтисари, кој минатата година освои Нобелова награда за својата работа во решавањето на меѓународните конфликти во текот на изминатите три децении, ја спомена главната одредба на документот Сеопфатен предлог за решавање на статусот на Косово, наречен „Планот на Ахтисари“, во која се вели дека постои легитимно место за српската заедница во Косово.
Тој додаде дека е од суштинска важност косовските Срби да ги искористат престојните можности како што се развива Косово.
„Потребен е ваш позитивен одговор на подадената рака од страна на косовското раководство кон вас и другите заедници, особено на повратниците, и подготвеност за соработка во рамките на косовските институции“, рече Ахтисари, во апелот до косовските Срби.
Во врска со односот помеѓу Србија и Косово, кој тој го нарече „неизбежен“, Ахтисари рече:
„Србија треба да ја прифати новата реалност и да воспостави соработка и со оваа млада држава“.
„Белград и Приштина може да најдат заеднички јазик за своето место во светот и да заклучат дека, всушност, можат да ја остават зад себе непријателската реторика и да се придвижат кон соживот, помирување и пријателство.“
Претседателот Фатмир Сејдиу, кој му додели на Ахтисари Златен медал на независноста, рече дека Косово планира да го поддржи Сеопфатниот предлог за решавање на статусот на Косово преку своите закони и уставот.
„Овие закони им даваат гаранции и целосна сигурност на малцинските етнички заедници дека нивните права и слободи ќе се почитуваат на највисоко можно ниво“, рече Сејдиу.
Сеопфатниот предлог за решавање на статусот на Косово влијаеше на едностраното прогласување независност на Косово и е дел од неговата уставна основа.
