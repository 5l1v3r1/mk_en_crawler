18/12/2008
(AП, Ројтерс, АКИ, ОНопсервер, Б92, ЈУРИСТ правни вести и истражувачки услуги, Меѓународен кривичен трибунал за поранешна Југославија - 17/12/08)
Поранешниот косовски министер за култура Астрит Хараќија и неговиот помошник, Бајруш Морина, беа осудени за непочитување на судот и добија казни од пет, односно три месеци затвор, објави во средата (17-ти декември) Меѓународниот кривичен трибунал за поранешна Југославија (МКТЈ).
Двајцата се „прогласени за виновни за свесно мешање во спроведувањето на правдата, спречувајќи ги сведоците чиј идентитет беше наредено да биде заштитен“ во судењето на поранешниот косовски премиер Рамуш Харадинај, се вели во соопштението на Трибуналот.
Во обвинението што во јануари го поднесе главниот обвинител на ОН, Серж Брамерц, се вели дека во јули 2007 година Хараќија му дал инструкции на Морина да отпатува во земјата на живеење на заштитениот сведок, наречен Сведок 2 во судската документација, и да го убеди да не сведочи.
Морина, кој е политички советник на заменик-министерот за култура и уредник со половично работно време на косовскиот весник Бота Сoт го знаел Сведокот 2 и имал „два долги разговори“ со него.
Полицијата тајно ги снимала двата состаноци, според обвинението.
„Судската комисија утврди дека доказот неоспорно покажува“ оти Хараќија „влијаел“ на Морина, се вели во соопштението на МКТЈ.
Тој го прифатил влијанието на министерот и ги следел неговите инструкции за да изврши притисок врз Сведокот 2, кажувајќи му дека другите кои сведочеле против Харадинај подоцна биле убиени.
Обвинителите, исто така, обвинија дека поранешниот министер и коосновач на т.н. Одбранбен комитет за Рамуш Харадинај го овластиле патувањето на Морина и Министерството за култура платило за истото.
Судиите истакнаа дека Морина му се извинил на Сведокот 2, кој не попуштил под притисокот и на крајот сведочел против Харадинај и двајца други поранешни команданти на Ослободителната војска на Косово (ОВК).
Судењето заврши на почетокот од април.
Харадинај и другиот обвинет, Идриз Балај, беа ослободени од сите обвиненија за воени злосторства, додека третиот обвинет, Лахи Брахимај, доби шестгодишна затворска казна.
Случајот против Харадинај и другите моментно е во постапка пред Апелационата комисија на МКТЈ.
