05/01/2010
Од Марко Биоцина за Southeast European Times во Загреб -- 05/01/10
Поранешниот хрватски премиер и почесен претседател на владејачката Хрватска демократска заедница (ХДЗ) Иво Санадер беше избркан од партијата, во обид да се блокира неговото враќање на активната политика по шестмесечна пауза.
Одлуката ја обелодени претседателката на ХДЗ, актуелната премиерка Јадранка Косор, на прес-конференција во понеделникот (4-ти јануари).
„Организирајќи унилатерална прес-конференција и критикувајќи ги одлуките на владата од изминатите шест месеци, Санадер ѝ нанесе непоправлива штета на партијата. 
Нема сомневање дека неговата одлука да се врати во политиката овојпат е обид да се дестабилизира партијата и владата, што може да ги загрози националните интереси на Хрватска, како што е завршувањето на преговорите за пристапување со Европската унија во текот на 2010 година. 
Не можеме да го дозволиме ова и затоа партиското раководство предложи, а президиумот го прифати, бришењето на членството на Иво Санадер од ХДЗ.“
Гласањето за исклучување на Санадер заврши со 13 наспрема 3 гласа. 
Двајца членови на президиумот се воздржаа од гласање. 
Меѓу тројцата кои гласаа против исклучувањето беа претседателот на парламентот Лука Бебиќ и поранешниот вицепремиер Дамир Поланчец, кој поднесе оставка пред два месеци откако се појавија серија обвинувања против него за корупција и проневера.
Одлуката за исклучување на Санадер од ХДЗ беше поддржана од главните партнери на партијата во владејачката коалиција. 
Јосип Фришчиќ, шеф на Хрватската селанска партија (ХСС), најсилен политички сојузник на ХДЗ, рече дека одлуката на Косор е херојска. 
„Таа јасно им стави до знаење на своите партиски членови и општата јавност дека ХДЗ и владата имаат само еден водач. 
Исклучувањето на Санадер не беше лесна одлука, но таа докажа дека има цврст авторитет во својата партија и заслужува да ѝ се честита“, рече Фришчиќ.
Даринко Косор, претседател на Хрватската социјаллиберална партија (ХСЛС), искажа сличен став.
Санадер сé уште има право да го врати својот парламентарен мандат до 15-ти јануари, но политичките аналитичари велат дека тој нема да има доволно поддршка од пратениците за да предизвика значително партиско отцепување или да го загрози мнозинството на владејачката коалиција.
Планираното враќање на Санадер во политиката, предизвика реакции. 
Веста за неговото враќање доведе до тоа Кробекс, стандардниот индекс на Загребската берза, да падне за 0,6 отсто на дневна база, во време на двонеделен континуиран пораст. 
Во анкетата што ја спроведе весникот Вечерњи лист 84 отсто од учесниците се спротивставија на неговото враќање.
Во соседна Словенија, најавата на Санадер беше опишана како закана по регионалната стабилност. 
Поради неговите критики кон владата на Косор и тврдењата дека ја напуштил функцијата пред шест месеци поради тоа што не сакал да тргува со хрватска територија, словенечките медиуми го опишаа враќањето на Санадер на власт како загрозување на арбитражниот договор во врска со пограничниот спор меѓу Хрватска и Словенија, кој беше потпишан на почетокот од ноември.
