19/03/2013
Линда Карадаку за Southeast European Times во Приштина -- 19.03.13
Косово и Турција продолжуваат со продлабочување на нивните билатерални односи, особено во областа на воената соработка.
Ментор Врајоли, постар истражувач во Косовскиот центар за безбедносни услуги, изјави за SETimes  дека посетата на турскиот министер за одбрана, Исмет Јилмаз, на Приштина отвори важно поглавје меѓу двете држави.
Косово врши стратешки преглед на својот безбедносен сектор и во текот на следните неколку години се очекува процесот да резултира со трансформација на Косовските безбедносни сили во државна армија.
„Без оглед на нејзината големина, формирањето армија има своја цена“, рече Врајоли за SETimes.
„Затоа, турската воена помош или каква било помош од другите членки на НАТО е многу важна за Косово
Сега кога Косово поминува низ еден клучен момент на своите разговори со Србија во однос на иднината на северно Косово, Јилмаз ѝ дава целосна поддршка на Приштина.
За време на неговата посета, тој му рекол на министерот на Косовските безбедносни сили, Агим Чеку, дека турскиот парламент се согласил да обезбеди неидентификувана сума финансиска помош за силите.
„Вратата на дијалогот не треба никогаш да се затвори, бидејќи новите незадоволства можат да донесат нови непријателства“, рече Јилмаз.
„За нас, зачувувањето на територијалниот интегритет на Косово и политичкиот суверенитет на Косово се од клучна важност и треба да се поддржат и заштитат.
Веруваме дека Косово наскоро ќе го заземе своето место во меѓународната заедница.“
Јилмаз додаде:
„Косово е независна и рамноправна држава на Балканот.
Косово треба да има своја сопствена армија, како што имаат сите независни и суверени држави.“
Чеку им рече на новинарите дека поддршката на Турција е „многу конкретна, многу вредна и многу неопходна во иднина“.
Турција беше една од првите држави што ја признаа независноста на Косово и го поддржува Косово во областа на јавната администрација, здравството, образованието, војската и земјоделството.
Како членка на НАТО, Турција има околу 350 војници што служат во Косово како мировници во КФОР.
Исто така, има турска полиција и цивилно присуство во Косово како дел од ЕУЛЕКС, ОБСЕ и УНМИК.
„Косово и Турција делат блиски братски и пријателски врски, што произлегуваат од долгата заедничка историја и култура.
Турција, која и самата е балканска држава, го смета територијалниот интегритет и стабилност на Косово за основен елемент на мирот и стабилноста на Балканот“, изјавија за SETimes од Турската амбасада во Приштина.
