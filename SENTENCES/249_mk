09/03/2009
(Финанциарул, Макфакс, Б92, Софија Еко, СНА - 26/02/09;
Американски Стејт Департмент - 25/02/09)
Изминатата година беше забележана зголемена потреба за лична и политичка слобода низ целиот свет, се вели во годишниот извештај за човечките права на американскиот Стејт Департмент, објавен на 5-ти февруари.
Тој посочува на голем број тековни проблеми околу човечките права, меѓу кои корупцијата, ограничување на слободата на печатот и мачните закони чија цел е ограничување на невладините организации.
Извештајот опфаќа шест регионални прегледи, а тој што се однесува на Европа и Евроазија утврди дека „зајакнувањето на новите демократии“ останува клучен предизвик во овој дел од светот.
Овој документ, исто така, бара од владите да не им наметнуваат ограничувања на невладините организации и да им дозволат да работаат без репресија.
Извештаите за осум балкански земји заклучуваат дека властите во шест од нив -- Албанија, Бугарија, Хрватска, Косово, Македонија, Црна Гора и Србија -- „главно ги почитуваат“ човечките права на граѓаните, но сеуште постојат проблеми во некои области.
Романската влада „решила некои проблеми околу човечките права“ во 2008-та година, велат од Стејт Департментот.
Но, додаваат дека малтретирањето на одредени лица сеуште е присутно во оваа земја.
Во Босна и Херцеговина, пак, резултатите на властите за човечките права „биле лоши“ минатата година, и покрај подобрувањата забележани во некои области.
Иако законите во балканските земји забрануваат прекумерна употреба на сила од страна на полицијата, ова и понатаму претставува проблем во сите земји освен во Хрватска и Косово, се вели во извештајот.
Во Албанија, на пример, осомничените -- особено хомосексуалците или припадниците на ромската или египќанската заедница таму -- биле малтретирани во текот на нивното апсење или притворање.
Ромите, исто така, страдаат во рацете на полицијата во Романија, како и некои други затвореници.
Покрај тоа, извештајот укажува на „малтретирање на напуштените деца со физички пречки во државните институции и долготрајно затворање за лошо однесување во државните сиропиталишта“.
Не постојат докази за осомничени или затвореници кои се малтретирани од страна на локалната полиција, претставници на УНМИК, ЕУЛЕКС или КФОР на Косово, велат од Стејт Департментот, но посочуваат дека има затвореници кои тврдат дека биле малтретирани.
Општо земено, според Стејт Департментот Косово е единствена меѓу осумте земји каде затворите „наводно ги задоволуваат меѓународните стандарди.
Затворите во повеќето други земји се пренатрупани, а оние во Хрватска немаат доволно капацитет.
Слободата на говорот и печатот е вметната во националните закони на секоја од овие осум земји и владите на Албанија, Бугарија, Косово, Македонија и Романија „главно ги почитувале овие права“ во 2008-та година, се вели во извештајот.
Сепак, забележано е зголемено малтретирање и заплашување на новинарите во некои од овие земји, како и во останатите земји од регионот.
Во Романија забележани се изолирани обиди од страна на властите да го загрозат или цензурираат печатот, како и да напаѓаат новинари.
Владиното влијание врз медиумите и понатаму е присутно во Хрватска, додека пак печатот во Црна Гора продолжува да биде предмет на одредени ограничувања.
Во Македонија, медиумите кои се сметаа за „антипатриотски“ беа подложени на остри критики од страна на властите, негативно влијаејќи врз слободата на печатот во оваа земја.
Стејт Департментот утврди дека „почитувањето на слободата на говорот и печатот од страна на владата опаднало во текот на изминатата година“ во БиХ.
Во Србија, не постојат знаци дека владата ги попречувала овие слободи.
Корупцијата и понатаму е голем проблем во сите земји во регионот, и покрај тоа што според националните закони таа е забранета, а казните се многу големи.
Во БиХ, Бугарија, Македонија и Србија, функционерите често се вмешани во корумпирани случаи без да бидат казнети за тоа, се вели во извештајот.
„И покрај неколку апсења на високи претставници на локалната и централната власт, корупцијата и понатаму е голема пречка за спроведување на значајните реформи, како и сериозен проблем“, велат од Стејт Департментот.
Во Хрватска, владата презеде дополнителни мерки за подобрување на работата на официјалната агенција за борба против корупцијата.
Сепак, според извештајот, проблемот и понатаму е сериозен.
Владините институции, судството и деловниот сектор често се наоѓаат во центарот на случаите поврзани со корупција.
Бугарија и Романија, кои станаа членки на ЕУ во 2007-та година, сеуште се предмет на посебен механизам на Европската Комисија за мониторинг на нивниот напредок во судските реформи и борбата против против корупцијата.
Стејт Департментот ги опиша напорите на романската влада во борбата против корупцијата како „генерално неефикасни“ и упати критики до бугарската влада за неуспехот „агресивно да ги решава случаите поврзани со организираниот криминал и корупцијата“.
Македонија беше критикувана за парламентарните избори одржани во јуни 2008-та година, кои беа проследени со насилство, заплашување и изборни неправилности и „не успеала да ги исполнат клучните“ стандарди на ОБСЕ.
Недозволената трговија со луѓе, дискриминацијата врз лицата со пречки и малцинствата и насилството врз жените се други чести проблеми во регионот.
Стејт Департментот, исто така, утврди дека дека некои влади не успеале целосно да ги исполнат своите обврски за правата и благосостојбата на децата.
Според законот, децата од сите етнички заедници кои живеат на Косово мора да имаат еднакви услови без оглед на нивниот мајчин јазик.
Учениците од малцинските групи, исто така, имаат право на средно образование на нивниот мајчин јазик.
И додека училиштата во кои се држи настава на српски, босански и турски функционирале во текот на изминатата година, образованието на малцинствата во некои делови од земјата трпело заради немање на доволен капацитет.
Децата од ромската и египќанската заедница посетувале комбинирана настава со косовските Албанци, но наводно биле малтретирани и загрозувани во некои области во кои преовладува албанското население.
Многу деца од сиромашни ромски семејства мораат да започнат да работат на рана возраст со цел да дадат придонес во семејниот приход и заради тоа не посетувале настава.
„Србите и Албанците на Косово посетувале училишта со несоодветни простории во кои немало основна опрема.
„Во малку училишта се изведувала настава и за учениците од српскта и албанската заедница, кои учеле различни предмети и имале ротирачки распоред на часовите“.
За да го погледнете целиот Извештај за човекови права 2008 на американскиот Стејт департмент, кликнете овде.
Забелешка на уредникот:
Во вториот дел од оваа серија, кој ќе го објавиме подоцна овој месец, ќе ги опфатиме заклучоците на извештајот на американскиот Стејт департмент за Кипар, Грција и Турција .
