23/12/2004
(АП, МИА, Макфакс - 22/12/04)
Добрите меѓуетнички односи се клучниот предуслов за стабилноста и успехот на Македонија, рече претседателот Бранко Црвенковски во средата (22-ри декември), повикувајќи на брзо усвојување на преостанатата легислатива која има за цел подобрување на правата на албанското етничко малцинство во земјата.
„Неопходен предуслов за сé што е важно во нашата земја се добрите меѓуетнички односи“, рече Црвенковски во своето редовно годишно обраќање пред нацијата, кое го имаше во Парламентот, а беше емитувано на државната телевизија.
„Ако не го почитуваме ова, сите надежи за економски развој и [пристап] во ЕУ или во НАТО ќе бидат залудни“, рече тој.
Изминатата година ја одбележаа сериозни тестови, рече претседателот, споменувајќи ја смртта на својот претходник, Борис Трајковски, двата избори и трите нови влади, како и петте месеци политичка препирка околу новите закони за децентрализација, која кулминираше со референдум.
И покрај тоа што сите тие настани не содржеа потенцијал за поширока дестабилизација, Црвенковски истакна дека „првично проектираните приоритети беа модифицирани, а социјалната енергија и политичкиот капацитет беа пренасочени“.
Во своето обраќање претседателот ја истакна важноста на исполнувањето на преостанатите обврски на земјата од Охридскиот договор, вклучувајќи го и усвојувањето на законот за употреба на симболите на малцинствата.
И покрај тоа што другиот предложен закон, со кој се регулира употребата на јазиците на малцинствата, не претставува директна обврска од Охридскиот договор, рече Црвенковски, таквиот закон „ако биде добро подготвен ...
би бил корисен со цел да се избегнат секакви можни аргументи во текот на усвојувањето на одделните закони со кои се регулираат различни области“.
Претседателот, исто така, побара од Владата веднаш да започне дијалог со опозицијата во врска со датумите за преземање на следните чекори во спроведувањето на уставните одредби во врска со соодветната застапеност на етничките заедници во јавната администрација.
Тоа претставува тековен процес, рече тој, и покрај тоа што е постигнат значителен напредок, потребно е повеќе време за да биде комплетиран.
Косово, рече Црвенковски, претставува последното нерешено прашање на Балканот.
Начинот на кој ова прашање треба да се реши, како и датумите и самиот исход на тој процес, ќе има големо влијание врз стабилноста на целиот регион, рече тој, барајќи од Белград и Приштина да не ја користат неговата земја за поддршка на својот став во врска со ова прашање.
„Според некои од нив, евентуалната независност на Косово ќе претставува закана за територијалниот интегритет на нашата земја, додека според други токму спротивното ќе ја дестабилизира Македонија и целиот регион“, рече претседателот.
„Не е точно ниту едното ниту другото.
Република Македонија не е дел од тој проблем ниту, пак, решение за косовската криза.“
Сé што сака Македонија да види е владеењето на законот и градење на институции кои ќе го осигурат тоа владеење на законот на територијата на Косово, истакна Црвенковски.
Следните 12 до 18 месеци ќе бидат одлучувачки за евро-атланската интеграција на Македонија, рече тој.
Скопје покажа дека се надева оти ќе добие статус на кандидат за ЕУ, како и дека ќе добие покана за влез во НАТО во 2006 година.
Истакнувајќи дека клучот за тие цели е во рацете на целата нација, претседателот повика на мобилизирање на социјалната енергија, колективното знаење и интелектуалниот потенцијал кон нивно остварување.
