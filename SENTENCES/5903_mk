17/03/2011
Од Јусуф Рамадановиќ за Southeast European Times во Сараево – 17/03/11
Претпријатијата од БиХ во голема мера ја прекинаа работата во Либија и другите арапски земји поради немирите на Блискиот Исток. 
Аналитичарите велат дека економијата на БиХ се чини дека претрпе голем удар како резултат на тоа.
„Вредноста на проектите во Либија е над една милијарда евра. 
Повеќето претпријатија не ги наплатија своите побарувања, и голем дел од опремата и материјалите останаа во Либија, додека околу 1.000 работници се вратија. 
Ситуацијата е многу несигурна -- никој не може да контролира или да предвиди што ќе се случи во иднина“, рече професорот по економија на Сараевскиот универзитет, Мурис Чичиќ, за SETimes.
Чичиќ рече дека најголемите погодени претпријатија одржуваат состаноци со Стопанската комора на БиХ за оформување стратегија за справување со кризата.
Но, без нова влада, напорите на политичко ниво ќе продолжат да стагнираат. 
Оние што се во позиција да помогнат, имено политичарите на земјата, се чини дека се претежно ненаклонети да го сторат тоа.
Исклучок е претседателот на Советот на министри на БиХ, Никола Шпириќ, кој минатата недела се состана со либискиот амбасадор Салем Финир, на разговори околу неподмирените долгови, надоместокот на штета за претпријатијата од БиХ и други клучни прашања.
Но, аналитичарот на Стопанската комора на БиХ, Игор Гавран, објасни дека наплаќањето на долгот можеби не е многу важно. 
„Секоја правна заштита од ваков вид, па дури и да има совршен договор, бара долго време, па дури и кога долгот ќе биде наплатен, обично не е на висина од вистинската загуба.“
Според извештаите на локалните медиуми, загубите се толку големи што некои претпријатија може да се на раб на банкрот.
Најдиректната -- и болна -- последица се чини дека е на пазарот на работна сила.
„Ситуацијата со невработеноста во БиХ е таква што многу значи дури и 10 луѓе да ги изгубат своите работни места, а камоли 1.000“, рече економскиот аналитичар и поранешен министер за финансии на Република Српска, Светлака Чениќ, за локалните медиуми.
Извршните директори на претпријатијата велат дека можат да распределат неколку работници кои се вратија од Либија, на други работни места“. 
Но, „претпријатијата не можат да сторат сé самите“, рече Чичиќ.
Мујо Селимовиќ го поседува Мимс Јафара, едно од „големите четири“ претпријатија што работат во Либија. 
Тој вели дека бил принуден да ги прекине сите проекти и да ги евакуира сите 100 работници од производствените претпријатија за храна и сокови на претпријатието во предградие на Триполи.
Тој потег ги погоди работниците во целиот комплекс Мимс Јафара, кој вклучува административна зграда, складиште, ресторан, продажен салон и хотел.
Градежното претпријатие Сирбеговиќ, основано во северна Босна по конфликтот 1992-1995 година, имаше започнато неколку градежни проекти во Либија. 
Заедно, тие вредат околу 100 милиони евра. 
Еден проект беше да се изгради пространа туристичка област во либискиот крајбрежен град Мисурата, сега упориште за бунтовниците што му се спротивставија на режимот на Гадафи.
Сопственикот и генерален директор Фарук Сирбеговиќ рече дека актуелните сметки што треба да ги плати Либија се во висина од 7 милиони евра, покрај 5 милиони за опремата. 
Во изјавата за медиумите, Сирбеговиќ рече дека претпријатието е особено загрижено за 800.000 евра потребни за покривање на платите на работниците.
„Либија беше фокусот на Енергоинвест и нејзин најголем странски пазар“, рече Џемаил Влаховљак, извршен директор на некогашниот југословенски гигант. 
Претпријатието потпиша договор за работа со Либија во висина од 150 милион евра.
„Работник на Енергоинвест, кој сакаше да остане анонимен, рече за SETimes дека и покрај тешките услови „никогаш не престанавме со работа за време на ниту една [природна] катастрофа. 
Би сакал ситуацијата таму да се смири, за да продолжиме со работата на нашите далноводи“.
Друго државно градежно претпријатие, Хидроградња, може да се соочи со големи загуби. 
Истото работи во Либија од 1967 година. 
Кога започнаа немирите, истото имаше најмалку четири проекти во тек, вклучително и оној за градење водени кули во градот Ајдабија.
Преку 120 работници на Хидроградња се ставени на „листата на чекање“ и генералниот менаџер Семин Масиќ потврди дека ова е еднакво на губење на нивните работни места. 
„Сé зависи од тоа дали Хидроградња ќе има идни договори“, изјави тој за медиумите во БиХ.
