22/12/2004
Од Давор Коњикушиќ за Southeast European Times во Белград – 22/12/04
Помина еден месец откако главниот обвинител на ОН за воени злосторства, Карла дел Понте, презентираше извештај пред Советот за безбедност на ОН за несоработката на Србија со Хашкиот трибунал. 
Таа оттогаш го повтори своето тврдење дека најмалку 12 обвинети за воени злосторства живеат слободно во Србија, како и дека премиерот Воислав Коштуница и понатаму го попречува процесот на нивно изведување пред лицето на правдата.
„Она што можам да го кажам е дека Коштуница од политички причини не сака да ги уапси бегалците -- поради тоа што тој лично ми го кажа тоа на нашиот последен состанок“, изјави таа за BBC во интервјуто објавено овој месец. 
Коштуница рече дека тој го поддржува доброволното предавање на бегалците -- политика која, според Дел Понте, не дава резултати.
Голем број аналитичари сметаат дека ставот на премиерот е диктиран од загриженоста дека предавањето на обвинетите би можeло да ја загрози неговата малцинска влада, која зависи од парламентарната поддршка на социјалистите на Слободан Милошевиќ. 
„Ќе има огромен притисок врз Коштуница и сите релевантни политички субјекти во земјата“ како резултат на изјавите на Дел Понте, како што изјави Јован Симиќ, советник на српскиот претседател Борис Тадиќ.
Тадиќ, од своја страна, продолжи да ја истакнува потребата од соработка со Хашкиот трибунал. 
„Тоа е наша меѓународна и домашна обврска, и истовремено, единствен услов да се стане членка на ЕУ“, рече тој.
Унијата постојано повторува дека нема да го разгледува прашањето за започнување на разговорите за членство со Белград сé додека не биде решено прашањето на соработката и обвинетите не бидат на пат за Хашкиот трибунал. 
САД, исто така, го зајакнаа притисокот, замрзнувајќи некои облици на помош и предупредувајќи дека повеќе не го поддржуваат пренесувањето на случаите на воени злосторства во Србија.
Економистите, во меѓувреме, предупредуваат дека уште еден негативен извештај од Дел Понте би можел сериозно да им наштети на економските изгледи на Србија, обесхрабрувајќи ја довербата на странските инвеститори кои се навистина загрижени од променливата политичка средина, повторното појавување на ултранационалистички политичари, како и од слабиот напредок на републиката кон пристапот во Европа.
Во другите вести поврзани со ова прашање, министерот за одбрана на Србија и Црна Гора, Првослав Давиниќ, во вторникот (21-ви декември) негираше дека пензионираниот генерал на босанските Срби, баран од страна на Трибуналот на ОН, Винко Пандуревиќ, е притворен во објектите на сојузната Армија во северозападна Србија и дека властите разговараат за неговото пренесување во Хашкиот трибунал. 
„Ние имаме целосен увид за сé што се случува во нашите касарни и во никој случај некој обвинет од страна на Хашкиот трибунал не би можел моментно да се наоѓа во воениот комплекс на Србија и Црна Гора“, се цитира изјавата на Давиниќ. 
Наводите ги објави дневниот весник од Бања Лука Независне Новине, кој цитираше извор близок до кабинетот на Коштуница.
