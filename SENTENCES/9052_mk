17/07/2012
Сафет Кабашај за Southeast European Times во Приштина -- 17.07.12
И покрај ветувањето на премиерот Хашим Тачи дека ќе има нулта толеранција за корупцијата, владата предводена од неговата Демократска партија на Косово (ПДК) и понатаму ја измачуваат обвинувања за злоупотреби.
Во најновиот случај, обвинителот на ЕУЛЕКС го обвини косовскиот вицепремиер Бујар Букоши и десет други функционери за корупција на 6-ти јули, обвинувајќи го Букоши за злоупотреба на овластувањата, вршењето на службената должност, даночно затајување и опструкција на доказите додека служел како министер за здравство во 2010 година. 
Другите осомничени се сегашни или поранешни претставници на Министерството за здравство.
Букоши тврдеше дека е невин, но поднесе оставка два дена подоцна. 
Тачи јавно му се заблагодари „за преземањето на ова дејство [оставката] во знак на почитување на законот ... 
со што овозможи спроведување на правдата“.
Тачи искажа подготвеност да се бори против корупцијата. 
„Се посветивме себеси на мотото ,нулта толеранција за корупцијата и организираниот криминал’“, рече тој во телевизиското интервју во март. 
„Убеден сум дека ќе постигнеме успех и ќе победиме во оваа војна против злото.“
Но, резултатите бавно доаѓаат, иако оваа година го достигнаа дури и шефот на Антикорупциската работна група, Назми Мустафи, кој беше уапсен оваа година врз основа на обвинувањата за корупција.
Во еден друг, добро познат случај, претседателот на косовската Агенција за приватизација, Дино Асанај, беше фатално прободен минатиот месец додека беше под кривична истрага за наводно барање мито. 
Многумина се скептични околу прогласувањето на владата на неговата смрт за самоубиство, бидејќи аутопсијата покажа дека тој имал 11 убоди со нож.
Наводите за корупција стигнаа до локално ниво. 
Џабир Жарку, градоначалник на Качаник, од партијата на Тачи, беше осуден на три години затвор на 10-ти мај. 
Рамадан Муја, градоначалник на Призрен, се соочува со обвинувања за злоупотреба на службената должност.
Вицепремиерот Хајредин Куци изјави за SETimes дека овие случаи покажуваат оти владеењето на правото функционира во Косово. 
„Владеењето на правото и правдата треба да надвладеат, без оглед на [позицијата] во владата“, рече тој.
Но, Авни Зогиани, претседател на антикорупциската организација Коху, изјави дека Тачи покажал малку лидерство во спротивставувањето на корупцијата, настрана од своите јавни изјави.
„Актуелната влада има толку многу функционери обвинети и осудени врз основа на обвинувањата за корупција, злоупотреба на службената должност, што требаше целосно да поднесе оставка уште одамна“, рече Зогиани за SETimes.
Лумира Абдиџику, извршен директор на Институтот Риинвест во Приштина, рече дека никој не очекува превентивни антикорупциски мерки од оние што ја создаваат. 
Тој изјави за SETimes дека борбата против корупцијата во Косово е далеку повеќе реторичка отколку политичка или судска.
„Дури и кога се покренува обвинение за корупција, не гледаме како политичката класа се дистанцира себеси од јавноста“, рече Абдиџику за SETimes.
Мерита Мустафа, менаџер во Косовскиот институт за демократија, изјави дека недостасува вистинска борба против корупцијата бидејќи нема политичка волја, и дека само „спорадично власта се вклучува во корупцијата“, рече таа за SETimes.
Таа рече дека непостоењето независност на судството, недостигот на соодветни антикорупциски закони и финансии на политичките партии, придонесуваат за корупцијата во државата. 
„За одолговлекувањето на сето ова, за жал, може да се обвини само една институција -- владата“, рече Мустафа.
