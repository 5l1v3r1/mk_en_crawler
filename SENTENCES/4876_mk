27/01/2010
Од Марина Стојановска за Southeast European Times во Скопје -- 27/01/10
Новата година донесе построги регулативи за македонските пазари на отворено. 
Владата ја воведе Анализата на опасностите на критичните контролни точки (НАССР) за да загарантира безбедност на производите од животинско потекло кои се продаваат на „зелените пазари“ во земјата.
Овој потег, очигледно, им одговара на потрошувачите.
„Кога купувам храна, сакам да го знам нејзиното потекло и дали истата била чувана во соодветни услови, без оглед на тоа дали е на зелените пазари или во продавниците за зеленчук и овошје“, вели жителката на Скопје Билјана Гештаковска.
Досега околу половина од независните фирми кои работат со месо, млеко и други млечни производи -- кои според овие стандарди мора да ги чуваат сирењето и сличните производи во фрижидер -- ги исполнуваат условите. 
Помалку од една петтина од фирмите, велат властите, сé уште не го започнале процесот.
Преку 80 отсто од големите индустриски производители на храна во земјата ги воведоа НАССР стандардите.
Сопствениците на фирми кои произведуваат, пакуваат или служат храна произведена од животни, се законски должни да го спроведат НАССР системот. 
Минатата година владата постојано предупредуваше дека оние кои не ги исполнуваат овие стандарди, ќе се соочат со можно затворање во 2010 година.
По инспекциите оваа година, Македонија објави дека привремено затвора 32 претпријатија за производство на храна, пекарници и ресторани.
„Ќе се преземат казни против сите субјекти кои не започнале со примена на НАССР стандардите, додека оние кои се во фаза на воведување, ќе добијат само предупредување“, рече Марина Поповска-Домазетова, шеф на македонскиот директорат за храна.
Екрем Долек, претседател на Здружението на продавачи на зелени пазари, рече дека продавачите не очекуваат да бидат казнети во моментов, бидејќи сé уште не е јасно како целосно да се спроведат овие стандарди.
„Продажбата на безбедна храна претставува приоритет за нас, но јас сепак мислам дека треба да се согласиме со организаторите на зелените пазари за тоа кој ќе го обезбеди НАССР системот и под кои услови“, рече Долек.
Казните се движат од 500 до 800 евра за индивидуалните продавачи, додека претпријатијата ќе се соочат со налог за плаќање 2.000 до 5.000 евра, како и можно затворање од шест месеци до две години.
