13/09/2006
Актерот Ричард Гир пристигна во Сараевo на 9-ти септември, пред почетокот на снимањето на новиот филм за босанскиот Србин осомничен за воени злосторства Радован Караџиќ.
По пристигнувањето на аеродромот во Сараево, Гир рече дека неговата посета ќе биде можност да ја запознае Босна и Херцеговина (БиХ).
Педесетиседумгодишниот актер ќе ја игра улогата на новинар кој се впушта во неовластена мисија да го фати Караџиќ.
Гир одби да открие дали филмот завршува со фаќање на Караџиќ.
Поголем дел од филмот ќе се снима во БиХ, а мал дел ќе се снима во Хрватска.
Србијa победи на Европското првенство во ватерполо за мажи, поразувајќи го традиционалниот противник, Унгарија, со 9:8 во финалето во неделата (10-ти септември).
Ова беше третпат златниот медал во европскиот ватерполо натпревар да оди во рацете на Србија.
Унгарија беше втора, додека Шпанија беше трета по победата над Романија со 10:4.
Претседателството на Фудбалската асоцијација на Босна и Херцеговина едногласно ја одби оставката од минатата недела на тренерот на државната репрезентација, Блаж Шлишковиќ, откако БиХ загуби од Унгарија во квалификациите од УЕФА Еуро 2008 на домашен терен.
Според официјалното соопштение, асоцијацијата му дала целосна поддршка на Шлишковиќ, како и на директорот на репрезентацијата на БиХ, Ахмет Пашалиќ, кој исто така размислуваше да поднесе оставка.
Остатоците од антички илирски пат, кој датира од 3-тиот до 4-тиот век п.н.е.
беа откриени за време на ископувањето за градежните работи на автопатот во близина на селото Пербрег, во североисточна Aлбанијa, објавија локалните власти.
Беа откриени антички артефакти, вклучувајќи и 50-сантиметарска амфора.
Бугарскиот aрхеолог Георги Китов објави дека неговиот тим открил уште една античка тракиска гробница, во близина на хасковското село Конуш.
Гробницата, најверојатно на богат тракиски благородник, се смета дека датира од крајот на 5-тиот век п.н.е.
Археолозите пронајдоа преку 100 парчина борбена опрема на овој локалитет.
Maкедонскиот писател Гоце Смилевски ја освои овогодинешната Стипендија за писателски ангажман на Централноевропската иницијатива (ЦЕИ), нововоспоставена награда претставена заеднички од страна на ЦЕИ и словенечкиот фестивал „Виленица“ за млади писатели од земјите кои не се членки на ЕУ во Центална и Источна Европа.
Смилевски (31) е автор на романите „Планета на неискуството“ (2000), „Разговор со Спиноза“ (2002) и „Сестрата на Сигмунд Фројд“ (2006).
(Разни извори – 06/09/06 - 13/09/06)
