24/01/2011
Од Наташа Радиќ за Southeast European Times во Загреб - 24/01/11
Хрватскиот претседател Иво Јосиповиќ има причина да биде задоволен со она што тој го направи во текот на првата година од својот мандат. 
Јосиповиќ, кој победи во јануари 2010-та година, вети дека ќе и помогне на Хрватска да напредува политички, економски и на регионално ниво. 
Јосиповиќ, силен поборник за членство во ЕУ и регионална политика, ги положи "испитите" од својата прва година со извонредни резултати.
„Мислам дека Хрватска е земја каде што владеењето на правото и правдата се почитуваат повеќе денес отколку пред една година. 
Се обидувам да ја извршувам мојата работа најдобро што можам“, вели Јосиповиќ, одбележувајќи ја првата година од својот мандат на почетокот на овој месец.
Јосиповиќ сака да продолжи со стратегијата за регионалната соработка, целите за членство во ЕУ и борбата против корупцијата. 
За време на неговата прва година тој се обидуваше да биде баланс меѓу владата и парламентот, а во изборната година тој ќе продолжи да го прави тоа, како што вети на прес-конференцијата.
Јосиповиќ со своето смирувачко влијание повикува на дијалог и има добри односи и со владата и опозицијата во Хрватска. 
Тој ја истакнува националната политика над партиската политика, поднесувајќи оставка од Социјал-демократската партија веднаш по неговиот избор.
„Понекогаш мислам дека имаме претседател кој е повеќе скандинавски тип на водач. 
Многу смирен, умерен, пријатен, некој на кој може да му се верува ... 
Тој е вистински интелектуалец“, вели 39-годишната вели Јадранка Матиќ, продавачка од Загреб.
Јосиповиќ е далеку најпопуларниот политичар во Хрватска, според анкетите спроведени на крајот од неговата прва година. 
Агенцијата Ипсос Пулс заклучи дека во просек, луѓето му дале оценка 3,9 од можни 5. 
Повеќе од 87 отсто од луѓето ја поддржуваат неговата работа и идеи.
„Јас не очекував помалку од него. 
Но, тој мора да биде претпазлив во однос на неговите односи со Република Српска и Милорад Додик“, изјави поранешниот претседател Стипе Месиќ, коментирајќи за работата на неговиот наследник.
Од гледна точка на Србија, годинава беше одбележана со зајакната соработка со соседна Хрватска. 
Односите беа длабоко погодени од војните во 1990-тите години. 
Се чини дека меѓусебните посети меѓу хрватскиот претседател и српскиот колега Борис Тадиќ претставуваат чекор напред кон помирување, после 20 години.
Јелена Триван, портпаролка на Демократската партија на Тадиќ, смета дека двајцата претседатели имаат обезбедено служба која се протега и надвор од нивните граници.
„Дури и ЕУ потврди дека претседателите Тадиќ и Јосиповиќ воведоа нова клима во односите не само меѓу двете држави, туку и во целиот регион“, изјави Триван за SETimes.
Таа очекува билатералните односи да продолжат да напредуваат во текот на следната година.
„Очекувам прашањето за враќање на бегалците да биде решено, како и прашањето за воените злосторства на двете страни. 
Сите проблеми, вклучувајќи ги и тужбите за воени злосторства пред Меѓународниот суд на правдата, ќе бидат решени во мирниот дух на добрососедски односи “, предвидува Триван.
Претставниците на опозициската Српска партија за напредок се согласуваат дека постојат повеќе работи кои треба да се направат“
Враќањето на бегалците од Србија во Хрватска треба да се реши, враќањето на имотот, како и прашањето на еднакво учество на српските фирми на хрватскиот пазар. 
Малку посмирената реториката од изминатата година е позитивна, но потребни се голем број на конкретни чекори за да се создадат услови за постигнување на вистинското ниво на регионална соработка “, изјави за SETimes, Марко Ѓуриќч, член на правниот тим на Партијата за напредок.
Српската јавност генерално ги цени напорите на Јосиповиќ.
„Тој изгледа како пристоен и умерен господин. 
Сосема спротивен на неговиот претходник, Месиќ“, изјави за SETimes 52-годишната економистка Мирјана Красиќ.
Младен Иваниќ, кој беше и министер за надворешни работи на БиХ и премиер на Република Српска во минатото, му припишува голема заслуга на Јосиповиќ.
„Многу е важен фактот дека тој навлезе во фазата на фер и добри односи со Србија, бидејќи тоа е исклучително важно за општата состојба на Балканот“, изјави Иваниќ за SETimes.
Тања Топиќ, аналитичар од Бања Лука, вели дека Јосиповиќ, за разлика од Месиќ, внесе освежување во хрватската политика, станувајќи првиот хрватски функционер кој го посети главниот град на РС и речиси ги разгоре непостоечките односи со ентитетот на босанските Срби.
„Хрватска, преку Јосиповиќ, се обидува да се утврди во регионалниот триаголник - БиХ, Србија и Хрватска -- како лидер, но постои некој вид на конкуренција [во однос на тоа] кој вистински би можел да биде регионален лидер, Борис Тадиќ или Иво Јосиповиќ“, изјави Топиќ за SETimes.
24-годишниот студент Милош Јаковљевиќ смета дека само еден модерен политичар може да ги промени односите меѓу земјите од поранешна Југославија, оптоварени од минатото, и да го приближи целиот регион кон евентуално членството во ЕУ.
„Босна и натаму е најголемиот проблем, етничката поделеност и тековните тензии. 
Би било убаво да се има еден српски и босански Иво Јосиповиќ, исто така“, вели Јаковљевиќ.
Во декември, Јосиповиќ беше во Бања Лука, каде ја прифати наградата "Човек на годината ", доделена од дневниот градски весник Независне новине.
Тој беше избран бидејќи „тој е државник без војна историја, има позитивен ангажман во односите со земјите од поранешна Југославија и политика на помирување и толеранција“, вели Жељко Копања, основач на весникот и режисер.
(Бојана Миловановиќ во Белград и Лилјана Ковачевиќ во Бања Лука придонесоа за изгорвување на овој извештај.)
