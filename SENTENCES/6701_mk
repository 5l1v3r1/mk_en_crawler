05/12/2011
Билјана Пекушиќ за Southeast European Times во Белград -- 05.12.11
Социо-економскиот совет на Србија ја претстави својата студија, „Ефектите од приватизацијата во Србија“ и заклучи дека резултатите од приватизацијата се катастрофални и покрај заработката од 2,6 милијарди евра.
Над 3.000 јавни претпријатија беа приватизирани во Србија во изминатата деценија, соопшти советот, но 65 отсто од нив беа затворени или се на пат да бидат затворени.
Последицата за економијата е огромна;
околу 83.000 работни места, или две третини од сите работни места пред приватизацијата, се затворени.
Ваквите резултати, соопшти советот, мора да бидат земени предвид за да се избегне повторувањето на скапите грешки во претстојното реструктуирање на јавниот сектор.
Претставникот на Обединетите трговски синдикати „Независност“, Зоран Ристиќ, за SETimes изјави дека лошо спроведената програма за приватизација има негативни ефекти, дури и врз работниците кои успеале да ги задржат своите работни места.
„Правата на работниците се значително намалени, што доведе до голема несигурност кај работодавачите, како и кај целокупниот економски систем“, рече Ристиќ.
Дополнителен проблем е тоа што повеќето работници кои ги загубија своите работни места и понатаму се невработени.
49-годишниуот Богољуб Тасиќ од Чачак работел во фабриката за хартија „Божо Томиќ“ 12 години и бил отпуштен веднаш откако компанијата беше приватизирана.
„Не работам веќе три години и мислам дека никогаш нема да најдам работа“, изјави Тасиќ за SETimes.
Тасиќ рече дека е принуден да препродава зеленчук на отворените пазари во Белград за да може да ја издржува сопругата и двете деца, и покрај тоа што не е во состојба да се движи многу бидејќи боледува од артритис и нема здравствено осигурување.
Државната Агенција за приватизација на Србија поништи 636 договори за приватизација главно поради тоа што новите сопственици не ги плаќале ратите, не успеале да одржат континуитет во бизнисот и не го почитувале утврденото и договореното за социјалните програми.
Агенцијата тужеше 178 сопственици на суд, а 158 од новите сопственици ја тужеа агенцијата.
Даница Поповиќ, професор по економија на Белградскиот универзитет, изјави за SETimes дека приватизација доведе до лоши резултати, бидејќи системот има суштински недостатоци.
„Целта на транзицијата не требаше да биде само да се продаде едно претпријатие на приватен сопственик и да се стават парите во буџетот, туку да се создаде нова економска клима и да се донесе нов капитал“, рече Поповиќ.
Србија требаше да го следи примерот на Унгарија, тврди таа, земја која денес има само 30 отсто од стариот капитал и 90 отсто странски компании.
„Унгарците ги донесоа Сименс, Нокиа, Електролукс, додека пак ние ги продадовме нашите компании на локални или странски магнати, кои потоа ги искрадоа и затворија“, изјави Поповиќ.
Еден од најлошите случаи на приватизација е приватизацијата на компанијата за производство на ѓубриво „Азотара“ во Панчево, во близина на Белград.
Таа беше продадена во 2006-та година на конзорциум на литванските фирми „Арви“ и „Санитекс“, како и на холдинг компанијата Универзал од Белград, за 13 милиони евра.
Новите сопственици ветија дека ќе ја направат „Азотара“ лидер во производството на вештачки ѓубрива, но го продадоа највредниот дел од фабриката на една руска компанија за 32,5 милиони евра следната година.
„Тоа беше голем грабеж од страна на државата заедно со магнатите“, изјави за SETimes, претседателот на синдикатот на работниците на „Азотара“, Милан Ивовиќ.
Ивовиќ објасни дека продадената опрема била расклопена и однесена во Русија.
Работниците и синдикатите постојано ја информирале Агенцијата за приватизација, но од таму никој не реагирал.
Србија допрва треба да ги приватизира големите јавни претпријатија кои содржат повеќе од 40 отсто од вкупниот капитал на земјата.
Само Нафтената индустрија на Србија (НИС) беше продадена на рускиот Гаспром во 2009-та година за 400 милиони евра.
Исто така, има 600 јавни компании кои носат загуби, кои достигнуваат до четири милијарди кои дополнително ја отежнуваат економската ситуација во Србија.
Се чини дека владата нема кохерентна стратегија за приватизација на јавните претпријатија во време кога ЕУ и ММФ бараат намалување или елиминација на субвенциите.
Соочувајќи се со претстојните избори, српската влада не сака да ги намали платите на голем број на работници или да ги отпушти нив.
„Искуството на земјите кои ги приватизираа комуналните услуги покажува дека цените веднаш се зголемиле, а услугите се влошиле, додека пак бројот на вработени автоматски се намалил“, рече претседателот на Сојузот на синдикати, Љубисав Орбовиќ.
Синдикатите најавија дека ќе започнат да собираат потписи за организирање на референдум за тоа дали граѓаните на Србија се подготвени да прифатат приватен капитал да влезе во јавните комунални претпријатија.
