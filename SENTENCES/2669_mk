12/09/2005
Од Димитри Аграфиотис за Southeast European Times во Атина -- 12/09/05
Грција се држеше прилично настрана во врска со кандидатурата за пристапување во ЕУ на својот егејски сосед, Турција.
Таа постојано го поддржува полноправното членство на Турција во ЕУ, истовремено предупредувајќи дека нерешените прашања - особено повторното обединување на Кипар - мора да се решат.
Сепак, поделеноста во Унијата во врска со изгледите на Анкара ја ставија владата на премиерот Костас Караманлис во комлицирана дипломатска позиција.
Со приближувањето на планираното започнување на разговорите за пристапување - закажано за 3-ти октомври - земјите-членки на ЕУ имаат несогласувања околу тоа како да одговорат на непризнавањето од страна на Анкара на Кипар.
Турција се согласи да го продолжи царинскиот договор со Унијата за десетте нови членки на Унијата, вклучувајќи го и Кипар.
Истовремено, таа издаде декларација во која експлицитно се вели дека проширениот договор не значи признавање.
Анкара тврди дека признавањето не претставува еден од условите одредени за започнување на разговорите, како и дека кипарското прашање треба да се реши преку мировниот процес на ОН, а не преку преговори со ЕУ.
Кипар, кој настојува да го искористи своето членство во ЕУ како адут, повика на одложување на разговорите.
Во последниве недели Кипар доби силен сојузник во Франција, чиј премиер, Доминик Вилепен, рече дека е „несфатливо“ да започнат разговорите сé додека Анкара одбива да признае една од членките на ЕУ.
Tурција, исто така, се соочува со спротивставување од страна на Австрија, која претпочита „привилегирано партнерство“ наспроти полноправно членство.
И покрај тоа што таа ја има поддршката од германскиот канцелар Герхард Шредер, можно е наскоро тој да биде заменет со претседателката на демохристијаните, Ангела Меркел, која се противи на членството на Турција.
Со тоа Велика Британија, актуелниот претседавач на ЕУ, останува најсилниот заговарач за навремено започнувањето на разговорите за пристапување.
Вршејќи притисок за решавање на дипломатскиот ќор-сокак, министерот за надворешни работи, Џек Строу, ги предупреди земјите членки на ЕУ дека ако не започнат навреме разговорите прашањето ќе дојде во рацете на исламските екстремисти.
Членството на Турција во ЕУ е од суштинска важност за спречување на „судирот на цивилизациите“ помеѓу муслиманскиот свет и Западот, рече Строу, предупредувајќи дека одбивањето на Турција би можело да ја доведе Европа во „криза на сопствениот праг“.
Официјалниот став во Грција, прифатен од страна на двете главни партии, е дека пристапувањето на Турција ќе ја зајакне стабилноста во регионот и ќе ги унапреди односите помеѓу двете земји.
Истиот го поддржува полноправното членство и се спротивставува на идејата за „привилегирано партнерство“ на Австрија и Меркел во Германија.
Истовремено, грчките водачи го поддржуваат Кипар и се двоумат дали да влезат во спор со Франција.
Во неодамнешната изјава грчките водачи ја предупредија Велика Британија да „дејствува објективно“ и да ги земе предвид ставовите на сите земји-членки на ЕУ.
Караманлис на трговската конференција во Солун рече дека секоја земја која сака да започне разговори за пристапување мора да ги исполни нејзините „фундаментални обврски“, додавајќи дека тоа е „принципиелен став од кој нема да се откажеме“.
