14/10/2011
Линда Карадаку за Southeast European Times во Тирана -- 14.10.11
Извештајот на ЕК објавен во средата (12-ти октомври) не препорача кандидатски статус за Албанија.
Истиот покажа дека земјата постигнала ограничен напредок во исполнувањето на политичките критериуми за пристапувањето во ЕУ.
„Важните реформи поврзани со ЕУ се попречени од политичкиот ќор-сокак“, се вели во извештајот.
„Напредокот во исполнувањето на клучните приоритети и другите предизвици идентификувани во мислењето е нерамномерен.“
Извештајот посочува на областите како што е работата на парламентот, изборите, судството, антикорупциската политика, имотните права и подобрувањето на животните услови на Ромите.
„Албанија ќе мора да вложи значителни и одржливи напори во сите области идентификувани во минатогодишното мислење.“
ЕК посочува дека се преземени дејства за борба против организираниот криминал, подобрување на третманот на затворениците и чуварите и гарантирање на правата на децата.
Покрај тоа, властите во Брисел рекоа дека има знаци оти политичките водачи на Албанија бараат начин да излезат од долготрајниот ќор-сокак, кој доведе до делумни парламентарни бојкоти и блокирана легислатива.
„Некои позитивни сигнали покажуваат дека политичките партии сакаат повторно да го отворат дијалогот.
Тоа е итно потребно за воспоставување и одржување на нивото на соработка кое ќе овозможи напредок на патот кон интеграцијата во ЕУ“, рече комесарот на ЕУ, Штефан Фуле.
Според политичкиот коментатор Генц Млоја, заклучоците не се изненадување.
Мнозинството, како и опозицијата, се сметаат за одговорни за тоа што земјата ќе им се приклучи на Србија и Црна Гора во разговорите за пристапување во ЕУ, рече тој за SETimes.
„Оваа епизода открива дека Демократската партија (ДП) и Социјалистичката партија (СП), или уште повеќе, нивните водачи, Сали Бериша и Еди Рама, не ја сфаќаат сериозно оваа фаза од членството на Албанија во ЕУ, и дека нивната тврдоглавост не покажа никаков знак на флексибилност во исполнувањето на 12-те барања што ги претстави ЕК“, рече Млоја.
„Сите други политички фактори треба повторно да се вклучат за да им го одземат на Бериша и Рама нивниот монопол на албанската политичка сцена“, додаде тој.
Аналитичарот Зеф Преци рече дека извештајот ги покажува проблемите со кои Албанија се соочува кога станува збор за градењето на институциите на слободната пазарна економија и одредувачката улога на внатрешните фактори во процесот.
„Овој извештај јасно покажува дека Албанија има демократски дефицит“, рече Преци за SETimes.
Тој посочи дека „арогантноста на десничарското мнозинство на власт и блокирачките позиции на левичарската опозиција“ се причините за неуспехот на извештајот на ЕК.
Одговарајќи на извештајот, албанскиот претседател Бамир Топи рече дека ќе продолжи да ги охрабрува политичарите да прифатат вистинско европско однесување.
„Овие политички актери треба да најдат начин за нормална политичка комуникација и соодветен институционален дијалог кој недостасува веќе некое време, и кој истовремено стана главна причина за тоа што [земјата] не доби позитивна оценка од ЕУ“, рече Топи.
