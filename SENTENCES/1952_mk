30/11/2004
Од Игор Јовановиќ за Southeast European Times во Белград – 30/11/04
Остро критикувајќи ја континуираната несоработка со Меѓународниот кривичен трибунал за поранешна Југославија (МКТЈ), претседателот на Србија и Црна Гора, Светозар Маровиќ, предупреди дека активностите на некои политички сили во Србија ги поткопуваат надежите на државната заедница за интеграција во ЕУ, како и нејзината стабилност.
Во изјавата објавена во неделата (28-ми ноември) тој обвинува дека некои институции и министерства „вербално ја одобруваат унијата, но, во суштина, преземаат чекори за директно да го забават пристапот на заедничката држава во ЕУ, поткопувајќи ја нејзината стабилност и забрзувајќи го нејзиното евентуално пропаѓање“. 
Тој особено ја истакнува слабата соработка на Србија во врска со воените злосторства и загрозувањето на специјалниот фонд кој има за цел да им помогне на вооружените сили на Србија и Црна Гора во спроведувањето на реформите потребни за евентуалното членство во Партнерството за мир и евро-атланската интеграција.
Несоработката „директно ја загрозува европската иднина на Србија и Црна Гора, како и стабилноста и преживувањето на заедничката држава“, рече Маровиќ, додавајќи дека ќе ја информира ЕУ околу активностите на оние вклучени во неа.
„Ги молам сите одговорни, добронамерни и посветени на постигнувањето договор да помогнат во разговорите и решавањето на нашите проблеми“, рече Маровиќ. 
Тој ги повика претседателите и премиерите на составните републики да присуствуваат на состанокот кој, како што рече, се обидува да го организира во изминативе два месеца.
Во понеделникот црногорскиот претседател Филип Вујановиќ ги поддржа забелешките на Маровиќ, велејќи дека се согласува оти напорите за интеграција во ЕУ се доведени во прашање и дека тоа й штети како на Србија, така и на Црна Гора. 
Тој рече дека е подготвен да присуствува на состанок на кој ќе се разговара за функционирањето на заедничката држава и соработката со Хашкиот трибунал.
„Убеден сум дека имаме обврска и одговорност да разговараме за нефункционирањето на заедницата и користа од неа, како и за проблемот на несоработка со Хашкиот трибунал и воените реформи“, вели Вујановиќ во писмото до Маровиќ.
Во меѓувреме, министерот за надворешни работи на Србија и Црна Гора, Вук Драшковиќ, во понеделникот предупреди дека се можни предвремени избори. 
Тој рече дека неговото Српско движење за обнова ќе се повлече од Владата на српскиот премиер Воислав Коштуница ако не бидат преземени чекори за зајакнување на соработката со меѓународниот трибунал.
Не смее да се дозволи Србија да стане „црна дупка“ во балканскиот регион, рече Драшковиќ.
Српскиот претседател Борис Тадиќ, чија Демократска партија (ДС) моментно се наоѓа во опозиција, се залага за предвремени избори. 
Тадиќ во понеделникот рече дека ДС има добри шанси за учество во евентуалната нова влада по изборите, како и дека една од нејзините главни задачи би била решавањето на прашањето на соработката.
