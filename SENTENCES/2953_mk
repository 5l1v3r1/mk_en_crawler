23/05/2006
Од Игор Јовановиќ за Southeast European Times во Белград – 23/05/06
Специјалниот претставник за разговорите за статусот на Косово, Марти Ахтисари, во понеделникот (22-ри мај) беше во Белград, на разговори со српскиот премиер Војислав Коштуница.
Тие се состанаа еден ден пред почетокот на последниот круг разговори за децентрализацијата на Косово во Виена.
Според соопштението за печатот на владата, Коштуница му рекол на Ахтисари дека Србија не е задоволна од начинот на кој меѓународните посредници го водат процесот на решавање на конечниот статус на Косово.
„Не само што немаше напредок во спроведувањето на стандардите во Косово, туку во изминативе неколку месеци и недели ние сме сведоци на конкретни примери на кршење на човековите права и насилство врз Србите во покраината“, рече Коштуница.
Тој, исто така, праша како се очекува да се постигне напредок за проблематичното прашање на статусот на Косово кога четирите круга разговори не доведоа до договор за полесното прашање на децентрализацијата.
„Во ваква ситуација, испраќањето на приватни пораки за некој вид условна независност или ограничена сувереност на покраината се чини како мошне непродуктивно и излегува од рамките на мандатот на специјалниот претставник“, рече Коштуница.
Последниот круг разговори за децентрализацијата заврши на 5-ти мај во Виена, при што српската страна и страната на косовските Албанци и понатаму останаа поделени во ставовите.
Белград се залага за формирање на 15 до 16 општини што ќе ги водат Срби, вклучувајќи го и северниот град Митровица.
За разлика од тоа, косовските Албанци тврдат дека Митровица треба да остане една општина, со две зони во надлежност на едно единствено управно тело, и дека треба се формираат само три нови општини.
За време на неговиот состанок со Коштуница Ахтисари ги изнесе плановите на тимот на ОН за интензивирање и забрзување на разговорите, додека српскиот премиер истакна дека предлогот со кој се предвидува „двојна автономија“ за Косово - автономија за покраината со Србија и автономија за српските и неалбанските заедници во покраината.
Белград предложи различни сценарија во текот на изминативе месеци, при што сите имаа за цел задржување на одреден вид сувереност над Косово, со истовремено гарантирање на одреден степен автономија.
Страната на косовските Албанци, пак, рече дека нема да се помири со ништо помалку од целосна независност.
Во петтиот круг разговори во вторник, фокусот е ставен на заштитата на културното, историското и верското наследство во покраината.
Како и во претходните кругови, претседавач е заменикот на Ахисари, Алберт Рохан.
Технички дел од сега веќе непостоечката државна заедница Србија и Црна Гора, Косово де факто претставува протекторат на ОН од 1999 година, кога 78-дневната кампања на НАТО го принуди режимот на Слободан Милошевиќ да се повлече од покраината.
