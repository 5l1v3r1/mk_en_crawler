24/09/2010
ЊУЈОРК, САД -- Министерот за надворешни работи, Ахмет Давутоглу, во четвртокот (23-ти септември) го поздрави извештајот на ОН во кој се опишува „очигледно незаконскиот“ израелски напад на хуманитарната флотила, при кој загинаа девет турски државјани на крајот од мај. 
„Од наша перспектива, тоа беше кривично дело што не беше насочено само против Турција, туку против целата меѓународна заедница“, изјави Давутоглу за новинската агенција Анадолу. 
Тој беше во Њујорк, каде што присуствуваше на самитот на ОН. 
„Се надеваме дека Израел ќе го разбере меѓународното право и ќе се однесува во согласност со истото“, додаде тој. 
Во истражниот извештај на 56 страници, објавен од комисија на ОН од три меѓународни адвокати во средата, се заклучува дека израелското пресретнување на „Мави Мармара“ бродот кој ја предводеше флотилата, било спротивно на меѓународното право. 
Тој додаде дека слични инциденти е можно да се повторат ако не се случат големи промени во политиката кон Газа. 
Израел ги отфрли заклучоците на документот како „наклонети и пристрасни“. 
(Заман, ДПА, Прес ТВ - 23/09/10)
