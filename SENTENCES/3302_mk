31/01/2007
Од Недељко Рудовиќ за Southeast European Times во Подгорица – 31/01/07
Напорите за подобрување на врските и зајакнување на економската соработка, беа во фокусот на посетата на Црна Гора на 12-ти јануари од страна на хрватската делегација предводена од премиерот Иво Санадер.
И покрај тоа што сé уште се свежи сеќавањата на насилството од минатото, желбата да се работи на заедничката европска иднина е посилна.
„Односите помеѓу Хрватска и Црна Гора треба да ги надминат неодамнешните настани помеѓу двете земји, кои тешко можеме да ги заборавиме, но не можеме, пак, ниту да живееме во тоа време“, рече Санадер.
„И покрај тоа што Хрватска успешно ја одбрани својата територија, добро познато е и дека мнозинството Црногорци ја критикуваа агресијата на црногорските војници во Хрватска во 1990-тите“, рече тој.
„Исто така, хрватската влада е целосно спремна да развива соработка, добрососедски односи, взаемно почитување и соработка, за постигнување на траен мир во овој дел од Европа.“
За врема на посетата Санадер се состана со премиерот Жељко Штурановиќ, претседателот Филип Вујановиќ и претседателот на парламентот, Ранко Кривокапиќ.
Тој, исто така, учествуваше на отворањето на Хрватската амбасада во Подгорица.
На почетокот од 1990-тите, како дел од поранешната југословенска армија и под силно влијание на владата на Милошевиќ во Србија, црногорските војници учествуваа во бомбардирањето на Дубровник, историски град под заштита на УНЕСКО.
Во 2001 година црногорскиот претседател Мило Ѓукановиќ им се извини на сите хрватски граѓани за нападите.
Хрватскиот претседател Стипе Месиќ ја посети Црна Гора во неколку наврати во последниве три години.
Сепак, посетата на Санадер овој месец беше прва на еден хрватски премиер откако Хрватска прогласи независност во 1992 година.
Околу 40 хрватски бизнисмени й се придружија на делегацијата во Црна Гора.
Тие потпишаа договор со своите црногорски колеги за унапредување на економската соработка.
Изградбата на јадранско-јонскиот автопат беше идентификувана како најважен заеднички проект помеѓу земјите, кој во голема мера ќе го подобри транзитот.
Санадер ја истакна потребата за хрватски и црногорски заеднички бизнис иницијативи, особено во странските тендери, додека црногорската страна ги истакна туризмот, енергијата, инфраструктурата, дрвната индустрија, банкарството и водостопанството, како можно области на соработка.
Постои уште мал број отворени прашања што влијаат на меѓусебните врски.
Сепак, Хрватска и Црна Гора сé уште ја немаат дефинирано својата морска граница.
Хрватска ќе й даде на Црна Гора целосна поддршка на патот кон интеграцијата во ЕУ, рече Санадер.
„Европската интеграција претставува сигурно најдобриот одговор на европското минато оптоварено со конфликти, судири, војни и геноцид.
Ако Европа сака да избегне иднина какво што беше минатото на Балканот, нема алтернатива за европското единство и интеграција“, додаде тој.
