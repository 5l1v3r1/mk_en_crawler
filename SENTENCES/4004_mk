05/10/2007
Од Јонилда Коци за Southeast European Times во Тирана - 05/10/07
Обвиненија помеѓу кои и за кражба и злоупотреба на службената должност се покренати против шест поранешни претставници на „Албпетрол“ и „Армо“, двете државни нафтени претпријатија во Албанија, објавија во средата (3-ти октомври) полицијата и обвинителството.
Сите четворица менаџери на „Албпетрол“, меѓу кои и поранешниот извршен директор Фатос Ника, веќе се уапсени. 
По двајца поранешни менаџери на „Армо“ полицијата сé уште трага.
Обвинителите велат дека имаат доказ за нерегуларности во јавните набавки, вклучително и за фаворизирање одредени градежни претпријатија. 
Измамата предизвикала „значителна финансиска штета во буџетот“, додадоа тие. 
Во случајот на „Армо“ пронајдени се 30 спорни процедури на јавни набавки во текот на 2006 година. 
Малверзациите во „Албпетрол“ потекнуваат од уште порано. 
Доказот за тоа се појави во текот на внатрешната ревизија на претпријатието во периодот 2005-2006 година.
По 17 години транзиција, корупцијата останува еден од најголемите проблеми кои го погодува јавниот живот во Албанија, а да не се споменува и економијата на земјата. 
Според „Трансперенси интернешнал“ таа е најкорумпираната земја во Југоисточна Европа. 
Групата ја рангираше Албанија на 105-тото место оваа година, од вкупно 180 земји во светот.
Во текот на изминатите два месеци полицијата уапси 17 високи владини претставници врз основа на обвиненијата за корупција. 
Највисок осомничен е Николин Јака, поранешен министер за транспорт во владата на премиерот Сали Бериша. 
Тој е помеѓу шестмината функционери и двајцата акционери во градежни претпријатија за кои се верува дека биле вклучени во сомнителни бизниси.
Министерот за надворешни работи, Лулзим Баша, исто така се проверува во врска со неговиот претходен мандат како министер за транспорт. 
Обвинителите велат дека ги проверуваат неправилностите во процесот на јавни набавки за патот Драч-Кукеш -- најголемата инвестиција на Албанија во последниве децении.
