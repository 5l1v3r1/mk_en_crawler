11/03/2008
Од Зоран Николовски за Southeast European Times во Скопје --11/03/08
Помалку од три недели пред самитот на НАТО во Букурешт -- посветен главно на проширувањето -- Хрватска и Албанија се очекува да добијат покани за влез во Алијансата.
Изгледите на Македонија, пак, се чини дека зависат од решавањето на нејзиниот спор околу името со Грција.
Ова сценарио беше потврдено на министерскиот состанок на членките на НАТО во Брисел во четвртокот (6-ти март).
Состанокот не резултураше со евентуални заклучоци, но неколку земји -- меѓу кои и Соединетите Држави, Холандија, Словенија и Турција -- потврдија дека трите земји на т.н. Јадранска повелба, главно ги исполнија сите услови за членство.
Сепак, министрите за надворешни работи рекоа дека некои „прашања треба да бидат завршени“ до дводневниот самит во Букурешт, кој започнува на 2-ри април.
Како што и се очекуваше, Грција го поддржа членството за Албанија и Хрватска, но не и за Македонија.
„Што се однесува на поранешната југословенска република Македонија, јас им нагласив на нашите сојузници дека, за жал, политиката што ја следи владата на нашата соседна земја ...
не ни дозволува да заземеме некој позитивен став“, изјави грчката министерка за надворешни работи, Дора Бакојани, за новинарите по состанокот.
Според основачкиот документ на НАТО, Алијансата носи одлуки со консензус.
Во овој случај, тој й дава право на Грција да стави вето на одлуките на другите членки.
„Едната, Грција, е членка, а другата, Македонија, не е членка.
НАТО работи со консензус“, објасни генералниот секретар на НАТО, Јап де Хоп Шефер.
Резултатите на подготвителниот состанок беа поздравени во Хрватска, а можеби уште повеќе помеѓу политичките партии и јавноста во Албанија, за која многумина аналитичари сметаат дека е најслабиот кандидат.
Во Македонија има општо разочарување.
Владата објави големи реклами во околу 20 престижни весници низ целиот свет, истакнувајќи дека Македонија заслужува да биде членка и дека неправедно е блокирана поради спорот околу името.
Во рекламите се истакнува соработката на земјата со Грција во сите други области.
Двете земји се обидуваат да изнајдат компромис, но договорот и понатаму е неостварлив.
Македонија го промени својот устав, вклучувајќи клаузула според која земјата нема територијални претензии.
Официјалното знаме -- на кое порано се наоѓаше симболот на античка Македонија -- е променето.
Во меѓувреме, Соединетите Држави активно се вклучија во разговорите за спорот околу името.
Веднаш по состанокот во Брисел помошник државниот секретар Даниел Фрид допатува во Скопје, каде што се состана со премиерот Никола Груевски и претседателот Бранко Црвенковски.
„Постои многу отвореност во НАТО за Македонија, но ние мора да најдеме решение за спорот околу името.
Навистина мораме“, изјави Фрид за А1 телевизија.
„Мојата порака е:
Ајде да се обидеме да најдеме решение.“
Спорот „може да се реши ако има доволно политичка амбиција и политичка волја“, додаде тој.
Портпаролот на НАТО, Џејмс Апатурај, рече дека грчката влада е многу јасна дека сака трите земји да пристапат во НАТО заедно и дека единствениот рецепт за трајна стабилност на Балканот е преку евроатланската интеграција.
