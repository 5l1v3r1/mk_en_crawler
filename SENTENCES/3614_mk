04/12/2006
Од Марина Стојановска за Southeast European Times во Скопје -- 04/12/06
Според Индексот за перцепција на корупцијата за 2006 година на меѓународната организација Транспарентност, Македонија се рангира на 105-тото место од вкупно 163 земји -- односно на последното место од земјите во Југоисточна Европа. 
Владата се надева дека ќе го промени ова преку серија закони за корупцијата и организираниот криминал.
Владиниот план, вреден 1,5 милиони евра, што беше усвоен во октомври, исто така, предвидува ангажирање на странски експерт кој ќе остане во Македонија додека законите не бидат усвоени и применети.
Парламентот минатиот месец усвои амандмани на законот за борба против корупцијата. 
Измените вклучуваат петгодишен мандат за членовите на комисијата и претседателот, наместо претходниот едногодишен или ротирачки мандат. 
Покрај тоа, проширен е и обемот на активностите во кои владата не смее да се вклучува за време на изборните кампањи. 
На пример, потпишувањето на колективните договори сега е забрането за време на изборниот период.
Владата, исто така, подготвува нов закон за јавното обвинителство, кој ќе вклучува и формирање на одделна обвинителска канцеларија за борба против организираниот криминал и корупција.
„Идејата е мотивирана од потребата за поголема независност и ефикасност на власта“, вели раководителот на одделението за борба против корупцијата. 
„Овде не се работи за дуализам или напуштање на принципите на подреденост, врз основа на кои оперира обвинителството, туку се работи за потребата од зајакнување на одговорноста.“
Канцеларијата ќе има овластување да дејствува на ниво на целата држава и ќе одговара пред македонскиот јавен обвинител.
Според уставните амандмани, државниот обвинител сé уште го предлага владата, откако ќе го разледа мислењето на Советот на обвинители, а потоа го бира парламентот.
Исто така, според новиот закон, јавното обвинителство ќе има зголемени надлежности -- на пример, ќе има пристап до базата на податоци на банките. 
Полицајците и цариниците ќе имаат обврска да преземат дејства кога тоа ќе го побара јавниот обвинител.
Во рамките на оваа програма, делегација предводена од премиерот Никола Груевски минатата недела се состана со Франческо Мандои, заменик-обвинителот во Бирото за антимафија во Рим. 
Групата разговараше за законите за обвинителството, судскиот совет и кривичниот законик, законот за следење на комуникациите и законот за борба против корупцијата.
За четири години, државната антикорупциска комисија прими повеќе од 2.500 жалби од македонските граѓани. 
Комисијата, на своја сопствена иницијатива, испита повеќе од 100 случаи и поднесе повеќе од 120 различни иницијативи за отпочнување на судски постапки.
