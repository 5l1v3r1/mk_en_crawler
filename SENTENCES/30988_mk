04/05/2011
ВИЕНА, Австрија -- Национален референдум во врска со пристапувањето на Турција во ЕУ ќе биде спроведен, без оглед на исходот од преговорите меѓу Брисел и Анкара, објави во вторникот (3-ти мај) австрискиот канцелар Вернер Фејман, по состанокот со турскиот претседател Абдула Ѓул во Виена.
Ѓул истакна дека членството на Турција може да биде од комерцијална корист за членките на блокот, вклучително и Австрија.
На турско-австрискиот бизнис форум, тој ги истакна алтернативните енергетски извори.
„Турција е една од најуспешните земји во поглед на хидроелектричните централи и една од најважните земји во светот во поглед на гасоводите“, рече Ѓул.
Исто така во вторникот, група од 57 невладини организации поднесе декларација до Европскиот парламент (ЕП) во Стразбур во која повикува на ставање крај на ќор-сокакот во пристапувањето на Турција во ЕУ.
Халук Кабаалиоглу, претседател на Фондацијата за економски развој, ги увери членките на ЕП дека Турција е сè уште заинтересирана за пристапување во ЕУ.
„Време е да се посочи дека ЕУ е, исто така, заинтересирана за Турција“, додаде тој.
(Хабер турк, новинска агенција Анадолу, Хуријет, новинска агенција Анадолу, Заман - 03/05/11)
