17/01/2006
Од Влатко Вукотиќ за Southeast European Times во Бања Лука – 17/01/06
На Босна и Херцеговина (БиХ) й недостигаат прецизни податоци за висината на меѓународните донаторски финансии кои беа инвестирани во повоената реконструкција во текот на изминатите десет години. 
Дури и по едногодишно истражување парламентарната истражна комисија не може да дојде до одговор.
Според најновите информации од Министерскиот совет, БиХ има добиено околу 3,7 милијарди евра. 
Но, истражната комисија ги оспорува тие цифри, велејќи дека истите се разликуваат од претходните податоци. 
Останува нејасно дали и заемите се вклучени во донациите.
„Надлежното министерство не информираше дека се пронајдени 6 милијарди евра донации, без средствата на Европската комисија во висина од 1,5 милијарди евра. 
Ние прашуваме каде исчезнаа повеќе од две милијарди евра“, рече претседателот на Истражната комисија, Тихомир Глигориќ.
И покрај тоа што комисијата сé уште не ја заврши работата, истата беше укината и задачата беше префрлена на Министерскиот совет.
Во Сребреница, меѓународно позната како место на најголемото злосторство во Европа по Втората светска војна, никој не е сигурен колку средства се донирани во текот на годините за реконструкцијата на домовите и инфраструктурата. 
Делумните податоци укажуваат на тоа дека се инвестирани околу 37 милиони евра.
Во моментов не можеме точно да кажеме колку е инвестирано ... 
Јас можам само да кажам дека се потрошени околу 8 милиони евра во Сребреница минатата година“, рече градоначалникот Абдулрахман Малкиќ.
Локалната власт формираше комисија која ќе ги испита наводите дека парите биле несоодветно потрошени.
Околу 1.800 куќи и станови се реконструирани во Сребреница. 
Една од нив му припаѓа на Џевад Туљковиќ, кој се врати во областа од Тузла по завршувањето на конфликтот. 
Тој вели дека чекал пет години за реконструкцијата и на крајот добил можноста да ја обнови својата куќа со помош на германската организација ТХВ. 
Семејството морало да побара помош од соседите и пријателите за прозорците и вратите за да ја преживее зимата.
„Добив само ѕидови, а ми беше ветено дека целата куќа ќе биде готова за вселување. 
Не потпишав официјално дека работата е завршена. 
Очигледно некој друг тоа го сторил за мене“, рече Туљковиќ.
Малкиќ ги негираше шпекулациите дека постојат какви било малверзации или небрежност во искористувањето на средствата за реконструкцијата, но истакна дека донациите не се доволни за да им овозможат на луѓето враќање во нормала. 
Сепак, повеќето аналитичари укажуваат на несоодветниот надзор во цела БиХ. 
Можноста за злоупотреба може да се спречи, велат тие, ако во БиХ се формира агенција што ќе ги контролира милионите кои се влеваат секоја година во вид на донации.
