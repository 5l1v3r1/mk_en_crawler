02/08/2012
Катица Ѓуровиќ за Southeast European Times во Приштина -- 02.08.12
Извештајот на Глобал иновејшн индекс, објавен од страна на француската меѓународна школа за бизнис ИНСЕАД и Светската организација за интелектуална сопственост, покажува дека регионалните држави имаат недостиг во поглед на иновациите, но многу од нив се подобри отколку другите држави во светското истражување.
Од 141 држава, само 25 добиле повеќе од 50 поени на скалата од 100 поени. 
Словенија се рангираше на 26-тото место, нешто под 50 поени, по што следи Хрватска (42-ра), Бугарија (43-та), Црна Гора (45-та), и Србија (46-та). 
Подолу на листата се Романија (52-ра), Македонија (62-ра), Грција (66-та), Босна и Херцеговина (72-ра), Турција (74-та) и Албанија (90-та).
Извештајот ги рангира земјите врз основа на нивните иновативни капацитети и резултати. 
Втора година по ред Швајцарија, Шведска и Сингапур водат според целокупните иновативни остварувања. 
Јемен, Нигер и Судан се на дното на листата.
Извештајот покрива 94,4 отсто од светското население и БДП.
„Иновациите се основни за современата економија со оглед на тоа што отвораат нови работни места и ја зголемуваат продуктивноста и растот на државата. 
Извештаите покажуваат дека земјите кои инвестирале во истражување и иновации имаат посилен раст за време на кризата и полесно излегуваат од истата“, рече за SETimes Даниела Бенавенте, главен истражувач и проект менаџер на Глобан иновејшн индекс.
Извештајот, во кој иновациите добиваат широка дефиниција, првенствено ги вклучува иновациите во бизнисот, факторинг во иновациите во инфраструктурата, образованието и неговите резултати -- знаењето, влијанието на вештините врз продуктивноста и употребата на новите технологии во работната организација,
Даница Мичановиќ, секретар на Технолошко-иновативниот одбор на српската Стопанска комора, рече дека Србија бележи нагорен тренд во научната и истражувачката работа, но останува да се направи уште многу во иновациите.
„Ни требаат повеќе системски регулативи и повеќе пари, со оглед на тоа што нашите средства за иновациите на национално ниво се ограничени -- околу 0,35 отсто од БДП, далеку под просекот и планираните 3 отсто на ЕУ“, рече Мичановиќ за SETimes.
Досега Србија инвестираше во иновациите преку средствата на Инструментот за претпристапна помош на ЕУ. 
Програмата за интегрирана поддршка на иновациите и проектот Иновација Србија, водени од Светска банка, финансирани од ЕУ со цел поддршка на конкурентноста и економскиот раст на Србија, преку зајакнување на иновациите во малите и средните претпријатија.
Во Црна Гора Државната дирекција за развој на малите и средните претпријатија отпочна ваучер програма за иновации, заради подобрување на конкурентноста и иновациите во претпријатијата преку неповратен кредит.
Во соработка со Европскиот фонд за инвестиции и Европската банка за обнова и развој, отпочнат е регионален проект за развој на малите и средните претпријатија во Западен Балкан.
Оваа иницијатива ќе има 140 милиони евра преку Инвестициската рамка на Западен Балкан, за да обезбеди финансии за иновативните мали и средни претпријатија.
Линкот за написот е тука
