12/08/2011
(Утрински весник - 12/08/11;
OБСЕ, СНA - 11.08.11)
Потврдувајќи ја својата загриженост во врска со континуираното влошување на слободата на медиумите во Македонија, ОБСЕ во четвртокот (11-ти август) го повика Скопје да прекине со репресиите врз електронските и печатените медиуми и со обидите за замолчување на критичките гласови во земјата.
Претставничката за слободата на медиумите на организацијата од 56 држави, Дуња Мијатовиќ, искажа „вознемиреност поради големиот пад на слободата на медиумите“ во оваа балканска држава и ги критикуваше властите за игнорирање на повиците на телото да преземат чекори за подобрување на ситуацијата во оваа област.
„Ова е, за жал, четврти пат во последните два месеци да покренам различни прашања поврзани со тековното влошување на слободата на медиумите“, напиша таа во писмо до министерот за надворешни работи, Никола Попоски.
„И покрај постојаните повици до владата да ја промени ситуацијата и да ги почитува обврските кон ОБСЕ во врска со слободата на медиумите, ситуацијата се чини дека се влошува.“
Претставничката на ОБСЕ во своето писмо наведе неколку вознемирувачки случаи, вклучително и прекинувањето на мандатот на целиот управен одбор на јавниот радиотелевизиски сервис, МРТ, на крајот од јули, како и преземањето дејства против критички настроените медиуми и одделни новинари.
Мијатовиќ го испрати своето писмо до Попоски два дена откако Тамара Чаусидис, новинарка на скопската телевизија Алсат-М и претседателка на Самостојниот синдикат на новинари, беше отпуштена во вторникот, без да биде известена.
Иако потегот на телевизијата „може да се смета за чиста бизнис одлука, истата е, всушност, показател за силно политизираната природа на медиумските работи и стравот од критички гласови“, рече претставничката на ОБСЕ.
Фактот дека отпуштањето на Чаусидис уследи по протестите што ги одржа нејзиниот синдикат на крајот од минатиот месец против политичките и бизнис влијанија врз македонските медиуми, предизвикува сомневање дека потегот на Алсат-М телевизијата беше политички мотивиран и со цел казнување на новинарката.
Мијатовиќ беше особено загрижена од чекорот што го презеде советот на МРТ на 31-ви јули, кога ја објави својата одлука за прекин на мандатот на сите седум членови на управниот одбор на јавниот радиотелевизиски сервис, без дури и да започне процес на назначување на нивни заменици.
„Од суштинска важност е кога Советот одлучува за промени во управниот одбор на МРТ да го толкува законот во интерес на одржувањето политички и уреднички независен јавен радиотелевизиски сервис“, рече претставничката на ОБСЕ.
Други вознемирувачки случаи што ги посочи Мијатовиќ во своето писмо се:
одлуката на Агенцијата за електронски комуникации за одземање на лиценцата на најстарата телевизија во Македонија, А1 телевизија, како и затворањето на три дневни весници, кои беа ставени под истрага за даночно затајување и перење пари на крајот од 2010 година.
Нивните банковни сметки се замрзнати од 27-ми јануари.
Мијатовиќ, исто така, ги критикуваше измените во Законот за радиодифузна дејност на земјата, според кој бројот на членовите во Советот за радиодифузија е зголемен на 15, при што шесте нови членови ќе бидат предложени од тела што се всушност контролирани од владејачката партија.
„Овие измени се спротивни на целта на законот, а тоа е гарантирање политичка независност на регулаторното тело“, ОБСЕ ги цитираше зборовите на Мијатовиќ од писмото испратено до владата минатиот месец.
