11/03/2005
(АП, Ројтерс, АФП, Блумберг, ББС, ВОА, Радио Б92, МКТЈ - 10/03/05)
Меѓународниот кривичен трибунал за поранешна Југославија (МКТЈ) го товари косовскиот премиер, Рамуш Харадинај, по 37 точки од обвинението за воени злосторства. 
Обвинението против него и против уште двајца други поранешни припадници на сега веќе распуштената Ослободителна војска на Косово (ОВК) беше објавено во четвртокот (10-ти март), еден ден откако тројцата обвинети му се предадоа на судот во Хаг.
36-годишниот Харадинај поднесе оставка во вторникот, по добивањето на обвинението, притоа инсистирајќи дека е невин. 
Тој е највисокиот припадник на ОВК кој се соочува со обвиненија од судот во врска со конфликтот во Косово во периодот 1998-1999 година.
Злосторствата за кои станува збор во обвинението, наводно, се случиле помеѓу март, 1998 година, и 30-ти септември истата година. 
Во тоа време, се вели во обвинението, Харадинај имал целосна контрола врз операциите на ОВК во нејзината зона на дејствување во Дукаѓин во западно Косово, во близина на границата со Албанија и Црна Гора.
Тој се товари по 17 точки од обвинението за злосторства против човештвото за прогон, убиство, силување, нечовечки дејства, уништување на имот, незаконско затворање, депортирање или присилно преместување на цивили. 
Тој се соочува со дополнителни 20 точки од обвинението за прекршување на правилата или обичаите за време на војна и тоа за суров третман, за убиство и за силување.
Обвинението, понатаму, го товари Харадинај и двајца негови поранешни помошници -- Идриз Балај и Лахи Брахимај -- дека биле припадници на здружена криминална група чија цел била зацврстување на целосната контрола на ОВК во регионот, отстранување на српските цивили од областа и потиснување на „секоја реална или претпоставена соработка со Србите од страна на албанското или ромското население таму“.
За остварување на таа цел, велат обвинителите на ОН, борците на ОВК прибегнале кон воени злосторства, вклучувајќи и заплашување, киднапирање, затворање, тепање, мачење и убиства на цивили.
33-годишниот Балај командувал со специјалната единица на ОВК, позната како „Црни орли“. 
35-годишниот Брахимај, според обвинителите на ОН, бил близок роднина на Харадинај и негов помошник и дејствувал како заменик-командант на оперативната група во Дукаѓин. 
Двајцата директно одговарале пред Харадинај и тесно соработувале со него. 
Секој од нив се товари по вкупно 35 точки од обвинението за злосторства против човештвото и прекршување на правилата и обичаите за време на војна.
Како командант на ОВК, се вели во обвинението, Харадинај „воспоставил систем според кој поединци биле одредувани како цели на киднапирање, злоставување и убиство, и според кој се вршел систематски напад врз ранливите делови од цивилното население“.
Според обвинителите, тој „ги оправдувал и охрабрувал“ криминалните дејства на неговите подредени и „во некои случаи и лично ги наредувал, контролирал и учествувал во тепањата“. 
Тие, понатаму, обвинуваат дека „најмалку еднаш, [тој] дал премолчено одобрение како командант затворени лица да бидат убиени“.
Се очекува тројцата за првпат да се појават пред судиите на ОН и да се изјаснат во следниве неколку дена. 
Ако биде осуден по кое било обвинение, Харадинај би можел да се соочи со доживотна казна затвор.
