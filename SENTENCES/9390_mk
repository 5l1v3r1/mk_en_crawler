03/05/2012
Мухамет Брајшори за Southeast European Times во Приштина -- 03.05.12
Случајот Клечка, кој се сметаше за најголемо судење за воени злосторства во Косово, беше затворен во средата (2-ри мај), при што обвинетите беа ослободени од сите обвиненија. 
Пресудата предизвика негативни реакции, и прашања во врска со другите судења за воени злосторства во земјата
Комисија од двајца судии на ЕУЛЕКС и еден локален судија во Приштинскиот окружен суд ги прогласи членовите на поранешната Ослободителна војска на Косово (ОВК),Фатмир Лимај, Насер Красниќи, Неџми Красниќи и Насер Шаља, за невини по сите обвиненија. 
Тие беа обвинети за воени злосторства врз цивилното население и воените затвореници. 
Претходно, шест други обвинети беа, исто така, ослободени од сите обвиненија.
Лимај и 11 други беа уапсени во март 2011 година откако беа обвинети дека наредиле и извршиле тортура во косовски затвор во 1999 година. 
Лимај е поранешен министер за транспорт и телекомуникации и пратеник на Демократската партија (ПДК) на премиерот Хашим Тачи (ПДК).
Тачи ја поздрави пресудата. 
„Отсекогаш сме давале целосна поддршка за правдата, бидејќи целосно веруваме и сме убедени во невиноста на командантите и борците на ОВК.“
Во Белград, српскиот министер за Косово во заминување, Горан Богдановиќ, рече дека пресудата е „скандалозна и понижувачка за жртвите“.
Српското обвинителство за воени злосторства ја опиша одлуката како „неправедна и срамна, пред сé кон жртвите што бараат правда“.
„Со ова се поставува прашањето дали некој воопшто ќе биде осуден за вршење злосторства врз Србите во Косово“, се вели во изјавата на обвинителството од средата, според Б92.
Обвинител на ЕУЛЕКС од специјалното обвинителство на Косово, најави жалба на пресудите.
Во март, комисијата на судии во случајот одлучи дека изјавите и дневниците на Агим Зогај -- кој изврши самоубиство во септември 2011 година -- не можат да се презентираат пред суд, бидејќи обвинителството не ги следело процедуралните стандарди.
Бетим Муслиу, од Косовскиот правен институт, изјави за SETimes дека јавниот имиџ на ЕУЛЕКС доживеа удар -- граѓаните мислат дека случаите против политичарите од висок профил се држат намерно за да се дискредитираат разни фигури.
„Обвинителите на ЕУЛЕКС постојано се покажуваат како непрофесионални и некомпетентни за извршување на нивната мисија. 
Серијата судски процеси против политичари од висок профил или влијателни функционери во Косово се отворени без докази“, рече Муслиу.
Граѓаните и политичарите во минатото го обвинуваа ЕУЛЕКС дека не се занимава со воените злосторства извршени од тогашната Југословенска армија и српската полиција во Косово за време на војната во 1999 година, туку ги фокусира своите напори на ОВК и се обидува да ги минимизира злосторствата на Србија.
„Населението на Косово е жртва. 
Имаше агресор кој изврши геноцид: државата Србија. 
Во меѓувреме, сите овие години, врз основа на процесите што се развија и судењата за воени злосторства, имаше обид да се променат овие улоги. 
Тоа е неприфатливо за меѓународната правда“, вели Муслиу, додавајќи дека ЕУЛЕКС мора да се фокусира на својот имиџ.
„Ако ги погледнеме резултатите досега, имаме серија судења, кои завршија со неуспех поради непрофесионалната и неодговорна работа на ЕУЛЕКС. 
Сите овие неуспеси влијаеја за лошиот имиџ на мисијата на ЕУЛЕКС, од кого очекувањата беа огромни“, рече Муслиу.
Мухарем Џемајли, претседател на Организацијата на воени ветерани на ОВК, изјави за SETimes дека случајот против Лимај беше политички мотивиран.
„[Сметаме дека пресудата] за Фатмир Лимај и неговите соборци во случајот Клечка е правична и разумна. 
Како организации на ветерани, ние сметаме дека се работеше за политички процес, знаејќи дека припадниците на ОВК се невини“, рече Џемајли.
Организациите побараа ЕУЛЕКС да престане да се занимава со воените злосторства во Косово.
„Ние сметаме дека ЕУЛЕКС треба да престане со истражувањето на воените злосторства за припадниците на ОВК ... 
мора да се занимава со српските криминалци кои извршија сериозни злосторства врз албанското население“, рече Џемајли.
Гент Гаши, истражувач во Центарот за проучување на јавната политика, вели дека Лимај ќе се врати во политичкиот живот на Косово -- можеби како кандидат за претседател на партијата.
„Тој е член на парламентот, и претпоставувам дека ќе се врати на својата работа. 
Додека ПДК се подготвува [за избор] на претседател на партијата ова лето, Лимај може да се кандидира против Тачи“, рече Гаши.
