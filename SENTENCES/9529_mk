28/11/2012
Сафет Кабашај за Southeast European Times во Приштина -- 28.11.12
Најновите измени на косовската влада во нејзината програма за репатријација и реинтеграција им помагаат на раселените лица повторно да го почнат животот во татковината, по неуспешните обиди за барање прибежиште низ европските земји.
Првиот пакет за социјална помош што содржи основни прехранбени производи за шест месеци е проширен и вклучува помош во домувањето, помош за наоѓање работа и програми за обука.
Програмата е важна бидејќи директно влијае на процесот на визна либерализација на земјата со ЕУ. 
Европската комисија вети 63 милиони евра како поддршка на напорите на Косово за спроведување на реформската агенда на ЕУ, вклучително и реадмисијата и реинтеграцијата.
Повеќе од 3.300 луѓе се вратија во Косово како дел од програмата за репатријација во 2012 година. 
Владата потпиша договори за реадмисија со 15 други земји, претежно во ЕУ. 
За време на првите 10 месеци оваа година, истата врати близу 4.000 косовски граѓани назад во нивната татковина.
Решавањето на ова прашање претставува клучен услов што Приштина мора да го исполни за да отпочне дијалог со ЕУ за визната либерализација. 
Косово е моментно единствената балканска земја што е исклучена од безвизната зона на ЕУ.
„Свесни сме дека што и да им понудиме, повеќето од нив ќе беа многу позадоволни ако можеа да го решат својот статус во европските земји“, рече за SETimesАртан Дураку, заменик-директор на одделот за реинтеграција.
Исмет Бериша, косовски Ром од западниот град Ѓаковица, бил принуден да се врати во својата татковина во декември 2009 година, откако две децении бил бегалец во Германија. 
Тој сега ќе се всели во куќа, благодарение на владината програма, за неколку недели.
„Фактот дека владата ми нуди куќа, ме прави многу задоволен и ми дава оптимизам по периодот на депресија откако се вратив“, рече заSETimesБериша, татко на шест деца, сите на возраст меѓу 2 и 16 години.
Репатријацијата се спроведува во согласност со меморандумите за разбирање што Косово ги потпиша со европските земји каде живеат косовските државјани без решен статус. 
Нивната реинтеграција во општеството е тешка за косовските институции и покрај напредокот, особено кога семејствата се враќаат против своја волја.
„Во таа смисла, ние ги охрабруваме европските држави да го стимулираат доброволно враќањето на овие луѓе, бидејќи на тој начин тие се подготвуваат подобро за реинтеграцијата“, рече Дураку.
Скендер Халити е уште еден репатриран Косовар кој наскоро ќе почне да живее во нова куќа. 
Неговото четиричлено семејство живеело во Босна од 1998 година, пред да биде принудено да се врати во Косово на крајот од 2010 година.
„Изградбата е во завршна фаза и за неколку недели ќе се вселам таму“, рече за SETimesХалити, од Скендерај. 
„Среќен сум со куќата. 
Очигледно, тоа ќе ми биде солидно сместување.“
Дураку рече дека изградбата на 45 домови е во завршна фаза, додека други 42 се веќе изградени. 
Програмата за репатријација им помага на 270 семејства да најдат работа, нудејќи обука за 116 луѓе и помош на сместување на 250 други семејства.
Сузана Битиќи, претставничка за медиуми и информации во канцеларијата на ЕУ во Приштина, изјави заSETimes дека владата веќе го поднесе до Европската комисија својот прв извештај за визната либерализација, како и дека мисија за проценка на ЕК е веќе на задача во Косово.
„На комисијата сега ќе й треба доволно време да ги разгледа и анализира најразличните податоци, вклучително и владиниот извештај, извештаите изготвени од експертите што доаѓаат во посета на Косово и другите податоци од агенциите на ЕУ и ЕУЛЕКС, и затоа е премногу рано да се дадат какви било коментари во оваа фаза“, рече Битиќи.
