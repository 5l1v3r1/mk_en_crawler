01/08/2005
(Телеком Австрија, АП, Ројтерс, ББС, Reporter.gr, Софиска новинска агенција, Медиапул - 14/07/05)
Телеком Австрија на 14-ти јули објави дека го затвори купувањето на Мобилтел АД, водачкиот бугарски мобилен оператор, на околу шест недели по потпишувањето на договорот за купување на акциите.
Телеком Австрија купи 100 отсто од Мобилтел за вкупна вредност од 1,6 милијарди евра, објави австриското претпријатие. 
Бугарскиот оператор ќе биде вклучен во мобилниот сегмент од Телеком Австрија. 
Поздравувајќи го успешното завршување на преземањето, генералниот директор на Телеком Австрија, Хајнц Санд, за новинарите изјави дека договорот претставува најголемо преземање од едно австриско претпријатие.
Овој чекор му дава на претпријатието пристап до потенцијалните нови клиенти во земјата со вкупно население од околу 8 милиони. 
Моментно Мобилтел има повеќе од 3,2 милиони претплатници, повеќе од вкупниот број корисници на фиксната телефонија во Бугарија, како и 65 отсто удел во пазарот, податок од 31-ви март. 
Неколку дена пред затворањето на купувањето, бугарскиот оператор, кој, исто така, има дозволи за фиксна телефонија и третата генерација мобилни услуги, доби долгорочен корпоративен рејтинг ББ+ од „Стандард енд пур“.
Приходите на Мобилтел за првото тримесечје од оваа година изнесуваат повеќе од 119 милиони евра, зголемени за 11,8 отсто, а нето-приходите се зголемија за 6 отсто на 51,6 милиони евра, објавија Ројтерс. 
Неговиот годишен приход за 2004 година ја надмина цифрата од 486 милиони евра, додека нето-приходот изнесуваше скоро 203 милиони евра.
Санд рече дека Телеком Австрија не планира големи промени во Мобилтел.
„Претпријатието е бугарска успешна приказна“, рече Џозеф Винацер, новиот генерален директор на Мобилтел на прес-конференцијата на 14-ти јули. 
„Тоа е неоспорен водач на пазарот и ние имаме намера така и да остане. 
Ќе го надградуваме брендот, ќе нудиме конкурентни цени и ќе понудиме нови услуги и производи.“
Винацер го предводи експертскиот тим од мобилниот огранок на Телеком Австрија, Мобилком Австрија, кој ги започна подготовките за интеграција на Мобилтел во февруари со цел да осигури непречена транзиција на сопствеништвото.
Пред договорот 40 отсто од Мобилтел беше во сопственост на приватна акционерска група предводена од ABN AMRO Capital, Citigroup Investments и Communications Venture Partners. 
Другите 60 отсто беа во рацете на австрискиот бизнисмен Херберт Корд и други две австриски претпријатија.
„Телеком Австрија купи мошне профитабилен оператор со добри изгледи за раст“, Ројтерс го цитира аналитичарот на „Ерсте бенк“, Конрад Свечени. 
„Пробивот во Бугарија е нешто над 50 отсто така што потенцијалот за раст се уште е многу добар“.
Според официјалните статистички податоци, пазарот на бугарските телекомуникации забележа раст од 13 отсто во 2004 година и достигна обем од околу 1,25 милијарди евра. 
Цитирајќи го регулаторното тело за телекомуникации во Бугарија АП објави дека мобилните служби во земјата доживеаја раст од 13 отсто минатата година.
Според Борис Немшиќ, генерален директор на Мобилком Австрија -- еден од седумте безжични дивизии на Телеком Австрија -- купувањето на Мобилтел претставуваше позитивен чекор кон проширувањето на Телеком Австрија во Југоисточна Европа. 
Претпријатието веќе оперира во Хрватска преку својата ВИПнет мрежа. 
Како дел од својата амбиција да стане водечко претпријатие во Југоисточна Европа, Телеком Австрија, наводно, се залага за купување на 49 отсто од вториот по големина оператор во Србија, Мобилтел.
