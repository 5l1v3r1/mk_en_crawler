22/10/2007
Од Јонилда Кочи, Наташа Радиќ и Зоран Николовски за Southeast European Times – 22/10/07
НАТО планира да ги отвори своите врати за нови членки следната година, а се очекува поканите да бидат упатени на априлскиот самит во Букурешт.
Во прв ред се земјите потписнички на Јадранската Повелба -- Албанија, Хрватска и Македонија.
Иако сите три земји добија охрабрувачки сигнали, тие исто така беа предупредени дека остануваат некои прашања кои треба да се решат.
Секоја земја се соочува со низа предизвици кои мора да бидат решени до следната пролет.
Иако поважните критериуми поврзани со одбраната се веќе задоволени, препреките лежат во областите како политичките и судските реформи.
Генералниот Секретар на НАТО Јап де Хоп Шефер го кажа тоа за време на неодамнешниот обраќање до парламентарното собрание на НАТО.
„Како и во претходните кругови на проширување, одлуката во Букурешт на крајот ќе биде политичка“ им рече тој на законодавците.
За Албанија, две главни прашања се на маса:
подобрување на политичката соработка и борба против корупцијата.
Оваа земја мора да покаже дека политичкиот систем е созреан по една долга и често немирна транзиција кон демократија.
На пример, проблемите со изборите привлекоа големо меѓународно внимание.
Веднаш по последните локални избори, одржани на 18-ти февруари, и НАТО и ЕУ забележаа одредени позитивни промени -- отворена дебата во медиумите, висок број на излезени гласачи и повисоки стандарди за изборните кампањи.
Од друга страна, меѓународните набљудувачи рекоа дека изборите беа пропуштена можност за соработка помеѓу политичките партии.
Недостатокот од соработка повторно беше проблем во текот на летото, кога изборот на претседател западна во ќор-сокак заради жестоките расправии помеѓу владата и опозицијата.
Подобриот дијалог е предуслов за другите реформи бидејќи многу клучни промени бараат ангажираност од целиот политички спектрум.
„Соработката помеѓу владата и опозицијата во имплементирањето на реформите е клучен елемент за успех“, рече помошник секретарот за одбрана и планирање Џон Колстон на конференцијата на НАТО во март во Тирана.
Албанија, исто така, мора да ја убеди меѓународната заедница дека спроведува ефикасна борба против корупцијата.
Напредокот на ова поле е бавен, како што покажува годишниот индекс за корупција на организацијата Транспаренси Интернешанл.
Иако Албанија се спушти за шест места на овогодинешниот индекс, од 111-то на 105-то место, таа сеуште заостанува зад останатиот дел од регионот.
Претставниците на НАТО и ЕУ обрнаа внимание на владините иницијативи во оваа сфера, но предупредуваат дека сеуште недостигаат конкретни резултати.
Што се однесува до реформите во армијата, Албанија е на вистински пат.
Со помош на меѓународната заедница, властите продолжуваат со реструктуирање на армијата и зајакнување на демократските структури во согласност со Акциониот план за членство во НАТО.
Армијата е трансформирана во помала, доброволна и професионална сила.
Вишокот на оружје и муниција -- кој претставува опасност за населението -- е намален.
Неодамна Албанија стана првата земја во светот која заврши со уништување на пријавеното хемиско оружје, во согласност со Конвенцијата за хемиско оружје одржана во јули.
Таа, исто така, испрати свои трупи во американските мисии во Авганистан и Ирак.
Од февруари, земјата има 120 неборбени трупи, стационирани на аеродромот во Мосул.
Албанскиот министер за одбрана Фатмир Медиу рече дека албанските трупи ќе останат во Ирак се додека таму се американските сили.
Залагајќи се за членство на нивната земја во НАТО, албанските претставници ја наведуваат клучната улога на земјите од Западен Балкан за стабилноста на регионот.
„Приемот на Албанија, Хравтска и Македонија во НАТО ќе создаде побезбедна и потрајна гранка на НАТО на југоисток“, рече премиерот Сали Бериша.
Хрватска:
собирање јавна поддршка
Од трите земји од Јадранската Повелба, Хрватска најверојатно има постигнато најмногу во поглед на задоволувањето на критериумите на НАТО.
Меѓутоа, Хрватска се соочува со поинаков проблем:
собирање јавна поддршка за членство во Алијансата.
Хрватска му го претстави својот шести Акционен план за членство на раководството на НАТО во Брисел на крајот од септември.
По средбата, заменик министерот за надворешни работи Пјер Симоновиќ рече дека Загреб е уверен дека овој Акционен план ќе биде последен.
Хрватската армија беше целосно трансформирана и доведена во согласност со регулативите на НАТО.
Хрватска активно учествува во мисијата во Авганистан со контингент во 200 војници, кој ќе биде зголемен за 100 идната година.
Во поглед на политичките реформи, Хрватска добива добри сигнали од Алијансата.
Сите политички партии го поддржаа членството во НАТО како главен приоритет, одма после членството во ЕУ.
Меѓутоа, јавноста не го дели нивниот ентузијазам.
Доколку денес биде одржан референдум, Хрватска можда и не би влегла во НАТО.
Последните анкети покажаа еднаква поделба:
50 отсто за и 50 отсто против.
Всушност, владата не плани да одржи референдум, бидејќи според уставот нема потреба од такво нешто.
Скептицизмот кај јавноста е поттикнат од две главни прашања.
Прво, Хрватите се загрижени дека воените бази ќе бидат изградени на јадранскиот брег, и покрај тоа што претставниците на НАТО неколку пати категорично ја исклучија ваквата можност.
Втор проблем е спротивставувањето Хрватска да учествува во војната во Ирак, дури и како дел од мисијата предводена од НАТО.
Политичарите и дипломатите се обидоа да објаснат дека НАТО не влијае врз државниот суверенитет и дека вакви одлуки може да донесува само парламентот.
И покрај слабата јавна поддршка, Хрватска најверојатно ќе влезе во Алијансата во следниот бран на проширување.
„Ве чекаме во НАТО“, му рече американскиот претседател Џорџ В. Буш на својот хрватски колега, Стипе Месиќ, на последната седница на ОН во Њу Јорк.
Делегација на НАТО ќе ја посети Хрватска во ноември со цел да се осигура дека се задоволени сите барања, како и дека нема преостанати препреки.
Нивниот извештај ќе им биде презентиран на министрите на НАТО, кои потоа ќе одлучат дали ќе дадат зелено светло.
Македонија импресионира со воените реформи
Во Македонија, јавната поддршка не е проблем.
Анкетите покажаа дека во моментов 70 отсто од населението го поддржува членството во НАТО, главно бидејќи многумина веруваат дека членството ќе донесе стабилност и мир.
Ова е висок приоритет за оваа земја, имајќи ја предвид нејзината местоположба во едно немирно соседство и сопствените конфликти пред шест години.
Реформите на армијата се најаката страна на Македонија.
Таа изврши целосна реорганизација на својата војска и многумина велат дека Македонија одамна ќе беше во НАТО доколку реформите на армијата беа единствениот услов за членство.
Во септември, претседателот на воениот комитет на НАТО Реј Хено рече дека е импресиониран од воените реформи.
Македонската Армија е мала, флексибилна, добро обучена и современа.
Таа има имплементирано 7акциони планови и има комплетно интероперабилна и компатибилна командна структура.
Армијата е целосно професионализирана -- т.е. веќе три години не постои воена обврска.
Армијата учсетвува во мисијата ИСАФ во Авганистан и Операцијата Ирачка слобода во Ирак, а од минатата година учествува и во мисијата на ЕУ Алтеа во Босна и Херцеговина.
Сега македонските војници се обучуваат и за мировните мисии на ОН..
Во моментов, најголемата пречка за членство во НАТО е лошиот дијалог помеѓу владејачката партија и опозицијата.
Кохабитацијата помеѓу претседателот и премиерот, кои припаѓаат на различни парии и чии должности се поклопуваат во некои области, исто така е проблем.
Покрај тоа, важните судски реформи -- како што се законот за јавното обвинителство и формирањето на Судски Совет -- остануваат незавршени.
Сепак, повеќето домашни набљудувачи се оптимисти за добивање на покана за членство во април во Букурешт.
Имајќи го предвид непредвидливиот исход од процесот за решавање на статусот на Косово, многумина веруваат дека НАТО ќе сака да ја зајакне стабилноста во регионот со тоа што ќе ја доведе Македонија во своите редови.
Шансите за членство речиси сигурно би ги обесхрабриле сите радикални групи.
Со влегувањето во НАТО Македонците можат целосно да го насочат нивното внимание кон подобрување на животните стандарди, без да се грижат за евентуални немири.
