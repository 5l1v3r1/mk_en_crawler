06/07/2007
Од Ахмет Гормез за Southeast European Times во Анкара -- 06/07/07
Турскиот Уставен суд во четвртокот (5-ти јули) ја зазеде страната на владата, донесувајќи одлука за одржување референдум за уставните амандмани со кои се овозможува народот -- наместо парламентот -- да го избира претседателот на земјата.
Шест од вкупно единаесет членови на судот гласаа против жалбата.
„Ќе има референдум“, рече заменик-претседателот на судот, Хасим Килиќ, пред новинарите што чекаа пред зградата.
Гласањето, најверојатно, ќе се одржи на 21-ви октомври.
Законот беше усвоен од страна на владејачката Партија на правдата и развојот (АКП) кога нејзиниот кандидат за претседател, министерот за надворешни работи, Абдула Ѓул, не успеа да обезбеди двотретинско мнозинство во парламентот.
Покрај воведувањето општи избори за претседател, истиот го намалува мандатот на шефот на државата од седум на пет години и одредува ограничување од два мандати.
Мандатот на парламентот се намалува од пет на четири години.
Актуелниот претседател Ахмет Неџдет Сезер, убеден секуларист кој честопати влегуваше во судир со АКП, стави вето на легислативата, но истата беше повторно одобрена во парламентот.
Претседателот, заедно со најголемата опозициска Републиканска народна партија, тогаш поднесе жалба до Уставниот суд.
Одлуката беше донесена само две недели пред општите избори на 22-ри јули.
Со месеци турските секуларисти и АКП, која има корени во исламот, водат жестока политичка битка.
Секуларистите организираа серија протести, привлекувајќи милиони луѓе.
За време на овие т.н. „републички средби“ учесниците носеа турски знамиња и протестираа против АКП, извикувајќи „Турција е секуларна и ќе остане таква“.
Уставниот суд се смета за клучен дел од секуларната власт, поради што многумина беа изненадени од пресудата.
Според некои извештаи во медиумите тоа е знак дека битката помеѓу секуларистите и АКП е завршена, барем засега.
Турците сега ќе одлучуваат дали сакаат самите да го избираат шефот на државата, или претпочитаат тоа да го прават избраните членови на парламентот.
Сепак неизвесно е кога оваа земја од 70 милиони ќе добие нов претседател.
Според законот, членовите на парламентот избрани на 22-ри јули треба да изберат нов претседател во рок од 30 дена.
Но, референдумот за општи избори за претседател нема да се одржи до крајот на октомври.
