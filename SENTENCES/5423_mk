14/10/2010
Од Линда Карадаку за Southeast European Times во Приштина -- 14/10/10
Американската државна секретарка Хилари Клинтон во средата (13-ти октомври) ја заврши својата балканска турнеја во Косово, каде што ги повика Приштина и Белград да се вклучат во дијалог за решавање на преостанатите прашања.
„Од почетокот Соединетите Држави го поддржаа правото на Косово да постои како суверена независна држава во своите постојни граници“, рече Клинтон на прес-конференцијата по состанокот со премиерот Хашим Тачи.
Клинтон подвлече дека Соединетите Држави се охрабрени од престојниот дијалог меѓу Косово и Србија. 
Таа рече дека истиот „дава шанса овие земји да ги решат практичните проблеми и да ги надминат пречките за добрососедските односи“.
„Некои работи, како статусот, суверенитетот и територијалниот интегритет на Косово не се предмет на дискусија. 
Но, водачите на двете земји мора да му пристапат на дијалогот со верба и со почитување на меѓусебните интереси“, рече таа.
Разговорите претставуваат можност за решавање на најитните потреби, истовремено постигнувајќи напредок кон целите од взаемна полза, како што е зголемување на патувањето и трговијата, рече таа.
Клинтон потврди дека ќе разговара за прашањето на овие разговори со официјалните претставници на ЕУ во Брисел, за да помогне во структуирањето на дијалогот.
„Постојат голем број прашања кои мора да се одговорат во врска со процесот, неговото осмислување, за кои почнавме да разговараме со нашите колеги тука и со ЕУ и Србите“, рече Клинтон.
„Соединетите Држави ќе имаат помошна улога. 
Ние силно веруваме дека мора да има многу јасен пат за овој дијалог. 
Истиот не може да трае долго време; мора да биде фокусиран и да даде резултати“, рече таа.
Клинтон, исто така, рече дека Соединетите Држави ќе помогнат како што ќе има потреба, во очекуваните предвремени избори на Косово, бидејќи „истите се пресвртница за оваа нова демократија, и ние знаеме дека тие ќе бидат транспарентни и верни на уставниот поредок“.
Тачи рече дека има нова фаза во односите меѓу Косово и Србија.
„Поглавјето на иднината и соработката е отворено. 
Значи, дојде време за затворање на еднодеценискиот конфликт меѓу Косово и Србија; моментот на соработка и поглед кон иднината. 
Косово е подготвено, Косово покажа волја за дијалог во врска со практичните прашања со Србија, како две држави [на]еднакво ниво“, рече Тачи.
