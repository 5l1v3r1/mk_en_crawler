11/05/2007
БУКУРЕШТ, Романија -- На митингот доцна во средата (9-ти мај) суспендираниот романски претседател Трајан Башеску побара оставка од Тудор Чиариу, новиот министер за правда. 
Башеску рече дека мора да интервенира, како што би сторил секој одговорен претседател кој ќе почувствува политичко влијание врз судството. 
Чиариу неодамна побара отпуштање на клучниот антикорупциски обвинител Дору Тулус, потег што критичарите -- вклучувајќи го и Башеску -- велат дека не е оправдан. 
Како одговор на ова, во четвртокот Чиариу ги отфрли коментарите како кампањска реторика, со оглед на битката на Башеску да победи на референдумот следната недела за негово отповикување.
Исто така во четвртокот, премиерот Калин Попеску Таричеану официјално го отпушти шефот на Меѓународниот оддел за заштита и разузнавање, генерал Виргил Арделеан. 
Тој си поднесе оставка во јули, заедно со останатите директори на службите за разузнавање, по бегството на Омар Хајсам. 
Сирискиот бизнисмен беше првиот државјанин официјално обвинет за тероризам во Романија, за наводна вмешаност во киднапирањето на тројцата романски новинари во Ирак. 
По долга потрага, Петре Албу, поранешен шеф на Бригадата за организираниот криминал, беше назначен на местото на Арделеан. 
(Nine O'clock - 11/05/07; Ромпрес, Фокус, Медиафакс, Њусин - 10/05/07)
