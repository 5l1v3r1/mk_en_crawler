18/04/2007
Од Наташа Радиќ за Southeast European Times во Загреб – 18/04/07
За време на посетата на Загреб минатата недела комесарот за правда на ЕУ, Франко Фратини, ја повика Хрватска да продолжи со реформите, додавајќи дека земјата мора да покаже конкретни резултати.
„Сé уште има работа за завршување.
Ова не е нешто што треба да го направите зашто Брисел ви вели, туку за доброто на хрватските граѓани“, изјави тој за новинарите во четвртокот (12-ти април).
За време на дводневната посета комесарот се состана со премиерот Иво Санадер, министрите за правда и внатрешни работи и со парламентарни претставници.
Во петокот Фратини претседаваше со состанокот на министрите за правда и внатрешни работи од земјите-учеснички во Процесот на соработка во Југоисточна Европа.
Судските реформи претставуваат клучен услов, им рече Фратини на хрватските претставници, и земјата мора да покаже решеност да се фати во костец со корупцијата и криминалот.
„Борбата против корупцијата и организираниот криминал мора да биде главен приоритет на владата“, рече тој.
„Задоволен сум бидејќи видов добри и позитивни сигнали во Загреб.
Премиерот е свесен за оваа важна и тешка задача, што ја има неговата влада.“
Извлекувајќи заклучок од своето сопствено искуство во врска со ова прашање, Фратини рече дека основниот чекор е пресекувањето на финансиските извори.
Тоа, рече тој, е единствениот ефикасен начин за спречување на ширењето на организираниот криминал и спречување на оние што се вклучени во него да ги остварат своите цели.
Тој, исто така, ја подвлече важноста на регионалната соработка, велејќи дека Хрватска треба да одигра важна улога во Југоисточна Европа.
Никој -- вклучувајќи ги и политичарите и судиите -- не може да биде над законот, рече комесарот.
Успешните реформи бараат промена во менталитетот, а тоа не е лесна задача, додаде тој.
Покрај тоа, дури и кога мерките се усвоени на хартија, нивната примена во пракса сé уште претставува предизвик.
„Законските реформи не се доволни.
Тие мора да бидат целосно спроведени“, рече Фратини по неговиот состанок со Санадер.
Премиерот, од своја страна, истакна дека борбата против корупцијата претставува владин приоритет.
Тој се согласи со потребата за процедурално заокружување на случаите на корупција, без оглед дали се работи за ситни или на високо ниво.
Министерката за правда, Ана Ловрин, пак, му рече на Фратини дека Хрватска веќе го намали бројот на заостанати случаи за 30 отсто.
Бројот на пријавени случаи на корупција во 2006 година се зголеми за 120 отсто, додаде таа.
