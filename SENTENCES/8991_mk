22/10/2012
Мики Трајковски за Southeast European Times во Скопје -- 22.10.12
Вторпат оваа година македонската влада ги намали цените на лековите, правејќи ги лековите значително попристапни и утврдувајќи ја уште повеќе земјата како центар на т.н. фармацевтски туризам.
Министерството за здравство нема статистички податоци за бројките на странски купувачи во македонските аптеки.
Но, претставниците на владата и сопствениците на аптеки во градовите близу границата со Србија, Бугарија, Грција и Албанија велат дека многу купувачи доаѓаат од овие земји да купат лекови, кои се сега многу поевтини во Македонија отколку на други места во регионот.
Меѓу намалувањата на цените на 365 лекови кои влегоа во сила овој месец, лековите што се користат за лекување кардиоваскуларни болести се 70 отсто поевтини од порано, додека антибиотиците се намалени за 18 до 40 отсто.
Најновите промени уследија по кратењата на цените во февруари, кои ги намалија цените на 1.290 лекови.
Македонскиот министер за здравство, Никола Тодоров, во февруари рече дека намалувањата на цените им заштедиле на купувачите 3,8 милиони евра.
„Граѓаните највеќе ќе имаат полза од ова, за лекарствата што ги користат и ги плаќаат од своите сопствени пари“, рече Тодоров.
„Ова е резултат на добро поставен здравствен систем, кој е ослободен од проблемите со кои се соочуваат другите соседни системи.“
Тодоров додаде дека сите лекови кои подлежат на кратење на цените се со висок квалитет.
„Станува збор за лекови со соодветни стандарди за квалитет, сигурност и ефикасност, и што е најважно, со ова ќе се одржи присуството на лекови произведени од реномирани фармацевтски индустрии“, рече тој.
Во Дебар, во близина на албанската граница, сопственикот на аптека Муарем Довојани, изјави за SETimes дека редовно има муштерии од неколку албански градови.
„Тие купуваат лекови бидејќи дел од нив се поевтини, дури и до 30 отсто, од оние во Албанија“, рече Довојани.
„Тие, исто така, доаѓаат поради безбедноста и квалитетот на лековите тука.
На нашите лекови има датум на производство и рок на употреба.“
Некои доаѓаат во Македонија да купат големи залихи од нивните лекови.
„Неодамна еден турист од Словенија дојде и купи лекови за шест месеци терапија“, рече Павлина Љатко, фармацевт во аптеката Марифарм во Охрид.
„Таа рече дека лековите тука се многу поевтини отколку во Словенија, за околу 10 евра и сл.
Албанци, Грци, Срби, доаѓаат тука да купат лекови за подолг период.
Тие претежно купуваат антибиотици, Ранитал и други лекови.“
Во Делчево, во близина на границата со Бугарија, сопственичката на аптека Жаклина Петровска, вели дека муштериите си обезбедуваат резерви витамини и аналгетици.
„Доаѓаме тука скоро секој викенд од Благоевград да купиме лекови од вашите аптеки, но и да купиме други производи“, рече Гергана Бористова.
„Точно е дека тука цените се пониски отколку во Бугарија и јас, исто така, знам многу пријатели што честопати доаѓаат во Македонија да ги купат потребните производи.“
