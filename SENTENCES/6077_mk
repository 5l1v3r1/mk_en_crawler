04/04/2011
Од Игор Јовановиќ за Southeast European Times во Белград – 04/04/11
Таа е една од најпопуларните српски ѕвезди, со објавени 13 најпродавани албуми и распродадени концерти низ целиот Балкан и во странство. 
Нејзиното име е практично синоним за жанрот „турбофолк“, кој ги препакува традиционалните звуци во најмодерен денс-поп формат.
Со нејзиниот добар изглед, големите гради и отворениот стил, Светлана „Цеца“ Ражњатовиќ беше пример за илјадници девојки кои растеа во 1990-тите, кога овој жанр го доживеа својот врв. 
Нејзината венчавка во 1995 година со озлогласениот паравоен водач Аркан -- кој беше убиен пет години подоцна во лобито на белградски Интерконтинентал -- беше емитувана во живо на телевизија.
Сега Цеца е обвинета за злоупотреба и нелегално поседување оружје -- обвиненија кои може да й донесат затворска казна во траење до 15 години.
„Никој не е недопирлив во Србија“, рече министерката за правда, Снежана Маловиќ, објавувајќи го обвинението минатата недела. 
Објаснувајќи зошто требало да поминат осум години за истрагата, пред да бидат поднесени обвиненијата, портпаролот на обвинителството, Томо Зориќ, рече дека случајот има широк опсег.
„Потребно беше да се соберат документи и податоци за трансфер и банкарски сметки од неколку земји, како што се Русија, Грција, Турција, Словенија и Франција“, рече Зориќ, објаснувајќи дека обвинителството сакало непобитни докази пред постапката.
Обвиненијата за проневера се однесуваат на трансферот на ѕвездите-фудбалери од фудбалскиот клуб Обилиќ, која таа го наследи од Аркан по неговата смрт. 
Цеца, наводно, свртила огромни пари од продажбата -- 4,1 милиони германски марки и уште 3,1 милиони американски долари -- за лична употреба.
Таа е, исто така, обвинета во врска со 11-те пушки откриени во нејзиниот дом во 2003 година, по атентатот врз премиерот Зоран Ѓинѓиќ. 
Таа беше видена во друштво на водачите на „Земунскиот клан“, криминалната банда која го организираше убиството. 
Последователно, Цеца помина четири месеци во притвор, но беше ослободена без обвинение.
Обвинението минатата недела се покажа контроверзно, при што одбраната на Цеца ја прогласи за невина, а многу други се прашуваа зошто истрагата траеше толку долго. 
Милош Ѓорелијевски, новинар кој пишува за организираниот криминал, вели дека времетраењето е невообичаено и дека многу посложени криминални случаи се процесуираат побрзо.
„Целиот случај говори за врските меѓу политичарите и луѓето од светот на забавата и спортот“, рече Ѓорлијевски за SETimes. 
„Светлана Ражњатовиќ има луѓе блиски до неа во секоја влада по 2000 година.“
Ивица Дачиќ, српскиот министер за внатрешни работи, признава дека има долгогодишни лични врски со пејачката. 
„Цеца и јас сме пријатели од мали и јас не можам да кажам дека некој повеќе не е мој пријател бидејќи е обвинет“, изјави тој за белградските медиуми.
„Сепак, фактот дека сум пријател со некој не значи дека тој е ослободен од обвинение за нешто. 
Нека ја донесе судот конечната пресуда“, додаде Дачиќ.
Но, не веруваат сите дека тоа ќе се случи. 
Белградските медиуми веќе предвидуваат оти Цеца ќе обезбеди договор за признавање вина заради добивање помала казна, со кој таа ќе предаде дел од спорните пари и ќе отслужи само кус период во затвор.
„Се разбира дека е добро ако јавните личности го прекршат законот, да одговараат за тоа“, рече Ѓорелијевски. 
„Но, од друга страна, веќе се говори за спогодба со Ражњатовиќ, па затоа јас мислам дека во овој случај нема да има судење. 
Со тоа јавноста нема да добие одговори на некои многу интересни прашања.“
Адвокатот на пејачката, Горан Петронијевиќ, одби да коментира додека не добие официјален примерок од обвинението.
Србите во Белград кои дадоа изјава за SETimes имаат различни реакции. 
„Мислам дека е добро да се покаже оти сите треба да сносат одговорност за кршењето на законот, наместо само обичниот народ без заштита“, вели Слаѓана (36), продавачка.
Никола (30), кој работи на градилиште, смета дека зад целата работа стојат политички мотиви. 
„Истрагата траеше осум години, а обвинението е подигнато сега, кога се приближуваат општите избори. 
Нели е тоа чудно?“, рече тој за SETimes.
