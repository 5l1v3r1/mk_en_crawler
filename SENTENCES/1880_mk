14/10/2004
Од Давор Коњикушиќ за Southeast European Times во Белград - 14/10/04
Апсењето на босанскиот Србин осомничен за воени злосторства, Љубиша Беара, во Србија претходно оваа недела се покажа како пресвртница на патот на Србија и Црна Гора кон пристап во ЕУ.
„Ова се исклучително добри и навремени вести и ние сметаме дека и преостанатите воени злосторници треба да го следат неговиот пример“, изјави за Ројтерс Кристина Галах, портпарол на шефот за надворешна политика на ЕУ, Хавиер Солана.
Беара е обвинет за вмешаност во масакрот во Сребреница во 1995 година, во кој се убиени повеќе од 7.000 муслимански мажи и момчиња.
Во тоа време Беара беше шеф за безбедност на армијата на босанските Срби.
Обвинителите велат дека тој сноси директна одговорност за злосторствата.
Во неговото првично појавување пред судот на ОН во вторникот (12-ти октомври) тој побара од другите обвинети за воени злосторства да се предадат „за да го симнеме овој товар од нашиот народ“.
Меѓународната заедница веќе подолго време инсистира на тоа Србија и Црна Гора да ја подобри соработката со Хашкиот трибунал.
Ефикасна соработка претставува еден од клучните услови за започнување на долго-одложуваната физибилити студија на ЕУ за Договорот за стабилизација и асоцијација, прва фаза кон членството во ЕУ.
„Среќен сум што сме конечно во можност да одиме напред со Србија и Црна Гора, по долгите одложувања како резултат на внатрешните проблеми во таа земја“, рече комесарот за надворешни односи на ЕУ, Крис Патен, на состанокот во понеделникот на министрите за надворешни работи на ЕУ во Луксембург.
Солана и Патен постигнаа прелиминарна согласност за започнување на формалните преговори следната година, но напредокот ќе зависи од соработката на српските власти во пронаоѓањето и предавањето на обвинетите.
Главниот обвинител за воени злосторства, Карла дел Понте, која минатата недела го посети Белград, рече дека е сé поголем оптимист во врска со изгледите за соработка.
За време на својата посета, Дел Понте се состана со претседателот на Србија и Црна Гора, Светозар Маровиќ, со српскиот претседател Борис Тадиќ, со премиерот Воислав Коштуница, со сојузниот министер за надворешни работи, Вук Драшковиќ, и со сојузниот министер за човекови и малцински права, Расим Љајиќ.
Обвинителот на ОН рече дека очекува да види практична потврда на нивните изјави за подговеноста за целосна соработка со Трибуналот.
Таа, исто така, рече дека и понатаму е убедена оти обвинетиот Ратко Младиќ се крие во Србија.
Љајиќ, кој е, исто така, и претседател на советот на државната заедница за соработка со Хашкиот трибунал, рече дека „нема докази“ за тоа каде се наоѓа Младиќ, но вети дека „ако биде пронајден во Србија и Црна Гора, тој ќе биде екстрадиран“.
Апсењето на Беара предзвика чувство на нов интензитет.
Според многумина, ако земјата може и понатаму да соработува со Хашкиот трибунал, тоа ќе ја движи побрзо кон пристапот во ЕУ -- без пречки на патот како досега.
