10/09/2010
БУКУРЕШТ, Романија -- Франција и Романија во четвртокот (9-ти септември) се согласија да работат заеднички на обезбедување социјална интеграција на Ромите, во врска со тековната репатријација на бугарските и романските припадници на ова малцинство од Франција. 
Во заедничката изјава по состанокот во Букурешт, францускиот министер за интеграција, Ерик Бесон, и државниот секретар за европски прашања, Пјер Лелуш, рекоа дека двете земји „ја поддржуваат посветеноста на Европската комисија на социјалното вклучување на Ромите“. 
Романскиот министер за надворешни работи, Теодор Баконшчи, рече дека Париз и Букурешт се согласиле за „акционен план кој ќе помогне во решавањето на проблемите со кои се соочуваме“.
Во меѓувреме, Европскиот парламент (ЕП) во четвртокот одобри резолуција во која се повикува Франција „веднаш“ да ја прекине својата контроверзна политика на протерување на Ромите. 
Документот беше усвоен со 377 наспрема 245 гласови и 51 воздржан. 
Во истата се искажува „длабока загриженост“ во врска со мерките што ги презема Париз и другите членки на ЕУ и се повикува ЕК да интервенира. 
Бесон беше директен во својот одговор. 
„Не доаѓа предвид Франција да го прекине протерувањето на нелегалните имигранти назад во нивните држави на потекло. 
Парламентот ЕУ заслужува почит, но тука ја премина црвената линија, и ние нема ... 
да потклекнеме пред политичка диктатура“. 
(АП, Еуроњус, Новините, УПИ, ДПА - 09/09/10)
