01/03/2013
Анес Алиќ за Southeast European Times во Сараево -- 01.03.13
Босанска книга на мртвите, издадена заеднички од Босанци и Срби, дава список на имиња на скоро 97.000 луѓе, кои загинаа за време на конфликтот во Босна и Херцеговина (БиХ) во периодот 1992-1995 година и се тврди дека е најпрецизна пресметка на жртвите досега.
Бројот на имињата на списокот е далеку од 200.000 загинати, цифра што рутински ја дава босанската влада и локалните медиуми.
Мирсад Токача, директор на сараевскиот Центар за истражување и документација, еден од издавачите на книгата, вели дека списокот е ослободен од етнички предрасуди и е заснован на факти, а не проценки.
„Полесно е да се манипулира со бројки, отколку со имиња. 
Мораме да ја дознаеме вистината – кој, каде и како е убиен, за да можеме да говориме за помирување. 
Ако сакаме да се придвижиме напред, за да го затвориме ова поглавје, ова мора да е точно и непристрасно. 
А, токму за тоа е и оваа книга“, рече Токача за SETimes.
Според Токача, списокот на книгата е единствениот од ваков вид со жртви од војната по име, место и околности на нивната смрт – и единствен што вклучува цивили, војници, жени и деца од сите етнички групи.
Списокот е заснован на информациите од разни извори, вклучително и 750 видео и аудио снимки и 1.500 страници од различни документи. 
Истиот вклучува и податоци од Босанскиот институт за исчезнати лица и архивски податоци на 725 организации.
Објавена од страна на Центарот за истражување и документација и Центарот за хуманитарно право на Србија, книгата беше финансирана само од странски агенции и влади.
Книгата содржи уште 5.000 имиња на луѓе чија причина и место на смрт не може да се потврди.
„Другата вредност на книгата е идејата да се отпочне со процесот на помирување со давање имиња и идентификување на жртвите, со цел да се прекине со злоупотребата на бројките ... 
Сега кога ги имаме имињата на жртвите, тоа ќе биде крај за манипулациите и почеток на дијалогот“, рече Наташа Кандиќ, извршна директорка на српскиот Центар за хуманитарно право.
Но, политичарите и семејствата на жртвите на сите три страни на етно-националистичката поделба ги критикуваа заклучоците на книгата, тврдејќи дека бројките не се точни.
Миливоје Иванишевиќ, директор на Институтот за истражување на страдањата на Србите, вели дека книгата претставува искривување на вистината и рече дека илјадници српски жртви не се најдоа на списокот.
„Не ја признаваме оваа публикација како веродостојна. 
Неморално е српските жртви да се регистрираат од истите луѓе што ги убија. 
Убеден сум дека секоја етничка група мора да ги испита жртвите од својата етничка група, а не оние кои придонесоа за нивното страдање“, рече Иванишевиќ за SETimes.
