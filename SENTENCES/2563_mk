21/02/2006
(Ројтерс, Индипендант, Скотсмен, ББС, УПИ - 21/02/06;
AФП, АП, Ројтерс, ББС, РФЕ/РЛ, Интернешнал хералд трибјун, Софиска новинска агенција, ФЕНА, ХИНА - 20/02/06)
Властите во Босна и Херцеговина (БиХ) во понеделникот (20-ти февруари) објавија дека примероците земени од четирите мртви лебеди пронајдени во централните делови на земјата биле позитивни за присуството на птичјиот грип.
Во референтната лабораторија на ЕУ во Вејбриџ, во Велика Британија, ќе бидат спроведени понатамошни тестирања со цел да се утврди дали се работи за смртоносниот вид Х5Н1 на вирусот.
Директорот на Сараевската ветеринарна лабораторија, Абдула Гагиќ, рече дека властите ги преземале сите мерки на претпазливост.
„Сакам да истакнам дека од експертска гледна точка, сé уште нема простор за паника“, рече Гагиќ.
„Мислам дека сите мерки што ги презема државата и локалните канцеларии на теренот ќе бидат доволни и дека болеста ќе биде локализирана во областа каде што е откриена.“
Мртвите лебеди беа пронајдени во петокот во езерото Пливско во близина на Јајце.
Стравувајќи дека тие би можеле да бидат заразени со вирусот Х5, властите ги убија останатите птици од јатото, ја дезинфикуваа областа и определија заштитна зона од 3 километри.
Земјата, наводно, нареди и скоро 4.500 домашни птици да бидат заколени.
Ако тестовите во британската лабораторија го потврдат присуството на вирусот Х5Н1 на птичјиот грип кај птиците, тоа ќе биде прв случај во БиХ на високопатогениот вид на вирусот, која се рашири на три континенти во последниве недели.
Во меѓувреме, околу десет дена по објавувањето на првиот случај на Х5Н1, Бугарија во понеделникот објави дека тестовите на уште три диви лебеди, пронајдени на различни локации, биле позитивни за присуството на смртоносниот вид на вирусот.
Бугарските ветеринарни власти објавија дека се воспоставени 10-километарски зони на набљудување околу различни локации во источна Бугарија, каде што се пронајдени заразени птици.
Сообраќајот е, исто така, забранет и експертите вршат секојдневни проверки на живината во овие области, објави АП.
Дополнителите мерки на претпазливост вклучуваат и дезинфекција на возилата и чевлите на влезот од живинарските фарми.
Во соседна Хрватска, министерот за земјоделство, Петар Чобанковиќ, во понеделникот потврди дека вирусот Х5 од птичјиот грип е откриен кај еден мртов лебед на островот Чиово, во близина на Сплит минатата недела.
Тестирањата покажаа дека се работи за вирусот Х5Н1.
Во рамките на ЕУ, Франција -- најголемиот одгледувач на живина во Европа -- стана седмата земја-членка што го пријави присуството на вирусот Х5Н1 на својата територија.
Помеѓу другите земји-членки на ЕУ кај кои веќе се појави птичјиот грип се:
Австрија, Германија, Грција, Унгарија, Италија и Словенија.
И покрај тоа што вирусот Х5Н1 беше откриен кај кокошките во повеќе од 30 села во Романија и делови од Украина, во Бугарија и во седумте земји-членки на ЕУ вирусот се појави само кај дивите птици како што се лебедите и патките.
Вирусот сé уште се смета дека тешко може да се пренесе помеѓу луѓето, но научниците стравуваат дека тој би можел да мутира и да се рашири како светска пандемија.
Од смртоносниот вид Х5Н1 досега починаа најмалку 90 луѓе од почетокот на 2003 година, вклучувајќи и четворица во Турција во јануари, помалку од три месеци откако болеста за првпат се појави во земјата.
Ветеринарните експерти на ЕУ во вторникот разговараа за тоа дали Унијата треба да дозволи вакцинација во европски рамки на живината за трговија, со цел да го спречи понатамошното ширење на птичјиот грип.
Мислењата околу ова беа поделени на состанокот, при што некои изразија загриженост во врска со ефикасноста, трошоците и логистичките потешкотии околу предложената мерка, која треба да биде одобрена од ЕУ.
