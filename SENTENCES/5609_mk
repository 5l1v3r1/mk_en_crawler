03/05/2010
Од ХК Цанис за Southeast European Times во Атина – 03/05/10
Молбата што доаѓа од редовите на погодените претприемачи во врска со онеспособувачката должничка криза е истовремено единствена и итна:
Направете што мора да се направи и направете го сега!
Ситуацијата на теренот е страшна.
„Сега не гледате кога [постдатираниот] чек истекува, само дали ќе биде платен“, рече Јанис Парецоглу, косопственик на фабрика за производство на женска облека во западна Атина, за SETimes.
„Нашиот најголем проблем е несигурноста.“
Неговата изјава беше дадена на 27-ми април, под шифрата „Црн вторник“, денот кога Стандард енд пурс ги деградираше грчките обврзници на „безвреден“ статус.
Додадете ја на тоа рекордно високата разлика на каматната стапка меѓу грчките десетгодишни обврзници и стандардниот германски еквивалент, како и имплозијата на атинската Берза за 6 отсто, и сте близу до катастрофа.
„Сакам некој да ми каже, јасно, дека работите ќе се придвижат во одреден правец;
некој да направи цврсто предвидување“, рече Парецоглу.
Тој го наведе намалувањето на приходите во неговата фабрика во првите три месеци од 2010 година, за скоро 20 отсто од истиот период минатата година.
Сметководител во северна Атина пресмета намалување на бизнисот кај претпријатијата за малопродажба и самовработените професионалци за повеќе од 25 отсто досега оваа година.
Кога шефот на сметководство Вангелис Кациадакис беше запрашан што сака да види дека владата на Папандреу ќе направи правилно во ситуацијата, тој без заобиколување го искажа својот став.
„На нив [бизнисмените] не им е грижа какви конкретни мерки се преземаат, само да се преземаат мерки.
Што и да се случи, нека се случи, нека не се одолговлекува;
ова влијае на потрошувачката“, рече Кациадакис, „Создадена е голема несигурност.
Кога мерките одобрени од ММФ ќе се преземат, без разлика што некои зборуваат, по два-три месеци работите ќе се стабилизираат.“
Додека поголем дел од неговите клиенти -- пред сé сопствениците на фирми и продавници -- сé уште избегнуваат отпуштања, Кациадикис рече дека акцентот е ставен на намалување на оперативните трошоци, особено во повторното преговарање за трговските наемнини.
Во поглед на цените, тој рече дека зголемените стапки на ДДВ -- кои, според предложениот план за финансиска помош, ќе скокнат на 23 отсто -- претежно се апсорбирани од бизнисите и не се пренесени на потрошувачите.
Стефанос Лекацас е сопственик на продавници од средна големина и продавач на големо, со неколку бутици за облека во Атина, Патра и западниот град Агринио.
Тој истакна дека нешто што владата и политичарите мора да направат е да избегнат да „ја тероризираат и паничат јавноста“.
„Довербата на потрошувачите и инвеститорите е најважна;
ако се неопходни мерки тогаш преземете ги веднаш, ова одолговлекување е фатално“, рече Лекацас за SETimes.
Тој рече дека успеал да ги зголеми приходите во првите три месеци од годинава во споредба со истиот период во 2009 година, но само со двојно зголемување на својата стока и резерви.
Сепак, зголемувањето од 12 отсто на приходите беше испод соодветното зголемување на издатоците, додека раните велигденски празници ја зголемија мартовската продажба.
„Моите главни напори се да ги задржам [приходите] на високо ниво, на кој начин ќе можам“, рече Лекацас.
Лекацас, кој увезува претапорте облека од Италија, Франција и Велика Британија, исто така предупреди дека кириите за продавниците во „главните области“ не се спуштени.
Покрај тоа, сопствениците на малите продавници во голема мера зависат од кириите што ги добиваат.
Сепак, поради кризата, Лекацас не ги зголеми своите кирии иако законски можеше да го стори тоа.
Сумирајќи го општото мислење, Јан Гурли, претседател на Грчко-ирската бизнис асоцијација, рече дека без оглед на тоа какви одлуки ќе бидат донесени „ни треба акција вчера, не утре“.
Запрашан да избере барем една мерка која директно и итно ќе биде од корист за грчките извозници, Гурли го истакна спроведувањето на електронскиот царински мониторинг систем.
Тој рече дека технологијата насекаде во ЕУ на 1-ви април беше ставена онлајн, освен Грција и Полска.
Пред две години, рече Гурли, пакет на ММФ за Романија направи чуда во ревидирањето на економската криза.
Ако истото може да и помогне на Грција, тогаш направете го тоа.
„Сега има позитивна атмосфера [во Романија]“, рече тој.
„Бизнисот повторно тргна нагоре и се предвидува повисок економски раст.“
