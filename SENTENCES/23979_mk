17/03/2009
БРИСЕЛ, Белгија -- Не е постигнат вистински напредок кон укинувањето на визите за граѓаните на државите од Западен Балкан што патуваат за ЕУ, рече чешкиот министер за надворешни работи, Карел Шварценберг, во понеделникот (16-ти март).
Неговата држава претседава со ЕУ.
Говорејќи по состанокот на министрите за надворешни работи на ЕУ во Брисел, Шварценберг рече дека патот кон либерализацијата се чини нерамен и ЕУ останува поделена во однос на ова прашање.
Италија и Словенија, наводно, предложиле побрзо укинување на визите за Западен Балкан, но не добиле доволно поддршка.
Србија се надева дека ќе биде вклучена во т.н. бела Шенген листа оваа година.
Во интервју за весникот Дневник италијанскиот министер за надворешни работи, Франко Фратини, рече дека верува оти Србија треба да добие олеснети визни регулативи што е можно побрзо.
Во другите вести од понеделникот, министерот за економија, Млаѓан Динкиќ, објави дека Србија побарала од ММФ 3 милијарди евра помош за време на разговорите во врска со новиот стенд-бај аранжман.
Динкиќ рече дека земјата се надева оти ќе добие две милијарди евра оваа година и уште една милијарда евра во 2010 година со новата двегодишна програма.
(Бета, Дневник, Б92, Танјуг, РТРС, СРНА - 16/03/09)
