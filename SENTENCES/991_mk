25/02/2008
Романското Здружение за аеронаутика и космонаутика е избрано да учествува на натпреварот за новата награда на Гугл, Лунар Икс, објави Гугл во четвртокот (21-ви февруари).
Девет тима ќе се натпреваруваат за наградата од 13,5 милиони евра за првата приватна роботска мисија на месечината, која ќе може да се движи во далечина од 500 метри и да испраќа податоци од месечината назад на Земјата.
Бројот на донатори на органи во Грција константно опаѓа, според податоците објавени во весникот Та Неа во вторникот (19-ти февруари).
Само 6,2 на секои милион луѓе во земјата донирале органи минатата година, во споредба со 8 на секој милион луѓе претходната година.
Хилал Атиџи од Tурскиот Гринпис предупреди во писмената изјава до турската влада во вторникот (19-ти февруари) дека планираната нуклеарна централа ќе биде коцкање со иднината на народот.
Атиџи рече дека нуклеарната енергија не се користи често во светот бидејќи е „скапа, загадувачка и многу опасна“.
Maкедонското фармацевтско претпријатие Алкалоид во средата (20-ти февруари) започна проект вреден 9 милиони евра за изградба на Институт за истражување и контрола на квалитетот на лековите.
Институтот, во кој ќе бидат вработени 60 луѓе, се очекува да започне со работа следната година и ќе го испитува производството и контролата на генеричките лекови за зголемување на безбедноста.
Првиот состанок на меѓупарламентарнатиот совет на земјите на турскиот јазик се одржа во четвртокот (21-ви февруари) во Анталија, Tурција.
Советот има задача да подготви заедничка легислатива за олеснување на размената на искуство и спроведувањето на заедничките проекти на своите членки:
Азербејџан, Казакстан, Узбекистан, Туркменистан, Киргистан и Турција.
Само 33 отсто од бугарските студенти и 39 отсто од бугарските дипломци имаат високо ниво на способностите за користење на компјутерските програми за канцелариски работи, според резултатите на првата национална студија на „Хјуит асошиејтс“ на професионалната ориентација и мотивација на студентите.
Студијата опфати 12.477 студенти од 37 универзитети во Бугаријa.
(Разни извори – 18/02/08-25/02/08)
