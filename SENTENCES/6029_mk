06/12/2010
Од Ерл Мурати за Southeast European Times во Тирана – 06/12/10
Почнувајќи од 15-ти декември, албанските граѓани ќе можат да патуваат во ЕУ без визи.
Европскиот совет ја донесе одлуката на 8-ми декември, велејќи дека секој Албанец кој има биометрички пасош ќе може да посети земја-членка на ЕУ за период до 90 дена, во текот на шест месеци, иако нема право на живеалиште или работа.
Брисел нема желба да види масовен прилив на идни имигранти.
„Ние бевме јасни кога кажавме дека ако има систематски злоупотреби, повторувам систематски, процесот ќе се ревидира.
Ве молам, не не разочарувајте“, рече комесарката за правда и внатрешни работи, Сесилија Малмстром, во Тирана по објавувањето на потегот.
Резултатите од визната либерализација за Македонија и Србија предизвикаа загриженост.
По олеснувањето на правилата за нив, голем број етнички Албанци од овие две држави побараа политички азил во ЕУ.
Албанскиот министер за внатрешни работи, Љуљзим Баша, води енергична кампања за подигање на јавната свест во врска со сериозноста на ова прашање.
Преку состаноци во заедниците, брошури, билборди и телевизиски спотови, владата ја пренесува пораката дома дека кршењето на регулативите на ЕУ може да има последици.
Побаравме од граѓаните да не ја злоупотребуваат можноста за слободно движење и да избегнуваат шанса за казна“, рече Баша за SETimes.
„Во секој случај, никој не може да го злоупотреби движењето и јас сум сигурен дека овие услови ќе се почитуваат.“
Според истражувањето на Институтот ЕУНАКАЛ и фондацијата Отворено општество, бројот на Албанците што патуваат во земјите на ЕУ, најверојатно, двојно ќе се зголеми откако ќе стапи на сила олеснетиот визен режим.
Албанскиот Институт за меѓународни студии, пак, утврди дека 21,9 отсто од Албанците што беа анкетирани сметаат дека визната либерализација е многу пожелна бидејќи ја отвора можноста за работење во земјите-членки.
Истата студија покажа дека 20 отсто би сакале да патуваат надвор од Албанија за студиски цели, а 28 отсто заради добивање престој.
Ова е токму пораката што Брисел не сака да ја слушне.
Прашањето, всушност, се компликува со тоа што многу жртви на прогонот од страна на поранешниот комунистички режим на Албанија кажуваат дека проблемите што ги преживеале од страна на поранешниот комунистички режим на Албанија никогаш не се решиле дома, што им дава причина да бараат политички азил во странство.
„Во Албанија, ние сме запоставена класа.
Затоа ќе бараме колективен политички азил во Брисел“, рече Џафер Агарај, претставник на Националното здружение за рехабилитација на политичките осуденици во Албанија, за SETimes.
Вкупно 1.800 луѓе осудени од стариот режим на политичка основа бараат надоместок за годините поминати во затвор.
Разочарани од нивниот третман дома, многумина веруваат дека Европа може некако да ја излечи нивната болка.
