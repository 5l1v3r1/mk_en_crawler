16/10/2012
Линда Карадаку за Southeast European Times во Приштина -- 16.10.12
Резултатите од пописот во Косово беа финализирани на крајот од септември 2012 година, и покажаа дека вкупниот број жители изнесува 1.739.925, без жителите од косовските северни општини каде што доминира српското население -- северот на Митровица, Зубин Поток, Звечан и Лепосавиќ -- кои го бојкотираа пописот. 
Пописот беше спроведен во април 2011 година и траеше една недела.
Претходниот беше спроведен во 1981 година и на него учествуваа сите етнички групи, а вкупниот број на жители беше 1.584.444.
Оваа година беше формирана Меѓународна мониторинг операција (ИМО) да ги следи подготовките, пребројувањето и анализите на пописните резултати. 
Претставниците на Европската комисија, Советот на Европа, Економската комисија на Обединетите нации за Европа и Статистичкиот оддел на Обединетите Нации, учествуваа во проектот на ИМО, со кој претседаваше Еуростат.
ИМО заклучи дека пописот во Косово во 2011 година беше спроведен „релативно успешно и дека резултираше со сигурни бројки“.
„Тука е употребено ,релативно’ за да се покаже жалењето што пописните резултати не ја покриваат целата територија, со оглед на тоа што немаше резултати од пописно пребројување за северните општини“, соопшти мисијата.
Косовската Агенција за статистика објави дека резултатите од 2011 година претставуваат прв меѓународно признаен косовски попис од 1981 година.
„Објавените податоци даваат детални и прецизни информации за целото население и по општини, основни ажурирани податоци за домувањето, демографската состојба и социоекономските карактеристики на населението“, вели истата.
Иса Красниќи, генерален директор на Агенцијата, вели дека пописните податоци се „богатство“ и дека „ќе бидат искористени ефикасно и активно за планирање на владините институции и агенции, невладините тела, во образованието, за разни истражувања и повеќе, со цел да се направат корисни -- само на тој начин нашите напори за обезбедување сигурни и темелни податоци ќе ја остварат целта да придонесат за целокупниот развој на Косово“, рече тој.
Самуел Жбогар, шеф на Канцеларијата на ЕУ во Косово и специјален претставник на ЕУ во Косово, истакна дека пописните податоци и стабилната статистичка инфраструктура се клучни за аспирациите на Косово за ЕУ.
„Знаејќи ја европската ориентација на косовската влада, ние сме сигурни дека пописните податоци ќе бидат искористени за планирање подобри политики и услуги за косовските граѓани, во согласност со агендата за стабилизација и пристапување. 
Тие обезбедуваат рамка за добро управување, овозможувајќи им на владите да прават информирано планирање на политиките на најтранспарентен и најодговорен начин“, рече тој.
ЕУ инвестираше 6 милиони евра во операцијата, додека целокупниот буџет на пописот беше околу 10 милиони евра, управувани преку доверителски фонд и распределувани од канцеларијата на ОН за проектни услуги.
Но, Србија сака да спроведе свој сопствен попис во Косово.
Aлександар Вулин, шеф на српската владина канцеларија во Косово, во септември рече дека Белград ќе одржи попис за да го утврди бројот на Србите во Косово.
Вулин изјави за српскиот весник Политика дека е важно Србија да утврди колку Срби живеат во Косово, „како живеат, што е нивниот приоритет, со оглед на тоа што намерата за одржување попис е директно поврзана со политичките мотиви“, објави српската новинска агенција Танјуг.
„Мојата идеја за пописот е да се овозможи поефикасна дистрибуција на сето она што српската држава го одвојува за својот народ во Косово“, рече Вулин.
Косовските жители имаат различни мислења за пописните резултати.
Хаки Гаши, жител на Приштина изјави заSETimes дека не мисли оти вкупниот број на косовски жители, особено жители на Приштина, се покажал на пописните резултати, туку дека нивниот број е поголем.
„Се сеќавам на Приштина пред 30 години, колку малку луѓе имаше, и никој не може да ме убеди дека сега, со новите населби, има исто население како во 1980-тите“, рече Гаши.
Саша Михајловиќ, Србин од северно Косово, исто така, не е задоволен од резултатите.
„Не мислам дека некој го знае бројот на Србите во Косово, некои се регистрирани, а некои не се. 
На пример, раселените лица не беа регистрирани, ниту пак Србите на северот. 
Се споменуваат различни бројки и никој не знае колку точно Срби живеат во Косово“, рече Михајловиќ заSETimes.
