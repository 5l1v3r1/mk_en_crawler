05/06/2012
Билјана Пекушиќ за Southeast European Times во Белград -- 05.06.12
За да ги исполни условите за претстојното поглавје од преговорите со ЕУ, српската влада мора да спроведе реформи во безбедносните служби.
Европскиот парламент (ЕП) во март препорача земјата да ги зајакне парламентарниот надзор и контрола на безбедносните служби, и побара националните архиви да бидат отворени за јавноста -- особено тајните досиеја од поранешна Југославија.
И покрај препораките од Брисел, за време на неодамнешната парламентарна и претседателска изборна кампања во Србија, реформите на безбедносните служби не беа споменати меѓу приоритетите на идната влада.
„Отпорот кон отворањето на тајните архиви во Србија и другите поранешни југословенски држави постои, бидејќи со тоа, најверојатно, ќе се открие улогата на државните безбедносни служби во вооружениот конфликт во 1990-тите“, рече за SETimes Јелена Милиќ, директорка на Центарот за евроатлански студии (ЦЕАС).
Таа додаде дека прашањето на отворањето на досиејата е поврзано со политичките убиства, кривичните дела во Косово и цивилните жртви за време на воздушните напади на НАТО алијансата, за кои досега владата избегнуваше да говори.
„Бидејќи тие не беа распуштени во тоа време, тајните служби од поранешните југословенски држави и поединците во тајните служби, беа и сé уште се главни виновници за организираниот криминал на Балканот“, рече за SETimes Зоран Драгишиќ, професор на белградскиот Факултет за безбедност.
Министерот за одбрана во заминување, Драган Шутановац, од министерството кое, исто така, ја опфаќа Агенцијата за воена безбедност и Агенцијата за разузнавање во одбраната, од друга страна, рече дека и покрај очекувањето, отворањето на досиејата нема да донесе решенија.
„Отворањето на тајните досиеја претставува чувствително прашање, и ние треба да ставиме крај на минатото“, рече Шутановац за ТВ Б92.
Друга причина поради која владата го избегнува отворањето на досиејата е дека тие може да ги откријат луѓето кои учествувале во незаконски дејства за време на конфликтите во 1990-тите од поранешна Југославија, и кои сé уште работат во одбранбениот сектор и во полицијата, објави Српското движење за обнова (СПО).
„Отворањето на досиејата е последното нешто што им го должиме на српските граѓани.
Тоа беше главно ветување на демократската опозиција на Србија која го собори режимот на Слободан Милошевиќ“, рече за SETimes пратеникот на СПО, Александар Југовиќ.
Претседателот на СПО, Вук Драшковиќ, беше двапати цел на обид за атентат, организиран од српските тајни служби.
Во 2004 и 2010 година СПО предложи закон за отворање на досиејата на тајната служба, но предлогот никогаш не стигна до агендата на генералното собрание.
Српските граѓани можеа да ги видат своите досиеја од тајната безбедносна служба во 2002 и 2003 година, кога со владин декрет тоа беше дозволено.
Во тоа време, околу 8.000 луѓе побараа да ги погледнат досиејата од архивите.
Но, само 380 граѓани го сторија тоа.
„Мислам дека досиејата никогаш нема да бидат отворени, не оние што се однесуваат на настаните во Косово“, рече за SETimes Соња Бисерко, директорка на Хелсиншкиот комитет за човекови права во Србија.
ЦЕАС бара од идната влада веднаш да предложи закон за отворање на архивите, и ги повикува сите политичари во Србија јавно да ги претстават своите аргументи за и против овој потег.
„Сметаме дека тоа ќе биде сериозен чекор во вистинската насока за продолжување на воспоставувањето демократска контрола над безбедносниот сектор, нејзина сеопфатна реформа, отклонување од природата и методологијата на режимот на Милошевиќ, и задоволување на правдата за неговите жртви“, рече Милиќ.
