30/01/2006
САРАЕВО, Босна и Херцеговина (БиХ) -- Официјалната церемонија на предавање на должностите на висок претставник на меѓународната заедница од Британецот Педи Ешдаун на Германецот Кристијан Шварц-Шилинг ќе се одржи во вторник (31-ви јануари) во Сараево. 
Шварц-Шилинг во неделата пристигна во босанскиот главен град. 
Во изјавата за новинарите на аеродромот тој рече дека е пријател на БиХ и дека искрено се надева на соработка со нејзините политичари.
Во меѓувреме, во петокот Ешдаун објави дека им дозволува на околу 160 поранешни функционери на кои претходно им беше забрането да вршат јавна функција или да учествуваат во власта поради попречувањето на спроведувањето на Дејтонскиот договор -- повторно да учествуваат на изборите. 
Ешдаун рече дека својата одлука ја базира на изменетата ситуација во земјата.
Во другите вести, Уставниот суд на БиХ во саботата реши да одлучува во март за законитоста на законите во Република Српска и Федерацијата на БиХ во врска со симболите на ентитетите. 
Членот на претседателството на БиХ Сулејман Тихиќ остана на ставот дека дел од законските текстови на ентитетите во врска со грбовите, химните и знамињата не се во целосна согласност со уставот на БиХ. 
(Независне новине - 30/01/06; Фена, Независне новине - 29/01/06; Независне новине - 28/01/06; ПБС БиХ, РТРС - 27/01/06)
