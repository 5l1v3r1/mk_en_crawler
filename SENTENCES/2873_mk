27/07/2006
Од Зоран Николовски за Southeast European Times во Скопје -- 27/07/06
Три општини -- Кавадарци, Велес и Центар -- победија на натпреварот за „Награда за општините“ 2006 во Македонија, организиран од страна на Европската агенција за реконструкција (ЕАР) и македонскиот Секретаријат за европски прашања. 
Наградите се состојат од парични средства во вкупна висина од 500.000 евра, кои ќе ги обезбеди од ЕУ, а кои ќе се трошат исклучиво на инфраструктурни проекти.
Првопласираната општина Кавадарци ќе добие 250.000 евра за иницијативата за промовирање на виноградинарството, производството на вино и винскиот туризам. 
Истата има за цел да го зајакне локалниот економски раст со зголемување на обемот на обработливо земјиште кое ќе може да се користи за винови лози, вклучувајќи го и подобрувањето на квалитетот на грозјето и охрабрувањето на развојот на претприемништвото и отворањето на работни места.
Како дел од проектот, општините Кавадарци, Росоман и Демир Капија, формираа Агенција за локален одржлив развој, која обезбедува заеми за малите и средните препријатија во винарската индустрија.
Според соопштението за јавност на ЕАР, проектот е избран „поради својот иновативен пристап кон реконструкцијата на локалната економија“. 
Истиот носи „видливи социјални и економски бенефиции за заедниците“, се вели во соопштението.
Општината Велес ја освои втората награда од 150.000 евра за својот проект „Велес -град на културата“. 
Околу 255 културни настани се организирани како дел од овој проект, вклучувајќи и три меѓународни фестивали, изложби на ракотворби, како и формирање на нов црковен хор.
Третопласираната општина Центар освои 100.000 евра за реконструкцијата на улицата „Македонија“ во центарот на Скопје. 
Улицата е сега една од најпосетуваните места од страна на младите луѓе. 
Комисијата за избор како причина за одлуката го наведе квалитетот на апликацијата, нејзиниот иновативен пристап во пренесувањето на искуството од другите европски градови и нејзиното влијание врз локалниот економски развој.
Натпреварот, кој заврши на 17-ти јули, беше отворен за сите 84 општини, како и за градот Скопје. 
Вкупно 58 општини учествуваа со 53 проекти кои ги подготвиле самостојно или во меѓусебна соработка. 
Апликациите беа симултано проценувани со фиксни критериуми во согласност со правилата на ЕАР. 
Откако беа прегледани сите номинации, во потесен избор се најдоа шест. 
Конечниот избор беше направен по посетата на општините.
Говорејќи на церемонијата на доделување на наградите, Ерван Фуере, специјалниот претставник на ЕУ и шеф на делегацијата на Европската комисија во Скопје, рече дека се надева оти наградите -- кои имаат за цел да ја истакнат важноста на процесот на децентрализација -- ќе бидат доделувани секоја година и дека со тоа уште повеќе ќе ги охрабруваат општините во годините што следат.
Децентрализацијата досега успешно се спроведува, рече Фуере. 
Но, за понатамошен напредок, предупреди тој, „новата влада ќе мора да вложи неопходни напори и ресурси за нејзина целосна функционалност“.
