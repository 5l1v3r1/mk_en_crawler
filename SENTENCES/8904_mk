23/06/2012
Линда Карадаку за Southeast European Times во Приштина – 23.06.12
За земја од помалку од 2 милиони луѓе, косовската влада е екстремно голема. 
Истата има 19 министри, помогнати од околу 30 заменици-министри, и дури шест вицепремиери. 
Сето ова ја прави косовската влада најголема во регионот -- факт што стана цел на опозицијата.
Петрит Зогај, извршен директор на косовското движење Фол (Крени го гласот!), изјави за SETimes дека премиерот Хашим Тачи ги игнорира предизборните ветувања за намалување на расходите. 
„Тачи 1 и Тачи 2 владите дојдоа на власт со ветувањата дека ќе ги намалат владините расходи. 
Тоа не се случи; расходите се зголемуваат од година на година.“
Шпенд Ахмети од опозициското движење Ветевендосје рече дека само владините расходи од изнајмените канцеларии во 2010 година изнесувале 6,5 милиони евра, „еднакво на пензиите на 14.444 косовски граѓани“. 
Владата, исто така, има повеќе од 120 советници, што уште повеќе ги напумпува трошоците.
Во соседството, Македонија има, исто така, 19 министри, но помалку заменици-министри. 
Црна Гора има 16 министри и Албанија има 15. 
За споредба, Естонија -- со слична големина на население -- има 11 министри, додека Финска има 12.
Според Зогај, косовската влада -- наместо да ги шири администрацијата и министрите -- „треба да инвестира во јавните работи, кои ќе помогнат да се подобри животот на граѓаните“.
Во март владата, под притисок на ММФ, објави дека ќе го намали овогодинешниот буџет за околу 20 милиони евра.
„Мислам дека владите во цела Европа се обидуваа да ги избегнат кратењата на буџетските расходи и да се фокусираат на зголемените буџетски приходи со зголемување на даноците или зголемување на буџетските дефицити. 
Балканските држави воведуваат мерки на штедење и кратење на расходите само ако бидат принудени на тоа од меѓународните финансиски институции, главно од ММФ“, рече за SETimes Марта Шпала, од варшавскиот Центар за источни студии.
Шпала додаде дека минатогодишните избори во Хрватска и оние минатиот месец во Србија одиграа клучна улога: владите активно избегнуваа дополнителни мерки на штедење кои можеа да им предизвикаат дополнителен товар на гласачите.
Низ целиот Балкан, јавниот сектор останува главен работодавач. 
„Ако земеме предвид дека невработеноста во сите овие земјите е многу висока [од 13 отсто во Албанија до 43 отсто во БиХ], вработеноста во јавниот сектор се третира како еден вид мерка на социјална сигурност. 
И тешко е да се скрати вработувањето во пренатрупаната јавна администрација во ваква ситуација“, рече Шпала.
