28/10/2005
Од Антонела Архин за Southeast European Times во Подгорица – 28/10/05
Плановите за спроведување на референдум за независност во Црна Гора беа главниот фокус на посетата на министерот за надворешни работи Миодраг Влаховиќ на САД и Канада овој месец. 
Предводејќи ја делегацијата од своето министерство, тој се состана со американски политичари и претставници на американската администрација и присуствуваше на тркалезната маса за Црна Гора, во организација на позната експертска група за надворешни работи во Вашингтон.
На 18-ти октомври Влаховиќ се состана со американскиот заменик помошник-државен секретар, Џејмс Мекдугал, и со Алан ван Егмонд, директор на балканските и евроазиските програми во канцеларијата на Министерството за одбрана. 
Влаховиќ инсистираше на тоа дека исходот од планираниот референдум нема да ја загрози регионалната стабилност. 
Ниту, пак, додаде тој, ќе има негативно влијание врз напорите за решавање на статусот на Косово, „со оглед на тоа што се работи за неповрзани процеси со различна динамика и причини на настанување“.
За време на разговорите во Министерството за одбрана сите страни се согласија дека континуираните врски помеѓу Црна Гора и САД во областите на безбедноста и одбраната се во нивни заеднички интерес. 
Официјалните претставници на Пентагон го изразија своето задоволство од соработката на Црна Гора со Трибуналот на ОН за воени злосторства и од фактот што Црна Гора има конструктивен придонес во исполнувањето на неопходните услови за пристап во програмата Партнерство за мир и, на крајот, и во НАТО.
Влаховиќ, исто така, се состана со американските конгресмени Бил Делахант и Елиот Енгел, кои го пофалија мултиетничкиот и мултирелигиозниот модел во Црна Гора. 
Нивните разговори се фокусираа на интеграцијата на малцинствата, образовните реформи и улогите на малцинствата во развојот на демократијата и економските реформи.
Одбележувајќи ја посетата на црногорската делегација, вашингтонскиот Центар за стратешки и меѓународни студии организираше тркалезна маса на тема „Црна Гора: Чекори кон референдумот за независност“. 
На форумот Влаховиќ решително застана во одбрана на референдумот, велејќи дека Подгорица ќе се спротивстави на каков било притисок однадвор за одложување на истиот.
Неодамнешните анкети на јавното мислење покажаа дека 43 отсто од Црногорците се за државност, 35 се спротивставуваат на идејата за независна држава, а останатите се неопределени.
Црногорските водачи сметаат дека независен статус претставува предуслов за влез во ЕУ бидејќи тие не сакаат републиката да пристапи како територија или покраина на друга држава со свои сопствени интереси и цели, рече Влаховиќ. 
Тој додаде дека политичкиот систем на Црна Гора ќе биде поедноставен со ослободувањето од тромите структури на федерализмот ако таа добие државност, и дека институциите во земјата ќе бидат потранспарентни и поевтини.
Црна Гора никогаш не била дел од Србија, рече министерот, истакнувајќи дека прашањето на статусот на Црна Гора не е поврзано со статусот на Косово. 
Црна Гора е свесна за комплексностите во регионот, но нема да го одложи својот сопствен демократски процес само поради тоа што прашањето на Косово останува нерешено, рече тој.
