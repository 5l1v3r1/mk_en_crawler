19/08/2011
Менексе Токјај за Southeast European Times во Истанбул – 19.08.11
По минатогодишниот референдум за измена на делови од уставот од 1982 година и изборните ветувања на АКП дека ќе напише нов устав во својот трет мандат, турската влада притиска со плановите за нов граѓански устав.
„Овој устав треба да биде ослободен од демократските срамови на минатото:
не исклучувачки, туку вклучувачки, не со оттуѓување, туку со прифаќање, не со дискриминирање, туку со интегрирање, и не потиснувачки, туку ослободувачки“, рече премиерот Реџеп Тајип Ердоган во телевизиското обраќање до нацијата на 30-ти јули.
Пред престојната дебата, АКП формираше деветчлена комисија да ја води работата на новиот устав.
Целта е да се подготви кус документ кој ќе обезбеди патоказ за состаноците во септември меѓу Ердоган и сите политички партии.
Потоа, по првата седница на парламентот на есен, ќе се формира нова парламентарна Комисија за уставен компромис, со учество на претставници од сите партии.
Истата се планира да го изготви уставот со најголем можен консензус, со цел да се исполнат барањата на различните сегменти од општеството.
До септември комисијата ќе ги повика претставниците на невладините организации, граѓанското општество и академската заедница да дадат свој придонес во новиот устав.
За таа цел Ердоган планира да испрати писма до опозициските водачи, во кои ќе ги информира за неговите клучни принципи за новиот устав, повикувајќи ги да работат заедно на истиот.
Оваа недела претседателот на парламентот Чемил Чичек ги посети водачите на главните опозициски партии -- ЦХП и МХП -- и го доби нивното уверување дека ќе учествуваат во новата Комисија за уставен компромис.
Сепак, тој не ја повика прокурдската БДП поради нивниот бојкот на парламентот, посочувајќи дека Ердоган ќе го стори истото.
Во изјавата за SETimes, шефот на актуелната Парламентарна уставна комисија, Бурхан Кузу, истакна дека дури и гласачите што гласаа „не“ на последниот референдум, ќе бидат интегрирани во уставот за да се спречат тензии.
„Новиот устав нема да биде направен само од АКП, бидејќи можната рамнотежа меѓу гласовите „не“ и „да“ на уставниот референдум ќе ги принуди опозициските партии да се вклучат во изготвувањето на новиот устав“, вели тој.
Според сегашната парламентарна аритметика, АКП има 327 места, значи три места помалку за предлагање измени на уставот и усвојување на истите со референдум, и 40 места помалку од двотретинското мнозинство потребно за еднострана измена на уставот.
Затоа, на партијата ќе й треба поддршка од опозицијата или независните пратеници за да ги усвои уставните реформи.
„Ако АКП постигне договор со само една партија, социјалната поддршка на новиот устав ќе ја нема“, рече за SETimes Ибрахим Кирас, новинар за весникот Стар.
Постигнувањето консензус меѓу АКП и опозициската ЦХП за новиот устав според широкото мислење, е тешко остварливо.
„Покрај тоа, ќе биде повеќе од оптимизам да се мисли дека раководството на [водачот на ЦХП Кемал] Киличдароглу може да ја убеди неговата партија да работи со АКП на уставот“, вели Кирас, мислејќи на внатрешните поделби во ЦХП.“
Партијата за националистичка акција (МХП) и АКП можеби ќе можат да се согласат за содржината и целите на новиот устав, но дури тогаш „Не можеме да очекуваме уставот изготвен од овие две партии да биде прифатен од другите делови на општеството“, истакнува Кирас.
Кои и да се деталите на финалниот устав, Бурхан Кузу, вели дека истиот ќе биде изготвен врз принципот на проширување на слободата:
ограничувањата ќе бидат исклучоци, не правило.
Кузу истакнува дека уставот од 1982 година веќе беше променет 17 пати, претежно во областите што ги прошируваат слободите.
„Сепак, како резултат на овие 17 одделни промени, уставот стана мешавина и доведе до неповрзаности и неконзистентност меѓу членовите на ниво на спроведување“, додаде тој, истакнувајќи ја потребата за нов устав.
