12/02/2007
Од Зоран Николовски за Southeast European Times во Скопје – 12/02/07
Околу 1.200 државни клиники од примарното здравство се приватизираа во Македонија од 1-ви јануари досега.
Општите лекари, гинеколозите, педијатрите, лекарите за трудова медицина и лекарите за школска медицина, ги добија под концесија своите клиники и опремата и апаратите.
Реформата има за цел подобрување на квалитетот на услугите со воведување на конкурентност.
Со други зборови, лекарите се очекува подобро да се грижат за своите пациенти за да ги одвратат од префрлање во друга клиника.
Сепак, сега засега приватизацијата не донесе промени за пациентите.
Лекарите наплаќаат исто како и порано, додека т.н. „сини картони“ на здравственото осигурување, кои изземаат од целосно плаќање на цената на услугата, сé уште важат.
Се плаќа само процент од цената.
Дел од бруго платата на секој вработен во земјата се издвојува за единствениот државен фонд, кој е одговорен за финансирањето на целиот здравствен систем.
Една од новините е тоа што секој приватен лекар сега мора да потпише договор со Државниот здравствен фонд, за да добие надоместок за секој пациент.
Лекарите од примарното здравство можат да имаат максимално 1.700 пациенти од секоја возрасна група, за месечен надоместок од 0,7 евра за пациент.
Според Министерството за здравство, бројката од 1.700 е во согласност со светските стандарди.
Ако бројот на пациентите биде поголем од 3.000, тогаш клиниката мора да има двајца лекари од примарната здравствена заштита во својот персонал за да се обезбеди соодветно ниво на грижа.
Ваквите регулативи не важат за сите лекари.
Гинеколозите, на пример, немаат ограничувања кога станува збор за бројот на пациентите, и надоместокот што го примаат е понизок -- 0.3 евра за пациент.
Оваа сума, велат лекарите, е прениска.
Статистиките покажуваат дека во Македонија има околу 600.000 жени на возраст помеѓу 18 и 65 години.
Околу 200 клиники за гинекологија во системот на примарната здравствена заштита се трансформирани.
Ова значи дека еден гинеколог ќе има 3.000 жени-пациентки најмногу, додека Фондот за здравство на гинекологот ќе му плаќа просечно помалку од 1.000 евра месечно.
„Ние сме изманипулирани и понижени со предложената сума“, вели др.Емилија Трајковска, претседателка на Здружението на гинеколозите, објаснувајќи дека надоместокот не ги покрива наемнините, платите на медицинските сестри и материјалните трошоци.
Министерството за здравство вели дека едноставно нема расположливи средства и дека сите можности за наоѓање дополнителни пари се исцрпени.
