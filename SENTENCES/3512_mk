12/12/2006
Од Берта Фониќи-Кабаши за Southeast European Times во Приштина – 12/12/06
Србите се втората по големина етничка група и најголемо етнично малцинство во Косово.
Според проценките од 2000 година во Косово има помеѓу 126.000 и 140.000 Срби -- 7 отсто од населението во покраината.
Малцинството претежно живее во северните енклави.
И покрај нивниот број, голем дел од косовските Срби не се подготвени за независно Косово.
Други сметаат дека Косово ќе стане целосно албанска држава без признавање на малцинските права.
„Се сеќавам на времето кога Србија управуваше со Косово и сум малку носталгичен, бидејќи сум свесен дека тоа повеќе нема да се случи“, вели Драган Лајиќ, кој живее во Грачаница, мал град во близина на Приштина.
Лајиќ не е единствениот Србин со ова мислење.
Неговиот сонародник, Милан Керстиќ, вели дека е време да се одлучи што ќе се прави со Косово.
„Белград треба да биде многу свесен за тоа што ќе прави со Косово.
Сметам дека нашите водачи не работат како пред 1990-тите, бидејќи во тој период тие беа пообединети“, рече тој.
Покрај повиците за конструктивна и интегрална политичка улога, водачите на косовските Срби ги бојкотираа косовските институции во знак на протест поради пасивната улога што им беше припишана од страна на парламентот во покраината.
„Ние ќе се вратиме во парламентот само кога ќе бидеме сигурни дека Албанците нема да не гледаат само како декор, туку и како конструктивен дел од косовските институции“, рече Оливер Ивановиќ, водечки српски политичар и член на косовскиот парламент.
Бојан Милутиновиќ, косовски новинар, вели дека има добра работа во покраината и дека ја гледа својата иднина во Митровица.
Тој е оптимист дека Косово ќе биде демократско и мултиетничко место, кое ќе нуди можности за сите етнички групи.
„Можеби не сега, но во блиска иднина Косово ќе биде подобро место за живеење“, рече тој.
Мира Самарџиќ, средношколка, вели дека српската литература е дел од наставната програма.
„Ние имаме иста програма како Белград, Нови Пазар и други“, вели таа.
Таа е среќна што нема промени во наставната програма.
Но, мајката на Мира е загрижена дека нема доволно српски ученици во косовските училишта, претежно бидејќи, како што смета таа, некои ги напуштаат училиштата за да работат и да обезбедат финансиска поддршка за семејствата.
Невработеноста е проблем во и околу Митровица, и семејството на Самарџиќ, како и многу други, е погодено од таквата состојба.
Според УНХЦР, враќањето на косовските Срби во покраината од 2000 година оди бавно.
Регистрирани се само 15.600 повратници од малцинствата -- од вкупно 250.000 етнички Срби, Роми и други, кои живееја во покраината по повлекувањето на српските сили во 1999 година.
Сé уште има повеќе од 220.000 раселени косовски Срби и Роми -- повеќе од 207.000 од нив во Србија и останатите во Црна Гора.
Враќањето на етничките малцинства во Косово останува предизвик, со оглед на тоа што ова е една од 13 точки што се бараат за спроведувањето на стандардите од страна на Контакт-групата.
Косовските Албанци се внимателно оптимистични за иднината
