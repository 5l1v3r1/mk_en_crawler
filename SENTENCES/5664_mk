21/12/2010
Од Пол Чикоиу за Southeast European Times во Букурешт -- 21/12/10
Најверојатен краток спој во електричната инсталација го предизвика пожарот кој уби шест новороденчиња и повреди пет други на одделот за интензивна нега во државната болница за новороденчиња Ѓулести.
Сега обвинителите ги бараат оние кои, според нив, можеле да го променат исходот на тој фатален 16-ти август, а и пред тоа.
На 6-ти декември беа обвинети Богдан Маринеску, суспендиран раководител на установата, медицинската сестра Флорентина Карстеа и тројца други вработени во болницата.
Карстеа, единствената која беше уапсена по инцидентот, се соочува со обвиненија за убиство од небрежност за наводното 12-минутно напуштање на одделението во времето кога избувнал пожарот во импровизираното електрично поврзување на климатизерите.
Таа вели дека немало друг персонал на располагање за да ја замени, со оглед на очајниот недостаток на персонал во болницата.
Другите четворица -- Маринеску, неонатолог, раководителот на техничкиот оддел на болницата, и еден електричар -- се обвинети за небрежност откако наводно не спровеле заштитни мерки, не ги следеле безбедносните регулативи и не го одржувале електричниот систем.
„Очекуваме процесот да се развлекува, според лошиот тренд кој го постави романското правосудство.
Исто така, очекуваме целата одговорност да биде ставена на медицинската сестра,“ рече Василие Барбу, претседател на Здружението за заштита на пациентите.
„Од овие причини ние правно ќе й помагаме," рече тој за SETimes.
Барбу рече дека главните виновници се со повисока стапка на приходи.
„Ние мислиме дека поголем дел од одговорноста го има раководителот на одделението, кој, во согласност со законот, има обврска да обезбеди квалитет на медицинските дејства во сите нивни аспекти.
Тој е оној кој потпишува менаџерски договор со раководителот на болницата во поглед на третманот, безбедноста на пациентите, медицинските набавки итн.“
Запрашан дали од трагедијата се научиле некои лекции, Барбу рече дека се сомнева во тоа.
„Тие побрзаа да ги опремат сите болници во Букурешт со апарати за регистрирање пожар.
Но, освен тоа, тешко дека некој може да види некоја промена.
Главниот проблем останува:
болниците и одделенијата за новороденчиња, исто така, се пренатрупани и се со недоволен персонал, како и порано.
А системите за климатизација, кои се наменети за употреба во домаќинствата, се во истата ризична состојба.“
„Тажно е“, продолжи тој, „што во целата земја има само една болница за новороденчиња со најсовремена медицинска опрема и доволно вработени за да посветат внимание на сите пациенти,“ мислејќи на болницата Полизу во Букурешт.
Според Здружението за заштита на пациентите, пожарот се проширил брзо поради дрвениот шкаф во одделот за новороденчиња.
Барбу нагласи дека запалливи материјали се строго забранети за употреба во одделите за интензивна нега.
По оваа трагедија, Министерството за здравство пополни повеќе од 2.000 медицински работни места во јавните болници.
Сите отворени работни места беа држени испразнети како дел од владината програма за штедење.
Неодамнешните бројки укажуваат дека, во просек, бројот на доктори во болниците е намален за околу 35 отсто.
Според Редот на медицинските сестри, бабици и медицински помошници во Романија, последните четири години, 10.000 медицински сестри ја напуштиле земјата.
Оваа стапка се зголеми по неодамнешните кратења на платите.
