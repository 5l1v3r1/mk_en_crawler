02/01/2008
ПРИШТИНА, Косово, Србија -- Косовскиот претседател Фатмир Сејдиу во своето новогодишно обраќање во понеделникот (31-ви декември) рече дека „сонот и решеноста ќе станат вистина во 2008 година“, додавајќи дека 2008 ќе „влезе во историјата како големата година на независноста“.
За разлика од тоа, српскиот претседател Борис Тадиќ на новогодишната ноќ рече дека негови два главни приоритети во 2008 година ќе бидат зачувувањето на територијалниот интегритет на земјата и постигнување напредок на нејзиниот пат кон ЕУ.
Другите балкански водачи, исто така, имаа свои традиционални новогодишни обраќања.
Грчкиот претседател Каролос Папуљас повика на нов пристап кон животната средина, по опустошувачките пожари минатото лето.
Кипарскиот претседател Тасос Пападопулос повика на функционално и остварливо решение во врска со повторното обединување.
Македонскиот премиер Никола Груевски го повика народот да покаже самоувереност и почит.
Црногорскиот претседател Филип Вујановиќ рече дека 2008 година треба да биде посветена на подобрувањето на квалитетот на животот, додека хрватскиот претседател Стипе Месиќ повика на напори за зајакнување на економијата.
Романскиот претседател Трајан Башеску им упати добри желби на Романците што живеат во странство.
Турскиот претседател Абдула Ѓул рече дека очекува 2008 година да донесе конкретни резултати во борбата против тероризмот.
Членот на претседателството на Босна и Херцеговина, Харис Силајџиќ, предвиде дека 2008 година ќе донесе повеќе благосостојба, додека албанскиот претседател Бамир Топи рече дека таа ќе води кон интеграција во НАТО.
Бугарскиот претседател Георги Парванов ја пофали првата година на неговата земја во семејството на ЕУ.
(КИК, РТК, Косова лајв, Индипендант, РТС, АНА-МПА, РТЦГ, Медифакс, РТРС, Софиска новинска агенција - 01/01/08;
ХИНA, Javno.com - 30/12/07;
Taнјуг, Б92 - 20/12/07)
