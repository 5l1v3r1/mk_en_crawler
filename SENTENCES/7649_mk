20/04/2013
Мухамет Брајшори и Ивана Јовановиќ за Southeast European Times во Приштина и Белград -- 20.04.13
Договорот посредуван од ЕУ меѓу Косово и Србија во врска со администрацијата на северно Косово, ќе го отвори патот за двете земји да ги почнат преговорите за членство со Унијата.
Договорот од 15 точки, кој им даде на Србите во северно Косово нивни полициски сили и апелациски суд, беше парафиран во петокот (19-ти април) од страна на премиерот Хашим Тачи и српскиот премиер Ивица Дачиќ.
Тоа претставува многу значаен чекор за двете земји, кои беа жестоки непријатели откако Приштина прогласи независност пред пет години.
„Ова што го гледаме претставува чекор подалеку од минатото и, за двете страни, чекор поблизу до Европа“, рече Кетрин Ештон, дипломатката на ЕУ која посредуваше во разговорите.
Договорот овозможува здружение на четири општини со српско мнозинство во северно Косово -- Северна Митровица, Звечан, Зубин Поток и Лепосавиќ -- кое ќе раководи со економскиот развој, здравството, образованието и урбанизмот.
Спроведувањето на законот во регионот ќе биде интегрирано во косовската полиција, но општините ќе избираат свој сопствен регионален полициски командир.
Структурата на полицијата во регионот, исто така, ќе го одразува етничкиот состав на општините.
Договорот не бара од Србија да го признае Косово, но утврдува дека ниту една од страните нема да ја блокира другата од пристапување во ЕУ.
Тоа е важна точка за Србија, која се надева дека следната недела ќе добие дозвола за почеток на разговорите за пристапување.
Аналитичарите велат дека спогодбата е добра за двете страни.
Договорот кој овозможува регионот да избира свои сопствени полициски командири е особено важен, вели Јелена Милиќ, директорка на Центарот за евроатлански студии.
„Многу е важно да се расчисти кој ќе биде обучуван и кој ќе раководи со помошта во ситуации на природни катастрофи и слични ситуации“, рече Милиќ за SETimes.
„Србите од северот треба да се свесни за фактот дека меѓународната заедница направи ваква неверојатна отстапка, како и Косово, и ова е еден изненадувачки добар договор за Србија.“
Европскиот комесар за проширување во Брисел, Штефан Филе, рече дека тоа е историски ден за регионот и за ЕУ.
„Сега е клучно политичкото раководство и јавноста во Србија и во Косово да го поддржат договорот и активно да помагаат во неговото спроведување.
Тоа е можност што не смее да се пропушти.
Тоа е во интерес на сите засегнати страни;
на народот што живее во Косово, на оние што живеат во Србија и на регионот во целост“, вели тој во изјавата.
Иако договорот се очекува да се спроведе, остануваат некои потенцијални пречки.
Српските власти рекоа дека договорот ќе биде разгледан во Белград оваа недела, додека официјалниот одговор ќе биде даден в понеделник.
Во Косово членовите на движењето Ветвендосје навестија дека ќе протестираат против овој договор.
„Кога националистичка влада во Белград ...
преговара со корумпирана влада во Косово за нашата иднина, тогаш резултатот тешко дека ќе биде добар за Косово“, изјави за SETimes заменик-претседателот на Ветвендосје, Шпенд Ахмети.
Текстот на договорот, каков што го доби SETimes.
1.
Ќе постои Здружение/Заедница на српски мнозински општини во Косово.
Членството ќе биде отворено за секоја друга општина под услов членките да се согласни.
2.
Заедницата/Здружението ќе биде формирано со статут.
Неговото распуштање може да се случи само со одлука на општините кои во истото учествуваат.
Правните гаранции ќе бидат обезбедени со законите што се на сила и со уставот (вклучително и правилото за двотретинско мнозинство).
3.
Структурите на Здружението/Заедницата ќе бидат воспоставени на иста основа како постојниот статут на Здружението на косовските општини, пр.
претседател, заменик-претседател, собрание, совет.
4.
Во согласност со надлежностите предвидени со Европската повелба за локалната самоуправа и косовските закони, општините што учествуваат ќе имаат право да соработуваат во колективното остварување на своите овластувања преку Заедницата/Здружението.
Здружението/Заедницата ќе има целосен увид во областите на економски развој, образование, здравје, урбано и рурално планирање.
5.
Здружението/Заедницата ќе извршува и други дополнителни овластувања кои можат да му бидат доделени од централните власти.
6.
Заедницата/Здружението ќе има претставничка улога пред централните власти и за таа цел ќе има место во консултативниот совет на заедниците.
За остварување на оваа улога предвидена е набљудувачка функција.
7.
Во Косово ќе постои една полиција, која ќе се нарекува Косовска полиција.
Сите полицајци во северно Косово ќе бидат интегрирани во рамките на Косовската полиција.
Платите ќе се добиваат само од КП.
8.
На припадниците на другите српски безбедносни структури ќе им биде понудено место во соодветните косовски структури.
9.
Ќе има регионален полициски командир за четирите општини со српско мнозинско население (Северна Митровица, Звечан, Зубин Поток и Лепосавиќ).
Командирот на овој регион ќе биде косовски Србин предложен од Министерството за внатрешни работи од листата што ќе ја поднесат четворицата градоначалници во име на Заедницата/Здружението.
Составот на КП на северот ќе го одразува етничкиот состав на населението во четирите општини.
(Ќе има друг регионален командир за општините Јужна Митровица, Косово поле и Вучитрн).
Регионалниот командир на четирите северни општини ќе соработува со другите регионални командири.
10.
Судските власти ќе бидат интегрирани и ќе работат во рамките на косовскиот правен систем.
Апелацискиот суд во Приштина ќе формира комисија составена од мнозинство К/С судии, која ќе се занимава со сите општини во кои косовските Срби сочинуваат мнозинство.
11.
Оддел на овој Апелациски суд, составен од административен персонал и судии ќе има постојано седиште во северна Митровица (Окружен суд Митровица).
Секоја комисија од горенаведениот оддел ќе биде составена од мнозинство К/С судии.
Ќе се назначуваат соодветни судии во зависност од природата на случајот.
12.
Локални избори ќе бидат организирани во северните општини во 2013 година, со помош на ОБСЕ, во согласност со законите на Косово и меѓународните стандарди.
13.
Разговорите за енергијата и телекомуникациите ќе бидат интензивирани од двете страни и комплетирани до 15-ти јуни.
14.
Договорено е дека ниту една од страните нема да го блокира, ниту ќе ги охрабрува другите да го блокираат, напредокот на другата страна на патот кон ЕУ.
15.
Двете страни ќе формираат комитет за спроведување, со посредство на ЕУ.
Дали сметате дека договорот е добар за Косово и за Србија, и зошто?
Дадете го вашето мислење долу во делот за коментари.
