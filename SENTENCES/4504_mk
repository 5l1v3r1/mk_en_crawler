26/01/2009
Од Јонилда Коци за Southeast European Times во Тирана -- 26/01/09
Премиерот Сали Бериша се соочи со остри критики кога се пофали со висок економски раст за Албанија минатата година.
Тој тврди дека БДП се зголеми за 9,9 отсто во 2008 година, но ММФ, Светската банка и членовите на владата имаат различни цифри.
Бериша првпат предизвика чудење кај критичарите во јули.
„Јас сум силно уверен дека Албанија ќе има двоцифрен економски раст во 2008 година“, рече Бериша, за време на состанокот со членовите на својата Демократска партија.
Пред неколку недели, Албанскиот институт за статистика (ИНСТАТ) го објави својот тримесечен извештај, во кој е наведен годишен раст на БДП од 9,9 отсто за првите три тримесечја во 2008 година и последното тримесечје од 2007 година.
„Растот е поддржан од зголемениот придонес на телекомуникациите и другите услуги“, вклучително и туризмот и изградбата на автопатот Албанија-Косово, се вели во извештајот.
Министерот за финансии, Ридван Боде, отворено го оспори тврдењето на Бериша за време на состанокот на Комитетот за стратешко планирање претходно овој месец, очекувајќи растот во 2008 година да биде „7 до 8 отсто“.
ММФ, исто така, ги отфрли розовите статистички податоци на ИНСТАТ, велејќи дека очекува раст од 6 отсто во 2008 година, со оглед на тоа што светската криза ги ослабна албанските остварувања во последното тримесечје.
„Тримесечниот БДП, исто така, ја одразува формализацијата на економијата, што значи дека повеќе бизниси преминуваат од неформалниот во формалниот сектор...
ова не значи економски раст сам по себе“, рече претставникот на ММФ во Албанија, Ен Маргарет Вестин.
Менаџерката на Светската банка во земјата, Камила Њумах, не се согласува.
„Прилично е важно да се разбере дека постои разлика помеѓу тримесечните пресметки на БДП, кои даваат претстава за тоа каде се движи економијата, наспрема годишните пресметки на БДП, кои се ...
засновани на целокупното производство на економијата во текот на годината“, рече Њумах во телевизиско интервју.
„Овие две работи може да бидат прилично различни.“
Политичката опозиција и економистите во Албанија ги поврзуваат „еуфоричните“ економски тврдења на Бериша со изборите оваа пролет.
„Ова изгледа како грешка поттикната од изборите.
Сé уште ги немаме официјалните бројки за растот на БДП во 2007 година.
Зошто се брза да се потврдат оние за 2008 година?“, праша Ѓерѓи Филипи, економист на Европскиот универзитет во Тирана, за време на телевизиско интервју.
„Сé додека владата ја претставува реално албанската економија, станува дотолку полесно подоцна да се преземат соодветни чекори за намалување на ризикот од светската криза“, рече поранешниот министер за финансии, Арбен Малај.
