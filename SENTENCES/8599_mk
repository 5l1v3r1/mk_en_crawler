09/01/2012
Мишко Талески за Southeast European Times во Скопје -- 09.01.12
Македонското Министерство за финансии планира две програми во текот на следните четири години, кои ќе им помогнат на луѓето да обезбедат дом, што претставува нов пристап во растечкиот регионален проблем на надостаток на станови.
Откако законот за станбени субвенции стапи на сила на 1-ви јануари, поднесени се 1.500-2.500 барања, изјави за SETimes портпаролката на Министерството за финансии, Ивана Билбиловска, додавајќи дека ќе се користат соопштенија за јавноста и реклами за привлекување повеќе апликанти.
Според првата субвенциска програма, половина од месечната рата на кредитот ќе се субвенционира во текот на првите пет години од 20-годишниот кредит. 
Според втората програма, владата ќе субвенционира 50 отсто од кредитот за изградба на нова куќа или купување стан во висина до 50.000 евра. 
За да се избегнат шпекулации и да им се помогне на оние што имаат потреба, учесниците во двете програми ќе имаат забрана за давање на имотот под закуп.
Осум банки се согласија да учествуваат во двете програми, нудејќи каматни стапки за станбен кредит не повисоки од 4,99 отсто во првите три години и 5,5 отсто во следните пет години.
Ајладин Далипи, директор на Прокредит банка, изјави за SETimes дека иако банката е сé уште во подготвителна фаза, ќе учествува во владиниот проект.
„Банкарскиот сектор ја пофали иницијативата бидејќи истата го олеснува процесот на обезбедување станбен простор“, рече тој, додавајќи дека истата го олеснува и процесот на деловно работење на банкарскиот сектор.
Далипи рече дека стнбените кредити ќе се одобруваат во согласност со банкарските принципи кои ја земаат предвид индивидуалната кредитна способност според нивните приходи. 
Во случај на неподмирување на долгот, рече тој, станот или куќата ќе бидат искористени како дополнителна гаранција.
Според Државниот завод за статистика, во септември минатата година се издадени 21 отсто помалку станбени градежни дозволи во споредба со претходната година.
Никола Велковски од Стопанската комора на Македонија го припишува падот на станбените активности на тоа што поединците се воздржуваа во очекување на владината програма на субвенции.
„Граѓаните беа резервирани дали да купуваат во овој период бидејќи најпрво сакаа да видат какви се бенефициите и предностите што ги нуди новиот владин проект. 
Во текот на следните неколку години ќе има сериозен раст во градежниот сектор, но неговата стапка ќе зависи од интересот на купувачите. 
Во секој случај тоа ќе ја поттикне економијата“, рече Велковски.
Велковски истакна дека во време на голема нестабилност на девизните пазари и стравувања за крај на еврото, купувањето недвижност се смета за најбезбедна инвестиција.
„Многу луѓе кои ги чуваат своите пари, како што се вели, под душек, сега ќе инвестираат во куќа или стан, поради ставот дека тоа е побезбедна инвестиција отколку да се ставаат во банка“, рече тој, додавајќи дека намерата на законот за субвенции е да им се помогне на младите луѓе.
За разлика од Македонија, каде што побарувачката за недвижен имот расте, ситуацијата во регионот е различна. 
Рецесијата во Хрватска доведе до драстичен пад на побарувачката за нови станови.
Само во Загреб, на пазарот има 10.000 станови без купувачи по сегашните цени, што ги тера експертите да веруваат дека цените на недвижниот имот ќе паднат во 2012 година.
Во Србија, побарувачката за станбен простор неодамна порасна. 
Експертите велат дека многу Срби сметаат оти инвестирањето во недвижности е побезбедно во споредба со чувањето странски валути во банка.
Тоа ја натера српската влада да размислува за тоа дали да го следи примерот на Македонија со проширување на субвенциската програма на земјата.
Министерот за животна средина, рударство и просторно планирање, Оливер Дулиќ, неодамна изјави дека владата ќе ги зголеми субвенциите и ќе ги намали каматните стапки за да ја зголеми побарувачката на станбен простор.
„Во 2011 година одвоивме [23,8 илјади евра] за субвенции, но во 2012 година ќе одвоиме [11,4 милиони евра]. 
Ако има побарувачка за кредити, ќе одвоиме и дополнителни [4,7 милиони евра] во првата половина од годината“, рече Дулиќ.
