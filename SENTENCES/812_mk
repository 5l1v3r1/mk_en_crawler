05/05/2006

Бугарскиот премиер Сергеј Станишев во четвртокот (4-ти мај) изјави за грчките медиуми дека владата останува посветена на проектот за изградбата на нафтоводот Бургас-Александрополис, и покрај неоченуваното пропаѓање на конзорциумот на бугарските фирми што учествуваат во проектот, пред неколку дена. 
Грчката министерка за надворешни работи, Дора Бакојани, за новинарите изјави дека добила уверување од Бугарија дека проектот ќе продолжи според планираното.
***
Новиот Договорот за слободна трговија (ДСТ) помеѓу Maкедонијa и Србија и Црна Гора ќе стапи на сила на 1-ви мај. 
Истиот има за цел зголемување на билатералната трговија, отстранување на трговските бариери и создавање на услови за конкурентност и нови инвестиции. 
ДСТ, исто така, обезбедува механизми за заштита на националните индустрии во специфични услови.
***
Романското Министерство за економија ја претстави приватизационата стратегија за хемискиот производител Олтчим Рамницу Валцеа. 
Идниот купувач ќе го преземе долгот на Олтчим кон буџетот -- во висина од 75 милиони евра -- и ќе биде обврзан да ги заврши заостанатите исплати на надворешните заеми.
***
Tурскиот Државен совет го одобри договорот за купување на Телсим, вториот по големина мобилен оператор во земјата, од страна на Водафон. 
Фирмата со седиште во Велика Британија, победи на тендерот за приватизација за Телсим минатиот декември, понудувајќи цена од 4,55 милијарди американски долари.
***
Водечкиот хрватски концерн за малопродажба „Агрокор група“ на 2-ри мај објави нето профит од 103,6 милиони евра за 2005 година. 
Нето профитот на „Агрокор група“ се зголеми за четирипати за период од една година.
***
Светската банка минатата недела одобри заем во висина од 15 милиони американски долари за проектот за регистрација на земјиштето во Босна и Херцеговинa (БиХ). 
Кредитот има период на достасување од 40 години и 10-годишен грејс-период. 
Проектот има за цел поддршка на катастарските реформи и реформите во регистрацијата на земјиштето, со што ќе се отстранат сегашните инвестициски бариери и ќе се развие транспарентен пазар на земјиштето.
***
Maкедонската државна железница отвори тендер за продажба на 200 свои стари вагони, во рамките на владиниот план за реструктуирање на претпријатието. 
Според директорот на претпријатието, Милчо Смилевски, приходите од тендерот ќе бидат искористени за модернизација на железничкиот возен парк.
***
Минатата недела мaкедонското претпријатие за радиодифузија го вклучи новиот дигитален систем за пренос на радио-телевизиски сигнал, со што беше одбележано завршувањето на првата фаза од проектот за модернизација на медиумскиот сектор. 
Норвешката влада обезбеди 591,556 евра за оваа фаза, која чини 700.000 евра. 
Проектот се очекува да резултира со скоро тројно проширување на македонската јавна дифузна мрежа до 2008 година.
***
Буџетот на црногорската влада забележа мал дефицит од 2 милиони евра во првото тримесечје од оваа година, според официјалните податоци. 
Сумата беше значително пониска од дефицитот од 47,8 милиони евра што беше предвиден, факт што владата го припишува на намалените трошоци.
(Разни извори – 28/04/06 – 05/05/06)
