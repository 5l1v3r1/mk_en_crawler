07/09/2011
Арон Штајн за Southeast European Times во Истанбул -- 07.09.11
Турчинките се теоретски еднакви со мажите уште откако Мустафа Кемал Ататурк воведе драстични реформи за модернизација на земјата во текот на 1920-тите. 
Менувајќи го законот, Ататурк тогаш го затвори поглавјето за женските права, верувајќи дека го решил проблемот.
И покрај тоа што ги победија своите западни соседи со модерните реформи како што се гласачките права за жените, турските реформи „не обрнаа внимание на она што се случува зад затворени врати“, рече Џени Вајт, авторка на Исламското движење во Турција.
Наместо тоа, републиканските жени се очекуваше да ги обележат карактеристиките на модерното време во 1920-тите, истовремено служејќи им на своите сопрузи дома. 
Уставно жените беа еднакви, но кривичниот законик сé уште ги фаворизираше мажите.
Ставовите полека се менуваа, и „по средината на 1980-тите се појави нов вид феминистичко движење, кое се фокусираше претежно на насилството врз жените“, објаснува Никол Поп, колумнист за Tудејс Заман и автор на Разоткриена Турција.
Карактеристиките типични за републиканските жени, како западните фустани, се сé уште популарни, но идејата дека жените треба да бидат модерни за да го поддржат државниот проект ја изгуби својата привлечност.
„Идејата младите републиканки да й служат на државата излезе од мода“, според Вајт. 
Жените „гравитираа кон полиберално феминистичко движење кое никна во 1980-тите. 
Либералното движење е заинтересирано за индивидуалните права и е повеќе во согласност со западните феминистрички движења“.
Новото засилено либерално феминистичко движење имаше серија политички успеси, директно придонесувајќи за усвојувањето на реформираните кривичен и граѓански законик во 2002 и 2006 година.
Значително помогнати од надворешниот притисок на процесот за пристапување на Турција во ЕУ, женските групи „успеаја да создадат фантастична политичка платформа. 
Тие навистина ги научија професионалните лобирачки тактики како имејл кампањите и демонстрациите пред парламентот“, според Поп.
Пред овие измени на кривичниот законик, Турчинките законски беа дефинирани од аспект на семејството и општеството.
„Претходно, криминалот врз жените се сметаше за криминал врз семејството и заедницата, а не врз поединецот. 
Еден судија можеше да му дозволи на силувач да се ожени со својата жртва бидејќи тогаш нема да има „криминал“ бидејќи сексуалниот чин бил ,легитимен’“, вели Вајт.
Можеби најголема промена беше усвојувањето од страна на либералното феминистичко движење на еден поразличен став кон концентот на индивидуалните права. 
Имаше сознание дека тие [либералните феминисти] мора да стигнат таму со организирање, и дека треба да има права за поединецот. 
Да, државата е вклучена, но тие не треба да чекаат државата да им ги даде нивните права“.
И покрај успесите, турските либерални и кемалистички феминисти тешко можеа да ја прифатат платформата на новото конзервативно феминистичко движење во Турција.
„Феминистичкото движење е сé уште поделено бидејќи кемалистичките жени одбиваат да работат со жените што носат шамии. 
Има целосна поделеност и апсолутно одбивање да работат едни со други, иако многу од нив ги имаат истите цели“, тврди Вајт.
Сепак, ставовите почнаа да се менуваат како што групите почнаа да работат заедно, на пример, за изгласување на новите реформи во кривичниот законик. 
Конзервативните феминисти имаат многу заеднички интереси со либералните феминисти -- женските права, образованието за жените и прекинувањето на домашното насилство.
„Како и исламистичките феминисти во другите земји, турските лицемерни феминисти тврдат дека Куранот и Хадитот биле напишани за одредено време и место и тие не можат да мислат дека Алах сакал мажите и жените да бидат третирани нееднакво или дека жените треба да се третирани неправедно, со оглед на тоа што се еднакви пред Бога“, според Вајт.
Турските феминисти имаат серија пречки што мора допрва да ги надминат. 
Настрана од хиперполаризираното феминистичко движење, трендовите во Турција покажуваат дека земјата станува сé поконзервативна.
