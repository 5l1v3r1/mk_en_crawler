30/08/2007
Од Ајхан Шимшек за Southeast European Times -- 30/08/07
Одговарајќи на повиците за помош во пожарите што беа наречени „катастрофа без преседан за Грција“, Турција испрати противпожарникарски авион во земјата во понеделникот (27-ми август).
Помошта не беше голема, во споредба со значителната помош што беше веќе понудена од европските земји, но имаше симболичко значење.
Пожарите зафатија повеќе од половина од грчката територија, велат официјалните претставници.
Најмалку 64 лица загинаа, а десетици села беа оштетени или уништени.
Иако пожарите сега се ставени под контрола, метеоролозите велат дека новиот топлотен бран што се очекува во следните денови, може да значи нов проблем.
Одлуката на Анкара за испраќање авион беше објавена во весникот Хуријет, во кој беше објавен натпис со наслов „Рака на пријателство што долго време недостасуваше“.
Набргу истиот стана најпопуларниот натпис на веб-страницата на весникот, добивајќи релативно висок број коментари.
Изразувајќи солидарност со грчкиот народ, читателите изразија длабоко жалење поради загубата и големата штета предизвикана од пожарите.
Некои дури ја критикуваа турската влада дека беше премногу бавна со понудената помош.
Народот во Турција и Грција не е оној што треба да се обвинува за тековните проблеми помеѓу двете земји, туку политичките водачи, пишува онлајн читателот Ари Јурдусевер.
„Светот му припаѓа на целото човештво и ќе биде прекрасен свет кога сите ќе станеме жители на универзумот“, пишува Чемил Хачибекташоглу.
„Ова е свет за сите нас.“
Tурција и Грција и понатаму имаат расправии околу неколку прашања, вклучително и воздушниот простор и територијалните води.
Неколкудецениската поделба на Кипар претставува најголемата пречка за зајакнувањето на соработката и, исто така, влијаеше на кандидатурата на Турција за влез во ЕУ.
И покрај овие проблеми со длабоки корени, односите помеѓу двата соседи почнаа да се затоплуваат од 1999 година, кога Грците и Турците покажаа взаемна солидарност за време на последователните земјотреси што ги погодија двете земји.
