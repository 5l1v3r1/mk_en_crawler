02/11/2011
Горан Трајков за Southeast European Times во Скопје -- 02.11.11
Македонија обезбеди државна, локална и индивидуална помош за својот сојузник Турција, по земјотресот што ги потресе источните градови Ерчис и Ван на 23-ти октомври, при што загинаа 582 лица, а преку 4.000 беа повредени.
„Македонската влада одлучи да донира 100.000 евра за жртвите од земјотресот во Турција.
Покрај тоа, ние му понудивме техничка помош на погодениот регион -- во комуникација со Турската амбасада во Скопје -- во поглед на испраќање тимови што ќе ги поправаат штетите од земјотресот“, рече за SETimes портпаролот Мартин Мартиновски.
Владата, исто така, го назначи министерот без ресор Хади Незир да биде во контакт со Турската амбасада во Скопје.
Мартиновски објасни дека Македонија честопати обезбедува помош за земји погодени од природни катастрофи, бидејќи и самата добивала великодушна помош во минатото.
Скопје честопати се нарекува „град на меѓународната солидарност“, поради големата помош што ја доби по катастрофалниот земјотрес во 1963 година.
Турција беше меѓу земјите што помогнаа.
Локалната власт на градот Скопје, исто така, честопати обезбедува помош при катастрофи.
Неодамна градот реагираше на штетата од земјотресот во Хаити, штетата од поплавите во албанскиот град Скадар и земјотресно-нуклеарната катастрофа во Фукушима, Јапонија.
Овојпат градската власт на Скопје одвои 25.000 евра од својот буџет за помош на жртвите од земјотресот во Ван.
„Предлогот [да се понуди финансиска помош] беше едногласно усвоен.
Средствата ќе бидат префрлени веднаш откако ќе се финализира одлуката“, рече за SETimes портпаролот на градот, Неделчо Крстевски.
Прво дејствуваше македонско-турското здружение „Кемал Ататурк“, кое иницираше хуманитарна акција преку социјалните медиуми во соработка со Турската амбасада во Скопје.
„Здружението првично планираше да испрати храна, вода, облека, како и покуќнина, средства за лична хигиена и други предмети“, рече претседателот на здружението Шенол Мемиш за SETimes.
„Но, амбасадата нé информираше дека таквиот чекор нема да се исплати, со оглед на тоа што погодената област е оддалечена 2.000 километри и дека веќе има слични такви активности низ цела Турција“, рече тој.
Амбасадата, наместо тоа, предложи пријателите и членовите на здружението да испратат пари на трите банкарски сметки на турската Црвена полумесечина, која соработува со македонскиот Црвен крст.
Македонскиот Црвен крст отвори банкарска сметка за граѓаните да даваат индивидуална финансиска помош, која ќе биде префрлена за жртвите од 30-ти ноември.
„Постои специфична потреба за предмети како што се ќебиња и шатори, со оглед на ниските температури во регионот каде што се случи земјотресот“, рече Мемиш.
Турскиот почесен конзул во Македонија, Омер Сулејман, истакнува дека македонската влада, граѓаните индивидуално и турската заедница во земјата покажале посебна великодушност за време на последниот катастрофален земјотрес во Измит, во близина на Истанбул, во 1999 година, при кој загинаа 20.000 луѓе.
„Бројот на жртвите беше огромен, и ние тогаш испративме камиони полни со медицински резерви, покуќнина, ќебиња и вода.
Македонски доброволни медицински тимови, исто така, отидоа на терен“, рече Сулејман за SETimes.
„Овојпат“, рече тој, „разговаравме со турскиот амбасадор за тоа што е најпотребно, и понудивме медицински дотур, санитарни материјали и крв, и чекаме одговор.“
Парламентарецот Кенан Хасипи, етнички Турчин, изјави за SETimes дека турската заедница во Македонија е благодарна за помошта.
„Ова се многу добри гестови, особено поради тоа што двете земји се големи пријатели, би се осудил на кажам, братски земји ...
Можеме само да посакаме да има помалку вакви катастрофи во иднина.“
