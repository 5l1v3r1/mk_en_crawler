05/05/2010
Од Наташа Радиќ за Southeast European Times во Загреб -- 05/05/10
Министерот за правда, Иван Симоновиќ, беше назначен за помошник генерален секретар на ОН за човекови права во понеделникот (3-ти мај). 
Функцијата беше воспоставена минатата година и Симоновиќ е првиот кој ќе ја врши оваа работа.
Ова е највисока меѓународна позиција што досега ја вршел еден хрватски официјален претставник.
„Отсекогаш сум бил вклучен во прашањата на човековите права, дури и како министер за правда“, изјави Симоновиќ за новинарите. 
„Заинтересиран бев за ова поле на работа во текот на целата моја кариера, како дипломат и како универзитетски професор.“
Хрватскиот претседател Иво Јосиповиќ рече дека е „многу горд со ова постигнување, не само бидејќи претставува голем предизвик за Симоновиќ, туку и затоа што претставува награда и за хрватската дипломатија“.
Упатувајќи честитки, вицепремиерката Ѓурѓа Адлесиќ рече дека Симоновиќ и неговата работа се „скоро незаменливи во владата“.
Номинираниот во вторникот рече дека би сакал да ги комплетира судските реформи потребни за пристапувањето на Хрватска во ЕУ пред да ја преземе новата функција во Њујорк.
Симоновиќ ужива висока доверба во јавноста. 
Тој се залагаше за тоа судството во земјата да стане потранспарентно и владеењето на правото да биде поочигледно. 
Него ќе го замени државниот секретар за правда, Дражен Бошњаковиќ, кој работеше рамо до рамо со него во реформирањето на судството.
ОН рекоа дека Симоновиќ бил избран од 128 кандидати од целиот свет, и дека тој има „широко искуство во областите на меѓународниот развој, човековите права, градењето на мирот и развојот на националните институции, на кои работел на политичко и академско ниво“.
Во финалната фаза од процесот на номинирање, тој и тројца други кандидати одржаа видео конференција со генералниот секретар на ОН, Бан Ки-мун, кој разговараше со нив за најразлични меѓународни прашања и точки на човековите права.
Симоновиќ беше министер за правда од 2008 година. 
Претходно тој беше заменик-министер за надворешни работи и професор по право на Загребскиот универзитет.
Тој, исто така, беше постар заменик-претседател и претседател на Економскиот и социјалниот совет на ОН (ЕКОСОК) од 2001 до 2003 година.
