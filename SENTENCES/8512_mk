13/10/2011
Менексе Токјај за Southeast European Times во Истанбул -- 13.10.11
Европската комисија (ЕК) го претстави својот годишен Извештај за напредокот на Турција во средата (12-ти октомври), во кој се содржат позитивни и негативни заклучоци во врска со стагнантниот процес на пристапување на Турција во ЕУ.
На политичкиот фронт, ЕК го пофали напредокот што е постигнат по уставните амандмани во септември 2010 година, особено оние што предвидуваат цивилен надзор на војската, како и зајакнување на независното судство.
Сепак, потребни се понатамошни судски реформи, се вели во извештајот, и се наведува тековното судење за Ергенекон, случајот КЦК, и заостанатите криминални случаи.
Иако судењето за Ергенекон се смета за можност да се засили демократијата, „сериозната загриженост“ за спроведувањето на истрагите, судските процеси и кривичните постапки го загрозуваат неговиот легитимитет.
Друга важна загриженост за Комисијата се големиот број кршења на слободата на изразувањето и слободата на печатот, што резултира со раширена самоцензура во медиумите.
„Затворањето новинари, и конфискацијата на необјавениот записник во врска со истрагата за Ергенекон, ја подгреаја оваа загриженост“, се вели во извештајот.
Емилијано Алесандри, трансатлантски соработник во германскиот Маршалов фонд, изјави за SETimes дека извештајот е подиректен отколку во минатото во однос на посочувањето на областите каде што има сериозен недостаток на напредок, па дури и регрес, како што е слободата на изразувањето.
Во извештајот, Комисијата ги повикува властите да го забрзаат напредокот во изготвувањето нов цивилен устав, иако предупредува дека „на актуелната политичка клима й недостасува соодветен дијалог и дух на компримис меѓу политичките партии“.
„Новиот устав ќе ја зацврсти стабилноста на институциите што гарантираат демократија, владеење на правото, човекови права и почитување на малцинствата и решавање на долготрајните проблеми, како што е кудското прашање“, се подвлекува во извештајот.
Кипар се смета за најкритичен дел од извештајот.
Турската поддршка за преговорите меѓу водачите на двете заедници е поздравена и охрабрена да го придвижи напред мировното решение на островот.
Но, Турција се критикува за неисполнување на своите обврски од Дополнителниот протокол со проширување на Договорите за асоцијација со Кипар и отстранување на сите пречки за слободното движење на стоката со таа земја.
ЕУ истакнува дека Турција постигнала многу добри резултати во својата надворешна политика во Блискиот Исток, Северна Африка, Балканот, Кавказ, но нејзините односи со Израел и Кипар се критикуваат во извештајот.
„Најважно од сé, јас верувам дека Европската комисија се помири со фактот дека Турција буквално станува мека сила во својот регион, и дека тоа не мора да значи дека е спротивно на европските интереси“, рече за SETimes професорот Ајхан Каја, од Европскиот институт на Билги универзитетот.
„Турција, всушност, ги потсетува круговите на ЕУ дека сега е најефикасен агент на „трансформативниот ефект на ЕУ“, кој и самата ЕУ го заборави во изминатата деценија“, рече тој.
„Турската понезависна надворешна политика може да ја направи алтернативата на стратешкото партнерство да изгледа попривлечна за Анкара, отколку полноправното членство“, рече Алесандри.
Накусо кажано, „Европската комисија, како вложувач во политиката на проширување, направи сé што може во овој извештај да избегне непотребен критицизам, истовремено посочувајќи ги областите каде хармонизирањето со ЕУ останува недоволно“, додаде Алесандри.
