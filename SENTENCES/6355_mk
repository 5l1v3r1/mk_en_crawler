19/09/2011
Од ХК Цанис за Southeast European Times во Атина -- 19.09.11
Тоа е слика која пред неколку генерации ќе ги свртеше погледите кон грчките острови, но сепак сега, во 2011 година, глетката на малите црвени турски знамиња на луксузните јахти укотвени на пристаништето на живописниот остров Сими е исто толку распространета, како и узото и печениот октопод што се служи во локалните приморски таверни.
Развиената средна класа во соседна Турција и близината на бројните источни егејски острови во Грција, создадоа профитабилен пазар за грчките туристички оператори, при што Солун и Атина, исто така, влегуваат во сликата.
Со 561.198 официјални влезови на турски државјани во Грција во 2010 година, најголемата пречка за повеќекратно зголемување на таа бројка и понатаму останува Шенген визата за сопствениците на турските пасоши, нешто што го признаваат и грчките власти и за што жалат туристичките претприемачи.
„Визата е број еден проблем, Шенгенот ги отежнува повеќекратните влезови;
решението е да се забрзаат визните процедури за Шенген визата во грчките конзулати“, според Ставрос Далиакас, главен помошник на грчкиот заменик-министер за туризам, Јоргос Никитиадис.
Далиакас рече дека иако министерството е задоволно од брзината со која грчките конзулати ги издаваат туристичките визи во Турција, „ние, сепак, секогаш се обидуваме да го забрзаме овој [процес], со помош на Министерството за надворешни работи“.
Никитиадис во четвртокот (15-ти септември) се упати кон познатото јужно турско одморалиште Анталија, како шеф на делегацијата на туристички професионалци и претставници на секторот од три од главните острови (Родос, Кос и малиот Сими), залагајќи се за зголемен број туристички посети од Турција и државјаните на трети земји, особено Русите, кои одмораат во турските туристички центри.
Според Арис Сулуниас, сопственик на хотел на Родос и портпарол на Здружението на хотелиери од Родос, едно конкретно дејство промовирано од грчката страна е воспоставувањето два визни центра, еден кој се наоѓа меѓу Анталија и Фетије, и друг во Бодрум.
„Покрај Турците, има бројни руски одморалци во Егејскиот регион, повеќе од два милиони секоја година, и многумина сакаат да го посетат Родос и другите острови во т.н. туристички пакети на комбинирана [дестинација]“, рече Сулуниас.
„Турција има растечка средна класа која сега брои милиони, богата е и има извонредна динамика“, додаде Сулуниас.
Во Сими, пак, каде што во сонце натопените градби од неокласицизмот, од крајот на 19-тиот век, полукружно гледаат на малото пристаниште, еден туристички професионалец говореше за она што е „општо познато“ во врска со групата турски мега-јахти и бродови за одмор кои честопати се укотвуваат во локалната марина.
„Властите бараат друг начин кога станува збор за патниците од овие бродови, бидејќи во суштина тие пристигнуваат на островот без виза.
Никој тука нема да биде строг во примената на Шенген условите за сопственик на 40-метарска јахта и неговата придружба, па дури ни бродовите за одмор“, објасни мажот.
„Транзитот [со брод] не бара виза, но ако некој излезе, тогаш според законот му треба виза, но грчките власти на овие острови гледаат на другата страна“, додава тој.
Во Атина, Далиакас разјаснува дека повеќето Турци сега што влегуваат во Грција се сметаат за туристи, за разлика од претходните години кога многумина турски граѓани беа имигранти кои се враќаа за Западна Европа со автомобил.
„Веруваме дека турските туристи се дефинитивно заинтересирани за островите, но сепак зголемениот интерес за Солун е резултат на фактот дека градот е родното место на Кемал Ататурк и, исто така, во него се наоѓаат неколку значајни отомански споменици, додека Атина, настрана од нејзините добро познати споменици, е шопинг-дестинација ...
Крстосувањата што почнуваат од Истанбул и други места, исто така, се чини дека се привлечни за турскиот пазар“, рече Далиакас.
