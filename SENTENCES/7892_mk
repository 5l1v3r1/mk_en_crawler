15/02/2013
Игор Јовановиќ за Southeast European Times во Белград -- 15.02.13
Српските граѓани кои поседуваат имот вреден повеќе од 350.000 евра се обврзани да го пријавуваат на даночните власти, според новиот закон кој стапи на сила оваа година.
Периодот на пријавување започна на 15-ти јануари и ќе трае до 31-ви март.
Во април имотот ќе биде проверен за да се утврди дали некој затаил данок.
Ако има несогласување меѓу пријавениот имот на граѓаните и приходите, истиот ќе биде оданочен по стапка од 20 отсто.
Ќе бидат поднесени кривични обвиненија против сите кои затајуваат данок, објави даночната администрација.
Државата нема проценки за висината на даночните приходи што очекува да ги собере како резултат на новиот данок.
„Целта на целата оваа иницијатива е да се одреди дали еден поединец можел, со сите приходи што можеме целосно да ги видиме во различни бази на податоци, да купи имот вреден десетици милиони динари, па дури и повеќе“, изјави за белградските медиуми Драган Агатуновиќ од Контролниот сектор на Даночната администрација.
„Оваа мерка е наменета за конечно отпочнување на процесот на воспоставување даночна дисциплина“, рече Милица Бишиќ, советничка на министерот за финансии и економија.
Покрај пријавите за нивните заработувачки и вредноста на имотот, граѓаните мора да ги пријавуваат и патентните права и акциите во претпријатијата.
Имотот на нивните најблиски роднини, исто така, ќе се проверува, во обид за спречување на даночното затајување преку пренесување на имотот на роднини.
Милојко Арсиќ, професор на белградскиот Економски факултет, изјави заSETimes дека треба да се очекува отпор кон дејствата на даночната администрација.
„Три групи може да се спротивстават на спроведувањето на законот:
сопствениците на малите бизниси кои не пријавуваа ништо, тајкуните кои избегнуваат да пријават сè што поседуваат и криминалците кои стекнале дел од својот имот преку нелегални дејства“, рече Арсиќ.
Тој додаде дека законот за проверка на имотот е важен, како инструмент за потиснување на т.н. сива економија, но и за идентификување на нелегално стекнатиот имот.
Од 10-ти февруари само девет лица го пријавиле својот имот, вклучително и новиот директор на Даночната администрација на Србија, Иван Симиќ, кој ја вршеше истата функција во Словенија и сега „дојде да воведе фискална дисциплина во даночните работи на Србија“.
Даночната администрација нема проценки колку имот вреден повеќе од 350.000 евра има во земјата.
За проверката на имотот да има целосен ефект, мора, исто така, да биде усвоен законот за потеклото на имотот“, рече заSETimesЗлата Ѓорѓевиќ, членка на Комитетот на Антикорупциската агенција.
Законот треба допрва да биде усвоен во парламентот.
„Приходите од данокот на имот вреден над 350.000 евра, дефинитивно ќе имаат одредено влијание врз српскиот буџет, но и ќе ја зголемат даночната дисциплина во државата“, рече Ѓорѓевиќ.
„Но, мора да се усвои и закон кој ќе овозможи запленување на целиот имот за кој не може да се докаже како бил стекнат, односно од оние за кои е утврдено дека го стекнале споменатиот имот со вршење кривично дело.“
На другите места во регионот, Романија има прогресивен данок на повеќекратен имот од 2010 година.
Оваа година владата ги зголеми даночните стапки на втор и трет имот.
Црногорскиот премиер Мило Ѓукановиќ рече дека оданочувањето на богатството не може да биде замена за она што владата мора да го направи за да обезбеди фискална дисциплина.
„Предлогот за решавање на проблемот со буџетскиот дефицит со оданочување на богатството претставува демагошка политичка порака, бидејќи дури и оние кои го дадоа предлогот се свесни дека тие мерки не може да бидат замена за она што владата мора да го направи за да обезбеди фискална рамнотежа“, рече Ѓукановиќ во интерву заRadio Montenegro.
Дописникот на SETimes во Букурешт, Габриел Петреску, даде свој придонес за овој извештај.
