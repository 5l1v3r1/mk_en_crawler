24/06/2005
(Разни извори -- 17/06/05 – 24/06/05)
Aлбанското Министерство за финансии потпиша договор со АБН Амро и неколку локални банки на 20-ти јуни, со кој се обезбедува заем во вредност од вкупно 76 милиони американски долари за проектот за модернизација на инфраструктурата.
Парите се наменети за модернизирање на железничката пруга Тирана-Драч и изградба на споредниот колосек на меѓународниот аеродром „Мајка Тереза“.
Проектите ќе ги реализира „Џенерал електрик“.
Министерот за бегалци и човекови права на Босна и Херцеговина (БиХ), Мирсад Кебо, на 20-ти јуни објави дека босанските власти и меѓународните агенции планираат да потрошат над 100 милиони евра за враќање на бегалците и други активности поврзани со тоа оваа година.
Според податоците на ОН, 1,7 милиони бегалци се вратиле во своите домови од пред војната, додека 187.000 сé уште се во неизвесност.
Бугарското претпријатие за телекомуникации (БПТ) објави дека во првото тримесечје од оваа година остварило нето профит од 34 милиони евра, што претставува намалување од 13 отсто за период од една година.
БПТ вели дека намалувањето се должи на зголемените инвестиции во базичните операции, како и дополнителните трошоци поврзани со идното отворање на мобилната телефонија.
Хрватската влада и ММФ постигнаа согласност за зголемување на целта за јавниот дефицит во 2005 година на 4,2 отсто од БДП, наместо првично одредената од 3,7 отсто.
Веста за ова беше објавена на 22-ри јуни, по посетата на хрватската делегација предводена од министерот за финансии, Иван Шукер, на седиштето на ММФ во Вашингтон.
Минатата недела во Грција беше формиран Национален совет за мали и средни претпријатија.
Новата структура ќе фунционира како дел од Министерството за развој и ќе биде составена од 27 членови - претставници на сите партии и агенции вклучено во овој сектор.
На 1-ви јануари во Mакедонија ќе биде воведен едношалтерскиот систем за регистирање на трговски и правни претпријатија.
Се очекува истиот да го намали како времетраењето така и трошоците во процесот на регистрирање и има за цел подобрување на домашната бизнис клима.
Американското претпријатие за свинско месо „Смитфилд фудс“ ќе инвестира околу 800 милиони американски долари во Романијa, како што објави заменик-претседателот на претпријатието, Мајкл Кол.
„Смитфилд фудс“ влезе на романскиот пазар минатиот март.
Најголемото турско градежно претпријатие „Енка инсаат“ го презеде проектот за изградба на дополнителен терминал на московскиот аеродром „Шереметјево“, објави Аерофлотата на 20-ти јуни.
Цената на договорот не е откриена, но според натписите во локалниот печат, можно е таа да достигнува околу 400 милиони американски долари.
