28/07/2006
(Букурешки дневни вести - 28/07/06;
Блумберг, Софиска новинска агенција, ФЕНА, Dnevnik.bg - 27/07/06;
Светска банка, Ројтерс, ВОА, РФЕ/РЛ, ХИНА - 26/07/06)
И покрај тоа што е сé уште повисоко отколку во голем број западноевропски земји, во последниве години нивото на корупцијата е намалено во поголем број транзициски економии во Европа и Централна Азија, се вели во извештајот на Светската банка објавен во средата (26-ти јули).
Земјите од Југоисточна Европа покажуваат различни резултати.
Истражувањето е трето по ред во серијата истражувања за ова прашање од 2000 година до денес.
Истото ги испитува моделите и тенденциите на корупција во 26 поранешни социјалистички земји и во Турција во периодот помеѓу 2002 и 2005 година.
Покрај тоа, за споредба се земаат податоците од пет земји-членки на ЕУ -- Германија, Грција, Ирска, Португалија и Шпанија.
Напорите на поранешните социјалистички земји за борба против корупцијата покажуваат позитивни резултати, се вели во извештајот на Светската банка.
„Од 2002 година фирмите во повеќето земји плаќаат мито поретко и со релативно помали суми, и велат дека корупцијата сега е помал проблем отколку во минатото“, вели коавторот Џејмс Андерсон, висок економист за европскиот и централноазискиот регион на банката.
Во извештајот се наведуваат Грузија и Чешка како водачи помеѓу земјите што покажуваа подобрување.
На другиот крај од градацијата се Албанија и Киргистан, кои и понатаму имаат најлоши индикатори на корупцијата од испитаните земји.
Како земја во која околу две третини од претпријатијата ја наведуваат корупцијата како проблем, Албанија останува со најлоши резултати од сите транзициски економии, се вели во извештајот.
Ситуацијата се вели дека се влошува и во Србија и Црна Гора, каде што испитаните претпријатија го потврдиле зголемувањето на фрекфентноста на корупцијата.
Резултатите на Хрватска за 2005 година се подобри од оние во 2002 година, вели банката, истакнувајќи дека случаите на мито се намалени во голем број сектори, особено во царината.
Босна и Херцеговина, исто така, покажала мало подобрување, но нивото на корупција таму е сé уште високо, при што скоро 50 отсто од испитаните фирми ја навеле истата како проблем.
Целта за пристап во ЕУ беше движечка сила за антикорупциските реформи во земјите како Бугарија, Романија и Турција, се вели во извештајот.
„И навистина, желбата да се исполнат европските стандарди претставува мотиватор за подобрувања во управувањето далеку надвор од границите на ЕУ“, вели банката.
Бугарија и Романија покажаа значително подобрување, макар што нивоата се сé уште високи.
Турција го подобри функционирањето на судовите, кои се сега помалку корумпирани отколку во голем број земји во Источна Европа.
Највидлив напредок во борбата против корупцијата транзициските економии во последниве години постигнаа во областите на даночната и царинската администрација.
Според извештајот „тие се светски водачи во усвојувањето на поедноставени или рамни даноци на приход со пошироки основи и помалку исклучоци“.
Сепак, судските реформи сé уште се слаба точка и корупцијата во судовите се чини дека не е сосема намалена.
Јавните набавки, исто така, остануваат проблем.
