07/02/2005
(Тајмс, АФП - 07/02/05; AП, Ројтерс, ББС, Еуроспорт, ХИНА - 05/02/05; Њујорк тајмс - 04/02/05)
Два дена по освојувањето на златото во комбинација на Светскиот шампионат во алпско скијање за 2005 година, Хрватката Јаница Костелиќ повторно триумфираше во неделата (6-ти февруари) и дома ќе замине со златен медал во женски спуст. 
Тоа е нејзиниот прв златен медал во дисциплината спуст.
Хрватската скијачка го освои првото место со време 1:39:00, завршувајќи 0,26 секунди пред Италијанката Елена Фанкини. 
Победничката на минатогодишниот Светски куп во спуст, Австријката Ренате Гечел, ја освои бронзата со време 1:40:29.
„Кога го видов времето на Фанкини си помислив дека е подобро да си одиме дома, мислев дека никој не може да го достигне тоа време“, рече Костелиќ по трката. 
„Но, бев релаксирана и немав проблеми во скијањето, и го освоив златниот медал во спуст, што е, просто, неверојатно за мене.“
23-годишната Костелиќ се врати во игра во ноември, откако ја пропушти цела сезона поради здравствени причини, вклучувајќи ја и операцијата на коленото и на тироидната жлезда. 
Претходно, таа ги имаше освоено златните медали во комбинација и слалом на Светскиот шампионат во 2003 година. 
Таа досега има освоено 20 титули на светските шампионати, меѓу кои и 17 во слалом и три во комбинација, како што објави хрватската новинска агенција ХИНА.
Покрај тоа, Костелиќ постигна историски успех на зимската Олимпијада 2002 во Солт Лејк Сити, станувајќи првата жена што освоила три златни медали на натпреварите во олимписко алпско скијање. 
Таа освои и сребрен медал во супер-Г.
„Болеста е ѓавол. 
Го нападна целото нејзино тело“, рече таткото и тренер на Костелиќ, Анте Костелиќ, во врска со нејзините здравствени проблеми. 
Сепак, таа во петокот ја одбрани својата титула во комбинација, победувајќи со време од 2:53.70 секуди. 
Швеѓанката Ања Персон го освои сребрениот медал, со време од 2:55.15 секунди, додека Австријката Марлис Шилд беше трета, со време од 2:56.40 секунди.
„Отсекогаш повеќе го сакав спустот отколку слаломот, но се повредив и не го скијав толку многу“, рече Костелиќ во неделата. 
„Спустот е посебен, има брзина и голем број скокови и уживате додека се тркате, што не е секогаш случај кога се работи за слалом.“
Костелиќ, исто така, призна дека и покрај напорните подготовки за подобрување на резултатите во спуст, таа не се надевала дека наскоро ќе победи. 
„Претходно, не дека се плашев од брзината, но сега се чувствувам посигурна. 
Чувствувам дека можам подобро да нападнам и имам многу повеќе самодоверба во спустот отколку порано.“
Следниот натпревар на Костелиќ ќе биде во вторникот во велеслаломот.
