21/02/2006
Од Зоран Николовски за Southeast European Times во Скопје – 20/02/06
Во она што ЕУ сигнализираше дека е клучна пресвртница на патот кон интеграција, годинава Македонија ќе го избере својот петти парламент од своето осамостојување во 1991-та година.
Брисел внимателно ќе внимава гласањето да биде слободно, фер, како и без нерегуларностите кои ги упропастија минатите избори.
Спроведувањето на фер и демократски избори е еден од предусловите за започнување на преговори за членство во ЕУ.
Во декември 2005-та година, Македонија стана официјален кандидат за влез во ЕУ, но вистинското започнување на преговорите зависи од исполнување на потребните критериуми.
Европската Комисија (ЕК) усвои политика на нула толеранција кон изборните нерегуларности и инциденти, најповеќе заради мешаните оценки што ОБСЕ ги даде за последните избори.
„Во текот на сите кругови, групното гласање и гласањето преку ополномоштеник беше доста застапено, особено во западните и северозападните области во земјата, каде жените беа лишени од право на глас.
Од овој тренд несразмерно се засегнати жените во заедниците на малцинствата“, се вели во крајниот извештај на ОБСЕ/ОДИХР за изборите во март и април 2005-та година.
Во делот за препораки, се истакнува дека „групното гласање, гласањето преку ополномоштеник и другите практики кои можат да го попречат правото на жените да гласаат треба да бидат решително отфрлени“.
Аналитичарите на културата тврдат дека овој проблем главно потекнува од патријархалните семејства во областите од земјата во кои преовладува муслиманското население.
Властите во Скопје сметаат дека можат да ја подобрат ситуацијата преку зголемување на учеството на жените во избирачките одбори, а има и предлози ова да биде задолжително според законот.
Друг сериозен проблем се приближно 150000 регистрирани гласачи кои живеат во странство.
Тие имаат право на глас, но само ако дојдат во Македонија за да го направат тоа.
Во претходните избори, партиите и кандидатите што изгубија рутински тврдеа дека гласачкиот процес бил полн со измами.
Тешко е да се утврди вистината на овие тврдења.
Сепак, владејачките и опозиционите партии се согласија да работат заедно за да ги средат гласачките листи, со експертска помош.
Гласачите што живеат во странство ќе бидат ставени во посебни списоци.
Главниот дел на гласачките списоци ќе биде, исто така, преработен со цел да се елиминираат случаите на двојно регистрирање и сличните проблеми.
Во препораките на извештајот на ОБСЕ/ОДИХР беше посветено внимание и на ова прашање.
„Треба да се направи корекција на законската рамка за регистрирање на гласачите кои живеат во странство.
Треба да се разгледаат сите можни опции за да им се даде избирачко право на граѓаните, но еднакво е важно значително да се намалат можностите за злоупотреба“, се вели во извештајот.
Набљудувачите на ОБСЕ беа, исто така, загрижени поради тепачките помеѓу активисти на противничките партии во некои локалитети, украдените или уништените гласачки кутии, како и заплашување на претставници на избирачките одбори.
И покрај тоа што ваквите инциденти не влијаеја во голема мера врз изборните резултати, бидејќи гласањето беше повторено во ваквите случаи, тие сепак фрлија сенка врз процесот и создадоа впечаток на злоупотреба и нерегуларност.
Еден начин за спречување на ваквите појави е извршителите на истите кривично да одговараат, а судовите навремено да реагираат.
За време на последните избори, нарушувањата се намалија помеѓу првиот круг во март и вториот круг следниот месец.
Тоа можеби беше резултат на акцијата преземена од страна на властите да поведат судски постапки против прекршителите - над десет лица беа изведени пред суд и осудени за сериозни прекршувања на правилата.
Во согласност со препораките на ОДИХР, направени се или ќе бидат направени неколку значајни реформи во однос на независноста на изборните тела.
Државната изборна комисија стана потполно самостојно тело со сопствен буџет и професионален кадар.
Исто така, направени се измени во изборот на судиите кои учествуваат во изборната администрација со цел да се намали политичкото влијание.
Сепак, владејачката коалиција и партиите од опозицијата не се согласуваат околу една од предложените реформи.
Владата на премиерот Владо Бучковски сака избирачките одбори да бидат составени од државни службеници, а не од партиски претставници.
Изборот би бил направен преку ждрепка.
Партиите сеуште би имале улога, но само како набљудувачи на изборите.
Меѓутоа, опозициската ВМРО-ДПМНЕ го напаѓа овој предлог, тврдејќи дека со тоа ќе се воведе провладина пристрастност во избирачките одбори.
Бучковски вели дека овој модел е сличен на моделите што се користат во другите европски земји, како на пример во Шведска.
Во секој случај, политичките лидери во Македонија ќе треба да постигнат консензус за пакет реформи кои ќе овозможат претстојните избори да ги задоволат меѓународните стандарди.
Како и неколку пати од нејзиното осамостојување досега, Македонија повторно се наоѓа на раскрсница.
Доколку изборите отидат во погрешна насока, ЕУ нема да започне преговори за членство.
Земјата која има голема потреба од напредок и стански инвестиции не може да си го дозволи тоа.
