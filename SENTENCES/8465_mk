16/11/2011
Игор Јовановиќ за Southeast European Times во Белград – 16.11.11
Кинескиот трговски центар во белградскиот Блок 70, беше познат како место преполно со луѓе, раздвижено од многу бизнис активности.
До средината на 2010 година, многумина од 6.000-те кинески трговци во главниот град, им ги продаваа своите производи на илјадници Срби.
Едвај се влегуваше во просториите, додека купиштата расфрлени картонски кутии и сообраќајот околу трговскиот центар ги иритираа околните жители.
Денес, трговскиот центар е скоро празен и има голем број затворени продавници на кои пишува „Се издава“ или „Се продава“.
Трговците кои сé уште имаат бизниси тука велат дека продажбата е намалена и дека луѓето купуваат само најефтини производи.
„Луѓето едноставно немаат повеќе пари, што драстично ги намали нашите приходи.
Затоа ние си одиме од Србија, каде што бевме добро прифатени.
Кој може да оди во земја на ЕУ го прави тоа, а оние што не можат одат дури и подалеку“, рече за SETimes сопственикот на продавница Сун Јеи.
Јеи рече дека неговите земјаци биле добро прифатени откако пристигнале во средината на 1990-тите, но сега си одат поради драстичниот пад на купувачката моќ.
Според податоците на локалните кинески здруженија, околу 3.000 кинески државјани го напуштиле Белград од 2010 година.
Економскиот аналитичар Марица Вуковиќ тврди дека заминувањето на кинеските трговци нема многу да се почувствува на макроекономско ниво.
Но, тоа многу ќе го погоди најсиромашниот дел од населението, кое купуваше ефтини кинески производи за да помине некако.
Вуковиќ додаде дека тоа, исто така, негативно ќе се одрази на оние кои им ги издаваа продавниците и становите на Кинезите, како и на работниците и транспортниот сектор поврзан со кинеските бизниси.
„Невработеноста во Србија изнесува околу 19 отсто и губењето на секое работно место не е добра вест“, рече таа.
Според официјалните податоци, просечната месечна плата во септември беше 380 евра.
Тешката економска ситуација е усложнета поради, како што го опиша претседателот Борис Тадиќ минатата недела, вториот бран светска економска криза.
Тој ги повика сите државни институции да бидат подготвени, но многумина се несигурни што да прават.
Кризата има потенцијал значително да ја потресе Србија, особено поради тоа што традиционалните економски партнери на земјата -- Грција и Италија -- се исто така во очајна економска ситуација.
Настрана од макроекономската слика, жителите на Белград имаат силни и најразлични реакции на заминувањето на кинеските трговци.
Некои, како Душан Марковиќ, кој живее во Блок 70, вели дека им издавал стан на Кинези.
„Тие заминаа пред два месеци.
Оттогаш не успеав да му го издадам станот никому, а исто така и морам да ги платам сметките за истиот.
Бидејќи мојата плата е мала, не беше лесно да се гледа како си заминуваат моите кираџии.“
Мирослав Раѓеновиќ, кој работел кај Кинези, исто така, вели дека ги почувствувал последиците.
„Работата беше тешка и многучасовна , но за наши стандарди, всушност, заработувавме солидни пари.
Сега кога моите газди си заминаа, повторно останав без работа и нема многу надеж дека лесно ќе најдам нова работа“, рече Раѓеновиќ.
Снежана Митровиќ има поинакво мислење.
„Не ми е жал што кинеските трговци си одат.
Не можевме да се движиме слободно во блокот поради кутиите и другите работи околу трговскиот центар.
Сега има помалку купувачи и е многу помирно.“
