06/12/2007
Од Влатко Вукотиќ за Southeast European Times – 06/12/07
В недела (9-ти декември) во Република Српска ќе се одржат претседателски избори за наследник на Милан Јелиќ, кој почина во септември од срцев удар.
Десет кандидати влегоа во трката.
Иако не беа спроведени предизборни анкети, се очекува еден од кандидатите од трите водечки партии да ја освои позицијата.
Аналитичарите сметаат дека изборите главно ќе бидат тест за поддршката на премиерот Милорад Додик, кој се конфронтираше со меѓународната заедница неколку пати во текот на изминатите неколку месеци.
Неговата партија, Сојузот на независните социјалдемократи (СНСД), го номинираше претседателот на Академијата на науките и уметностите, Рајко Кузмановиќ, да ја претставува нивната партија.
Двете партии избраа кандидати со значително политичко искуство.
Опозициската Српска демократска партија (СДС) го номинираше пратеникот Огњен Тадиќ, а Партијата за демократски прогрес (ПДП) го именуваше својот водач, Младен Иваниќ.
Сите тројца кандидати го поддржуваат сегашниот статус на РС во рамките на БиХ, и го поддржуваат Дејтонскиот договор.
Аналитичарите сметаат дека возраста е најголем проблем за Кузмановиќ, кој е во своите осумдесетти.
Но, некои, исто така, тврдат дека кандидатот на СДС, Тадиќ, е премногу млад за да биде избран за претседател.
Иваниќ има најбогата политичка позадина.
Тој веќе беше премиер на РС, како и министер за надворешни работи на БиХ.
Но, судот на БиХ неодамна покрена обвинение во кое го товари за злоупотреба на службената должност.
Тој, наводно, ја финансирал својата предизборна кампања преку јавното претпријатие РС Шуми.
Според законот, не може да има втор круг од овие избори.
Дури и ако победникот води за еден глас, тој ќе стане претседател.
Претседателството на РС е претежно церемонијална позиција.
Но, ниту еден закон не може да биде усвоен додека не го потпише претседателот.
На овие избори за првпат претседателот ќе биде избиран директно од страна на народот, наместо од парламентот.
Во другиот ентитет на БиХ, Федерацијата на БиХ, претседателот на ентитетот сé уште го бираат пратениците.
Двајцата заменици претседатели, Адил Османовиќ и Давор Кордас -- кои беа избрани од Босанците и Хрватите -- чекаат да видат дали ќе останат на позициите.
Изборната комисија не можеше да ги прекине нивните мандати кога почина претседателот Јелиќ, така што одлуката ќе мора да биде донесена по изборите.
Додека новиот претседател ги преземе должностите, итните одлуки и дејства ќе ги врши претседателот на парламентот, Игор Радојчиќ.
Парламентот минатиот месец гласаше за тоа нему да му се доделат надлежности на привремен претседател, за да се избегне законски ќор-сокак.
