10/12/2004
(АП, АТА, ХИНА, ФЕНА, БТА, МИА, Танјуг - 09/12/04;
УНЕСКО)
Истакнувајќи дека дијалогот е клучен за помирувањето и постигнувањето на траен мир, шест водачи од Југоисточна Европа (ЈИЕ) ветија дека ќе работат заеднички за да не се повторат во регионот балканските конфликти од 1990-тите.
Претседателите на Босна и Херцеговина (БиХ), Бугарија, Хрватска, Македонија и Србија и Црна Гора во четвртокот (9-ти декември) пристигнаа во Тирана на дводневниот состанок за меѓуетничкиот и меѓурелигискиот дијалог во ЈИЕ, под покровителство на албанскиот претседател Алфред Мојсиу.
На форумот, организиран од УНЕСКО и албанската Влада, исто така, присустуваа и околу 100 политички функционери, експерти, духовни водачи и претставници на меѓународни и регионални организации.
Дијалогот претставува единствен начин за надминување на предрасудите и исполнување на стандардите на модерното општество, рече македонскиот претседател Бранко Црвенковски во своето обраќање во четвртокот.
„Дури и кога стартните позиции во нашата комуникација се сосема различни, ние мора да разговараме.
Разликите во ставовите кои ги застапуваме не нé амнестираат од одговорноста за неспособноста да оствариме комуникација“, рече тој.
Во врска со трилатералната соработка помеѓу Албанија, Хрватска и Македонија во напорите за пристап во ЕУ и НАТО, Мојсиу рече дека таа докажува оти „интеграцијата ги здружува вредностите на земјите, без разлика на верската и етничката припадност“.
Според хрватскиот претседател Стипе Месиќ вистината претставува суштинскиот фактор за продуктивен дијалот.
Народот вклучен во него треба да биде доволно храбар да се соочи со вистината, каква и да е таа, рече Месиќ.
„Ние мора да испратиме јасна порака од овој состанок дека сме искрено посветени на градењето на добри односи помеѓу нас, дека прифаќаме дијалог на платформата на демократијата, владеењето на правото и промовирањето на заштитата на човековите права како единствена форма на комуникација помеѓу нашите земји, и дека на крајот ќе ги отстраниме сите форми на тоталитаризам, бидејќи тој не е компатибилен со дијалогот, и ќе ги осудиме сите обиди за историски ревизионизам, кој има за цел обновување на поразените и отфрлени идеи и идеологии“, рече Месиќ.
Со цел да ги исполни своите функции, рече бугарскиот претседател Георги Парванов, меѓуетничкиот и меѓурелигискиот дијалот мора да биде јавен по својата природа и независен од промените во политичкиот живот.
Тој, исто така, мора да бара постигнување на одржливи резултати, наместо бескрупулозни компромиси.
Во своето обраќање на форумот претседателот на Србија и Црна Гора Светозар Маровиќ се осврна и на косовското прашање.
Европското решение за Косово може да се постигне преку трпелив и толерантен дијалог помеѓу сите косовски граѓани, рече тој, додавајќи дека договорот постигнат преку дијалог ќе покаже дека е можно трајно решение.
„Не е доволно сами владите да разговараат меѓусебно“, изјави албанскиот премиер Фатос Нано.
„Нивните заедници треба, исто така, да разговараат меѓу себе во демократско Косово кое има свое место во регионот“, додаде тој, согласувајќи се дека контактите помеѓу Белград и Приштина треба да се интензивираат.
„Убеден сум дека дијалогот помеѓу народите и религиите во овој регион претставува клучниот фактор за воспоставувањето на траен мир, стабилност и напредок“, рече претседавачот на Претседателството на БиХ, Борислав Паравац.
„Трагичните искуства во БиХ во текот на изминатата деценија го докажуваат ова.“
Изразувајќи пофалби до водачите на ЈИЕ за нивните напори за промовирање на регионалната соработка, генералниот директор на УНЕСКО Коиширо Мацура, побара од нив да ги одржат мирните односи.
Мотото на овој регион, рече тој, треба да биде „Никогаш повеќе“.
