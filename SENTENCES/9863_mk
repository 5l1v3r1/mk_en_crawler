11/01/2013
Алакбар Рауфоглу за Southeast European Times -- 11.01.13
Фрлајќи светлина врз влијанието на тероризмот во светот во текот на изминатата деценија, првиот Индекс за глобалниот тероризам подготвен од Институтот за економија и мир покажа пад на бројот на инциденти со екстремно насилство во Европа.
Турција, која се бори да ги стави под контрола мистериозните бунтови во своите јужни погранични провинции, се рангираше на 19-тото место во студијата која опфати 158 нации. 
Меѓу земјите од Југоисточна Европа, Турција беше прва на листата, додека Грција следеше на 26-тото место.
Неодамна објавениот индекс ги рангира земјите врз основа на бројот на терористички напади, бројот на жртвите и повредените од тероризам, како и проценетата материјална штета.
Смртоносните напади во Западна Европа се намалени од 2002 година на 910 инциденти, од кои 25 отсто се случиле во Велика Британија, додека 1431 се случиле во Централна и Источна Европа, според индексот.Како и во другите делови од светот, највообичаен вид терористички напади во Европа биле бомбашките напади и експлозиите.
„Веќе постои зголемена свест меѓу домашните креатори на политиката во поглед на тероризмот, бидејќи тероризмот не е нов феномен во Турција“, рече Алпер Деде, вонреден професор по Меѓународни односи на Универзитетот Зирве, во Газиантеп.
Курдистанската работничка партија (ПКК), кој се бори за независност од Турција, е меѓу најактивните групи во Централна и Источна Европа, според извештајот.
„Терористите и нивните поддржувачи успеаја да ја задржат Турција меѓу највисоко рангираните 20 земји – како што може да се види на листата на ГТИ – покренувајќи ги проблематичните области од минатото, со цел да се спречи развојот и да се наруши стабилноста на земјата“, рече за SETimesМесут Улкер, пензиониран турски полковник и аналитичар за национална безбедност кој го предводи истанбулскиот Институт за касписки стратегии.
Деде вели дека Турција веќе долго време трпи негативното влијание од тероризмот. 
Пред 1980-тите, судирите меѓу екстремното десничарско и левичарско крило на вооружената милиција во урбаните центри го покренуваа тероризмот, додека по 1980-тите, обликот и природата на тероризмот во земјата се променија, рече тој.
„Курдистанскиот сепаратистички тероризам почна да влијае на земјата, оставајќи илјадници жртви и повредени и лоша економска состојба поради зголемените трошења како резултат на зголемениот тероризам во југоисточниот регион“, рече тој заSETimes.
Иако индексот „е добар инструмент претежно за академиците да стават одредени работи во перспектива во поглед на тероризмот и како тероризмот влијае врз земјите“, Деде рече дека истиот нема да има влијание врз турските носители на одлуки во врска со начинот на кој тие ги вршат домашните работи.
За Ахмет Толга Туркер, вонреден професор по меѓународни односи во истанбулскиот Универзитет Арел, не е изненадување тоа што Турција се рангира високо на листата веќе години по ред поради тоа што „повеќето нејзини соседи, исто така, се рангираат високо на листата“.
„Сé додека земјите околу Турција се појдовна база за терористички активности, мала е веројатноста рангирањето на Турција значително да се намали“, рече тој за SETimes.
Креаторите на политиката, додава тој, „мора да сфатат дека борбата против тероризмот е регионална, а не глобална, задача“.
Во меѓувреме, како што истакнува извештајот, повеќето терористички инциденти во Европа биле домашни.
Односно, причината се чини дека „е фокусирана на националните прашања, како што во Грција се нејзините мерки за штедење или во Шпанија нејзиното националистичко-сепаратистичко незадоволство“.
За д-р Атанасиос Другос, аналитичарот за одбрана и контратероризам со седиште во Атина, кој им држи предавања на грчките кадети за разузнавање и тероризам, 26-тото место за Грција во ГТИ „е прилично нормално со оглед на тековната нестабилна домашна ситуација“.
Во изјавата за SETimes, тој рече дека од 11-ти септември 2001 година и летната Олимпијада 2004 година, Грција постигна значителен напредок во областа на справувањето и борбата против домашниот тероризам. 
Но, поради влошената економска ситуација „сé е на маса“, рече тој.
„Мораме да бидеме претпазливи во однос на различни настани, особено новата генерација терористи, нивното расположливо оружје, нивните односи со групите на организираниот криминал и некои врски/последици со нелегалните движења на емигранти, кои потекнуваат од регионот на Блискиот Исток“, рече Другос. 
„Постојат заспани групи и такви движења во Грција.“
Во иднина, случајот на политичко насилство во регионот ќе зависи од неколку фактори, како што се современите настани на Блискиот Исток и Северна Африка, чувствителната стабилност на западен Балкан и криминалните групи во поширокиот регион, рече тој.
Во извештајот се вели дека тероризмот е поврзан со ниското ниво на политичка стабилност, нискиот степен на кохезија меѓу различните групи во општеството, кршењето на човековите права и високите нивоа на групно незадоволство.
