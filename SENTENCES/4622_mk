20/05/2009
(Еуопсервер - 20/05/09; AП, Ројтерс, АФП, ДПА, ББС, УПИ, АКИ, НЈТ, Њусвик, Еуроњус, ВОА, РФЕ/РЛ, Фена, Б92, Американска амбасада во БиХ - 19/05/09; Белата куќа - 18/05/09)
Босна и Херцеговина (БиХ) се соочува со ризик од враќање на насилството, ако водачите во земјата не престанат да ги користат етничките тензии, рече во вторникот (19-ти мај) американскиот заменик-претседател Џо Бајден во Сараево, прва негова посета во тридневната турнеја низ Балканот.
„Денес, ние сме загрижени во врска со правецот во кој се движи вашата земја, вашата иднина и иднината на вашите деца“, рече тој во обраќањето пред етнички мешаниот парламент на БиХ.
Дејтонскиот мировен договор од 1995 година стави крај на трииполгодишното крвопролевање. 
Но, во изминатите три години се зголеми националистичката реторика, која ја користат водачите на трите главни етнички заедници во земјата, при расправиите околу најразлични прашања.
„Кога ќе ви здодее таа реторика?“, рече Бајден. 
„Ова мора да прекине!“ Наместо провокативните изјави, политичарите треба да се фокусирате на реформите што ќе й овозможат на земјата да напредува на нејзиниот пат кон евроатланската интеграција, тврди тој.
Националистичката политика и расправиите меѓу политичарите во земјата негативно се одразија на напредокот во врска на Договорот за стабилизација и асоцијација, што земјата го потпиша со ЕУ во јуни 2008 година.
„Можете да го следите овој пат за Европа, или можете да одите по друг пат ... 
Во најдобар случај, ќе останете меѓу најсиромашните земји во Европа. 
Во најлош случај, ќе западнете во етнички хаос“, предупреди Бајден.
Тој, исто така, ги повика политичарите во БиХ да се согласат со уставните реформи, за да обезбедат подобра иднина за земјата преку нејзината евроатланска интеграција.
Дејтонскиот договор ја дефинира БиХ како држава на два полуавтономни ентитети -- Република Српска (РС), која ја водат босанските Срби, и Федерација на БиХ на Бошњаците и Хрватите -- поврзани со слаби централни институции.
Политичарите на босанските Срби се закануваат дека ќе извршат притисок за отцепување на РС, додека некои бошњачки водачи повикуваат на укинување на ентитетот.
„За да се направи вистинскиот избор, водачите на оваа земја мора да прекинат со следењето на тесноетничките и политичките интереси“, рече Биден.
Тој, исто така, ја искажа решеноста на Вашингтон да й помага на БиХ да напредува по нејзиниот пат на пристапувањето.
„Вратата на [EУ] е отворена за земјите од овој регион за првпат во историјата да бидат интегрален дел од слободна Европа“, рече Бајден. 
„САД ќе ви помогнат да поминете низ таа врата.“
Во придружба на Бајден на состаноците со трипартитното претседателство на БиХ и со други високи функционери во Сараево, беше шефот за надворешна политика на ЕУ, Хавиер Солана, и високиот претставник и специјален претставник на ЕУ, Валентин Инзко.
Бајден, кој беше највисокиот американски претставник што ја посетил БиХ по претседателот Бил Клинтон во 1999 година, ќе отпатува за Приштина по неговата посета на Белград во среда.
