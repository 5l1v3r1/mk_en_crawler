13/12/2011
Од Игор Јовановиќ за Southeast European Times во Белград -- 13/12/11
Бизнисмените и банкарите во Србија изминатиот викенд успеаја да стават крај на неколкумесечните расправии, кога двете страни се состанаа со посредство на претседателот Борис Тадиќ, премиерот Мирко Цветковиќ и гувернерот на Народната банка, Дејан Шошкиќ.
Двете групи со недели се конфронтираа околу условите на кредитите и заемите.
Бизнис заедницата тврди дека банките не издаваат доволно кредити и побараа условите за заемите да се олеснат. 
Некои дури и го притиснаа гувернерот на Народната банка на Србија да ги мотивира банките да водат поинаква кредитна политика.
Банките одговорија дека не може да бидат присилени на ризични заеми.
„Самиот факт дека највисоки официјални претставници мораше да се вклучат во работата, покажува дека српската економија се соочува со тешка година. 
Ситуацијата, најверојатно, ќе биде уште полоша ако не интервенира државата“, рече за SETimes економската аналитичарка Марица Вуковиќ.
Состанокот во Белград резултираше со компромис за олеснување на заемите за претпријатијата и обезбедување ликвидност. 
Договорот предвидува измена на критериумите за оценка на кредитната способност на должниците, што треба да ги зголеми новите кредитни линии и да ги олесни враќањата на заемите.
Должниците сега може да сметаат на пониски каматни стапки и подолги периоди на враќање.
По состанокот Цветковиќ рече дека Народната банка на Србија ќе донесе „одредени одлуки“ за да овозможи подобра ликвидност во банкарскиот систем. 
Тој, исто така, истакна дека слични состаноци треба да се одржуваат секој месец, за да може Србија да ја надмине кризата.
Тадиќ рече дека Србија ќе се обиде да биде проактивна и да ги спречи последиците од новиот бран економска криза, чие влијание се очекува следната година.
„Ќе потрошиме многу енергија на минимизирање на последиците од кризата, создавање нови работни места и зачувување на постојните“, рече Тадиќ по состанокот.
Сепак, Вуковиќ се сомнева дека договорот ќе биде искористен за продуктивни инвестиции, туку дека може да биде пренаменет за недвижности и шпекулации.
„Мислам дека резултатите од состанокот нема суштински да продонесат за економската ликвидност. 
Тоа првенствено нема да биде случај со малите и средните претпријатија, кои се носители на производството и растот во другите држави“, објасни таа.
„Владата сега ги собра најмоќните бизнисмени, а тие претежно немаат производство, туку големи синџири на малопродажба, и во минатото подигнале кредити за недвижности, а не за производство“, додаде таа.
Приговои дојдоа и од Здружението за мали и средни претпријатија. 
„На состанокот со врвот на државата присуствуваа неколку бизнисмени кои бараат поповолни кредитни услови и кои вработуваат само 1 отсто од работниците во Србија“, рече за SETimes заменик-претседателот на здружението, Милан Кнежевиќ.
Од друга страна, претседателот на претпријатието ПСП Фарман, Бранислав Грујиќ, кој присуствуваше на состанокот со државните власти, рече дека мразот е скршен. 
Грујиќ објасни дека е постигнат конкретен договор за намалување на задолжителната резерва за одредена категорија кредити, првенствено за малите претпријатија.
Но, аналитичарката Ружа Цирковиќ вели дека нема многу доверба во состаноците како овој во Белград.
„Државата сега зема големи заеми со висока камата, така што е пологично банкарите да ги стават тие средства во државата, наместо во заеми за економијата. 
Не мислам дека овој состанок ќе направи многу за промена на таа логика, која важи насекаде во светот“, рече таа за SETimes.
