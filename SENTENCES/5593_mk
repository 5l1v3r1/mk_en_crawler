05/04/2010
Од Пол Чикои за Southeast European Times во Букурешт -- 05/04/10
Жалбата поднесена од Центарот за правни ресурси (ЦПР) и внатрешни права минатиот декември до Европскиот суд за човекови права во Стразбур, во врска со животните услови во психијатриската болница Појана Маре, е повторно на почетокот.
Извештаите откриваат 183 болнички смртни случаи во периодот од 2002 до 2004 година, претежно во зима, како резултат на нехумани животни услови.
Организациите бараат од судот во Стразбур да им дозволи на невладините организации да покренат случај во име на пет жртви.
Жалбата за петмината е поднесена по исцрпувањето на правните ресурси во Романија.
Тоа е еден од предусловите за поднесување жалба пред европскиот суд.
Актуелните правила на судот, кои дозволуваат само семејствата на жртвите да поднесуваат жалби, „претставуваат процедурални бариери за пристап до правдата на ментално-инвалидизираните лица“, се вели во жалбата на државниот ЦПР и внатрешни права.
„Случаите го покренуваат прашањето за пристапот до правдата на ментално-инвалидизираните лица, но и за неспречувањето на властите на бројните злоупотреби извршени врз лицата примени во институциите за социјална грижа и психијатриските болници“, се вели во соопштението за медиумите на невладините организации.
Групата додава дека нивната цел е добивање поволна пресуда за да се охрабрат службите за социјална грижа во заедницата како алтернативи за државните институции.
Каталина Радулеску, правен советник во ЦПР, за SETimes ја објасни позадината на жалбата.
„Појана Маре беше една од болниците што ги посети тимот на ЦПР во февруари 2004 година, кога откривме дека пациентите живеат во нехумани услови, без централно греење кога надвор температурите паѓаат до -20 Целзиусови степени, како и со слаба храна -- тие добиваат само конзервиран грашок, а лекарите ги посетуваат многу ретко“, рече таа.
Радулеску рече дека ЦПР ги информирал властите, кои започнале истрага во Појана Маре.
Тоа не довело до покренување правни постапки и истрагата никогаш не била завршена.
Досега никој не сносеше одговорност за условите во болницата.
Невладините организации не бараат надоместок за петте жртви, рече Радулеску.
„Бараме од државата да сноси одговорност бидејќи не им ги обезбедила на пациентите потребните животни услови и лекарски третман“, објасни таа.
„Ако Судот на ЕУ донесе пресуда во наша корист, романската држава е обврзана пред Советот на Европа (СоЕ) да ја поправи ситуацијата.
Нема да има разрешувања или казни, но дипломатските [последици] се значителни“, додаде таа.
Појана Маре е изолирано село во југозападна Романија, поранешна воена база.
За време на комунизмот, болницата била користена и како затвор за политичките дисиденти.
Болницата беше трипати посетена од делегациите на Комисијата на СоЕ за спречување на тортура -- во 1995, 1999 и 2004 година.
Секојпат беа објавувани извештаи за лошите услови на кои се изложени пациентите во болницата.
И покрај извештаите, животните услови не се променија, според двете невладини организации.
