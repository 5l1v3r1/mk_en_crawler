01/04/2009
Од Наташа Радиќ за Southeast European Times во Загреб -- 01/04/09
По брзата распродажба на билетите за концертот на 10-ти август, кој ќе биде дел од турнејата 360 степени на ирската рок-група У2, хрватските обожаватели се загреваат за купување билети в петок (3-ти април) за новонајавениот концерт на 9-ти август.
Турнејата опфаќа 14 градови низ цела Европа, и ќе се одржи во текот на летото, пред групата да замине за Северна Америка.
Билетите за концертот на 10-ти август, кои беа пуштени во продажба на 28-ми март, завршија за 12 часа. 
Хрватска не била сведок на ваква сцена уште од февруари 1996 година, кога беше отворен првиот Мекдоналдс ресторан во Загреб.
Иако беше студена ноќ, обожавателите се собраа на улиците на Загреб, носејќи вреќи за спиење, пива и термоси со кафе. 
Тие почнаа да се собираат веднаш по полноќ, чекајќи повеќе од 40 продажни места на билетите низ целата држава да се отворат во саботата изутрина.
Со оглед на тоа што прекумерниот компјутерски сообраќај предизвика пад на онлајн продажбата, продажните места останаа последното место каде што можеа да се купат билети. 
До пладне обожавателите на У2 ги разграбаа сите 63.000 билети.
Вклучувањето од страна на У2 на Загреб во турнејата, го обнови статусот на хрватскиот главен град -- кој Ролинг стонс го посетија во 1998 година -- како дестинација на меѓународните ѕвезди. 
Бијонсе и Депеш мод, кои доаѓаат во април, односно мај, исто така го претставуваат тоа уметничко заживување.
Четири месеци пред У2 да пристигнат во Загреб, хуманитарецот и писател Бил Картер -- кој првично го поврза овој бенд со Балканот -- ќе добие почесно државјанство на БиХ на 6-ти април во Сараево.
Картер остана во Сараево за време на конфликтот во 1990-тите и побара од У2 да им помогне на опколените граѓани на главниот град на БиХ.
Групата потоа воспостави сателитска врска со Сараево за време на својата концертна турнеја во 1993 и 1994 година, за да може западната публика да ги чуе приказните на жителите за конфликтот. 
Картер хронолошки ја прикажа оваа размена во својата книга Fools Rush In.
Во 1997 година У2 ја продлабочија својата посветеност на Сараево настапувајќи таму и одржувајќи го првиот голем рок-концерт во градот по Елтон Џон во 1992 година.
