12/12/2008
(Блиц 12/12/08; AП, РИА Новости, Блиц, Б92, српска влада - 11/12/08; АФП, Ројтерс - 05/12/08)
Српскиот министер за економија, Млаѓан Динкиќ, во четвртокот (11-ти декември) поднесе оставка од позицијата шеф на преговарачкиот тим за енергетски договор со Русија, откако владата отфрли некои од неговите предлози.
Според прелиминарниот договор ратификуван од страна на парламентот во септември, Србија се согласи да продаде 51 отсто од својата монополска рафинерија Нафтне индустрија Србије (НИС) на рускиот Гаспром. 
Во замена за тоа, Русија ќе изгради дел од гасоводот Јужен тек низ Србија, како и подземно складиште за гас во Банатски Двор.
Динкиќ, кој ја предводи партијата Г17 Плус, која е дел од трипартиската коалициска влада, рече дека ја напуштил работната група поради тоа што српското вклучување во проектот Јужен тек не било загарантирано, бидејќи Русија е подготвена веднаш да го потпише само договорот за продажбата на НИС. 
Тројца негови соработници, исто така, ја напуштија групата, откако владата го отфрли неговиот предлог Србија да инсистира на потпишување на три обврзувачки договори: за НИС, за Јужен тек и за Банатски Двор.
„Русите прифатија да потпишат само еден обврзувачки договор, оној кој се однесува на НИС“, напиша Динкиќ во своето отворено писмо, цитирано од белградскиот весник Блиц во петокот. 
„Тие велат дека за две години ќе знаат дали гасоводот воопшто ќе биде изграден гасоводот... 
Значи, ако го потпишеме договорот за продажба на НИС, Србија не добива гаранции дека преостанатите два проекта ќе бидат реализирани... 
Само да ве потсетам дека целосниот енергетски договор беше потпишан со цел Србија да добие гасовод.“
Динкиќ, исто така, во четвртокот предложи најпрво да му се продадат само 25 отсто од акциите на нафтениот монопол на Гаспром, а преостанатите 26 отсто откако ќе се потпише обврзувачки договор за изградба на Јужен тек.
Повеќето министри кои присуствуваа на состанокот на владата го одбија ова, „инсистирајќи на тоа НИС да му биде продаден на Гаспром без какви било гаранции“, објави белградски Б92.
Динкиќ беше еден од најжестоките критичари на делот за НИС од прелиминарниот сеопфатен договор за енергетска соработка со Русија, сметајќи дека истиот не е поволен за неговата земја.
Гаспром ќе добие мнозински акции во српското нафтено претпријатие за 400 милиони евра. 
Според прелиминарниот договор, Русите, исто така, требаше да инвестираат дополнителни 500 милиони евра до 2012 година.
Но, според Блиц, таа инвестициска обврска на крајот беше заменета со понуда за руски кредит за НИС по годишна каматна стапка од 6 отсто, но како променлива и само во првата година од враќањето. 
Според претходниот предлог, Србија требаше да го врати кредитот по годишна каматна стапка од 9 отсто.
Динкиќ вели дека Русите, исто така, сакаат монополот над продажбата на нафтените производи во Србија да остане на сила до 2014 година, и покрај обврската на Белград кон ЕУ дека ова ќе заврши до крајот на 2010 година. 
Според министерот, нема гаранции ни за тоа дека ќе бидат спроведени еколошките мерки на ЕУ.
Сепак, владата го прифати предлогот на Динкиќ договорот за продажбата на НИС да биде ратификуван од парламентот во случај да биде потпишан пред оние за Јужен тек и Банатски Двор.
Работната група во преговорите со Русија сега ќе ја предводи премиерот Мирко Цветковиќ.
