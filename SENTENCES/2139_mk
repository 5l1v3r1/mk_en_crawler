14/03/2005
Од Игор Јовановиќ за Southeast European Times во Белград – 14/03/05
Зоран Ѓинѓиќ, првиот српски премиер по соборувањето на режимот на Милошевиќ, беше убиен на 12-ти март 2003 година -- пред скоро точно две години.
Одбележувајќи ја годишнината од неговата смрт, илјадници лица го посетија неговиот гроб, положувајќи цвеќиња и палејќи свеќи.
Српскиот претседател Борис Тадиќ, во придружба на други функционери, политички фигури, пријатели на Ѓинѓиќ и членови на неговото семејство, му оддадоа почит на починатиот премиер.
Премиерот Воислав Коштуница положи венец на споменикот во близина на влезот на зградата на српската Влада, каде што Ѓинѓиќ беше убиен.
Звездан Јовановиќ, припадник на единицата на српската тајна полиција за специјални операции, беше уапсен набргу по убиството и призна дека го извршил истото.
Сепак, во судскиот процес тој одбра да се брани со молчење.
И покрај тоа што оние за кои се верува дека се директно вмешани во убиството се уапсени, инспекторите сé уште не откриле кој би можел да го нареди истото и да го финансира заговорот за атентатот врз Ѓинѓиќ.
Директните организатори на атентатот се познати како припадници на криминалната група наречена Земунски Клан, која, исто така, се поврзува со режимот на Милошевиќ и со нападите врз неговите политички противници.
Откако командантот на единицата за специјални операции, Милорад Улемек, им се предаде на властите на 2-ри мај 2004 година, надежите беа големи дека ќе се открие целата вистина.
По апсењето на клучниот припадник на земунскиот клан, Дејан Миленковиќ, во Солун на 16-ти јули 2004 година, пак, надежите се зголемија уште повеќе.
Сепак, Улемек негира каква било вмешаност во атентатот, инсистирајќи дека се користи како жртвен јарец.
Во своето појавување пред Белградскиот специјален суд на 9-ти март, пак, Миленковиќ тврдеше дека „знае многу“ за убиството, додавајќи дека ќе зборува „тогаш кога ќе дојде време за тоа“.
Тој рече дека се вмешани моќни луѓе, одбивајќи при тоа да даде повеќе податоци.
Некои соработници на Ѓинѓиќ, како што е Владимир Поповиќ, ги обвинија влијателните сили во земјата, меѓу кои и делови на Српската армија, православната црква и Академијата на науките и уметностите, како и Коштуница и неговите политички сојузници, дека стојат зад убиството.
Белградското обвинителство веќе сослуша неколку лица од оние што ги наброи Поповиќ, но официјалните претставници -- меѓу кои и поранешниот српски министер за внатрешни работи Душан Михајловиќ -- велат дека обвиненијата не се потврдени со полициски докази.
„Нема надворешни финансиери или организатори“, рече новинарот Милош Васиќ, автор на книгата за атентатот.
Сепак, според Васиќ, убијците, најверојатно, имале врски со широка мрежа на групи за организиран криминал низ цела Југоисточна Европа.
„Важно е да се открие зошто [Mиленковиќ] се криел во Грција“, рече Васиќ.
„Добро е познато дека Милорад Улемек - Легија бил во Грција неколку пати претходно.
Движењето на Легија низ Бугарија, Македонија, Грција и Хрватска укажува на присуство на транснационална криминална организација.
Ако нашата земја сака да влезе во ЕУ, би било паметно таа работа целосно да се испита.“
