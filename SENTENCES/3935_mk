13/11/2007
Од Давор Коњикушиќ за Southeast European Times во Белград - 13/11/07
Хрватска треба да одржи парламентарни избори на 25-ти ноември и голем број хрватски државјани кои сега живеат во Србија, најверојатно, ќе учествуваат. 
Голем број од нив се етнички Срби, кои избегаа од Хрватска во 1995 година.
„Ќе сториме сé што е во наша моќ за хрватските државјани кои живеат во Србија да можат да го искористат своето граѓанско право и да гласаат на следните избори во Хрватска“, рече српскиот комесар за бегалци, Драгиша Дабетиќ.
Државјаните на Хрватска имаат право да гласаат насекаде во светот, сé додека можат да покажат валидни документи. 
Процесот го водат амбасадите, конзулатите и дипломатските мисии. 
Крајниот рок за регистрација беше во саботата (10-ти ноември).
„Нашите претставници од Комесаријатот за бегалци ќе ги посетат колективните кампови, населбите и местата каде што знаеме дека бегалците од Хрватска живеат“, рече Дабетиќ. 
„Ние ќе обезбедиме дури и бесплатен транспорт, за тие да можат да дојдат до гласачките места. 
За поголем дел од овие луѓе, патувањето на денот на изборите би бил финансиски луксуз.“
Емигрантите може да гласаат во Белград, Земун, Суботица, Сомбор, Инѓија, Сремска Митровица и Панчево, вели Дабетиќ. 
„Ако некои од нив сакаат да патуваат за Хрватска и да гласаат во нивните локални области, тие ќе обезбедат бесплатен транспорт“, додава тој.
Според најновите податоци, околу 76.546 прогонети од Хрватска имаат бегалски статус во Србија, додека околу 100.000 станале српски државјани.
Поголем дел од гласачите -- 49.893 -- се регистрирани во 9-тата изборна зона, која ги вклучува областите во Хрватска каде што живее мнозинството етнички Срби.
Покрај бегалците, ќе гласаат и членовите на хрватското малцинство во Србија. 
Околу 16.000 етнички Хрвати живеат во Војводина, мултиетничка покраина на северниот дел од Србија. 
Со двојното, хрватско и српско државјанство, тие имаат право да гласаат во двете држави.
