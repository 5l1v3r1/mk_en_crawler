04/11/2008
Прашањето на статусот на Косово е затворено и признавањето на неговата независност од страна на важните земји претставува неповратен процес, рече албанскиот претседател Бамир Топи во понеделникот (3-ти ноември) по состанокот со косовскиот колега, Фатмир Сејдиу, кој е во тридневна официјална посета.
Водачите се согласија да ја зајакнат билатералната соработка во безбедноста, економијата и образованието.
Сејдиу й се заблагодари на Албанија за нејзината улога во меѓународното признавање на Косово и за нејзината поддршка во воспоставувањето на новата држава.
Во вторник Сејдиу ќе го посети северниот град Скадар, каде што ќе биде прогласен за почесен граѓанин.
Чешкиот претседател Вацлав Клаус се наоѓа во дводневна работна посета на Србијa, која започна во понеделникот (3-ти ноември).
Тој ќе се состане со претседателот Борис Тадиќ, премиерот Мирко Цветковиќ, претседателката на парламентот, Славица Ѓукиќ-Дејановиќ и градоначалникот на Белград Драган Дилас.
Во вторник Клаус ќе го посети автономниот регион Војводина.
Загреб ќе биде домаќин на неформалниот состанок на министрите за правда и за внатрешни работи на земјите од Југоисточна Европа, на кој ќе присуствуваат и претставници на ЕУ.
Министрите од Aлбанија, Босна и Херцеговина, Хрватска, Косово, Македонија, Црна Гора и Србијa ќе се состанат в четврток (6-ти ноември) на дводневен состанок во организација на претседавачот на ЕУ, Франција, и Европската комисија.
Учесниците ќе разговараат за прашања поврзани со прекуграничниот криминал, безбедноста и борбата против корупцијата.
Исто така, ќе присуствува и француската министерка за внатрешни работи, Мишел Алиот-Мари, министерот за правда, Рачида Дати, министерот за имиграции, Брис Хортефо, и комесарот за правда на ЕУ, Жак Баро.
Премиерот на Република Српска Милорад Додик и српскиот претседател Борис Тадиќ се состанаа во петокот (31-ви октомври) во Белград, на разговори околу ситуацијата во Србија и Босна и Херцеговинa.
Состанокот, кој се одржа во рамките на редовните разговори помеѓу двајцата водачи, се фокусираше на прашањата поврзани со соработката во областите на енергијата и економијата, објави канцеларијата за односи со медиумите на Тадиќ.
Aлбанскиот премиер Сали Бериша се состана со турскиот колега Реџеп Тајип Ердоган, во четвртокот (30-ти октомври) во Истанбул.
Бериша му кажа на Ердоган дека оваа влада работи на подобрување на инвестициската клима во Албанија, истакнувајќи дека турските директни инвестиции во Албанија достигнаа 860 милиони евра во последниве години.
Ердоган рече дека неговата влада ги охрабрува турските бизнисмени да инвестираат во Албанија.
Тој, исто така, ја потврди поддршката на Турција за членството на Албанија во НАТО.
(Разни извори 28/10/08 - 04/11/08)
