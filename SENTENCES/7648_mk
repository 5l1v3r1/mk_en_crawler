19/11/2012
Дражен Ремиковиќ за Southeast European Times во Загреб -- 19.11.12
Скандалот од национални размери во Хрватска, кој вклучува едно фармацевтско претпријатие и 600 лекари во примарното здравство, може да ги засени обвиненијата против поранешниот премиер на земјата Иво Санадер како најголем корупциски скандал во земјата.
Минатата недела хрватската Канцеларија за спречување корупција и организиран криминал (УСКОК) го уапси целиот одбор на локалното фармацевтско претпријатие Фармал и 27 од персоналот за продажба на претпријатието и ги обвини за подмитување лекари за да препишуваат лекови на Фармал.
Покрај тоа, 49 лекари и еден фармацевт беа, исто така, уапсени под сомневање дека примиле мито за препишување лекови. 
Истрагата, исто така, ќе се фокусира на 600 лекари низ целата земја кои се смета дека се вклучени во шемата.
„Новинарката Наташа Скаричиќ прва го откри [митото], кое потоа отвори истрага за случајот“, рече заSETimesВук Ѓуричиќ, портпарол на УСКОК.
Рајко Остојиќ, хрватски министер за здравство, потврди дека е во тек полициска акција под името „Хипократи“.
„Државниот обвинител Младен Бајиќ утрово ми кажа за полициските апсења. 
За да не се загрози здравствениот систем, акциите сега едноподруго ќе бидат насочени кон повеќе од 350 лекари во примарното здравство, осомничени за вмешаност“, рече Остојиќ за медиумите во понеделник.
„Ќе ги детектираме лековите што лекарите ги препишуваат и ќе следиме лекар што претпочита одредена група лекови. 
Јасно ќе ги следиме потенцијалните случаи на корупција и местата за корупција и, се разбира, ќе наметнуваме санкции. 
Здравствениот систем ќе биде компјутеризиран и секој лекар ќе има свој код“, рече Остојиќ за медиумите.
Скаричиќ, новинар и претседател на Здружението за истражување на јавниот сектор, рече дека откривањето на оваа афера е резултат на многу години истражување и работа.
„За жал, ова не е приказна за фармацевтско претпријатие, туку за целиот систем што функционира на ваков начин. 
Аферата ќе го разниша коруптивниот систем и фармацевтите во иднина. 
Но, не сум оптимист кога станува збор за институциите. 
Министерот за здравство вчера рече дека е вклучена ,мала група’ лекари. 
Мислам дека 600 не е мала група лекари“, рече Скаричиќ за SETimes.
Андрија Хебранг, поранешен министер за здравство и лекар, рече дека целата ситуација е загрижувачка за лекарската професија во Хрватска.
„Секој лекар дава Хипократова заклетва која го обврзува дека ваквите работи нема да му паднат на памет. 
Ова е висока бројка и јас не можам да поверувам дека околу 600 лекари го правеле ова со години. 
Очекувам властите енергично да испитаат сé, како и дека лекарите ќе бидат испитани и на крајот казнети“, рече Хебранг заSETimes.
Никола Кристиќ, претседател на Трансперенси интернешнал Хрватска, се согласува.
„Овој случај е лош за хрватскиот здравствен систем, но е добар за целото општество. 
Во текот на годините беа направени големи чекори во борбата против корупцијата, но истата е длабоко вкоренета во здравствениот систем, така што јас не мислам дека со овој скандал корупцијата е завршена“, рече Кристиќ заSETimes.
Максималната казна во коруптивните кривични дела за мито и злоупотреба на службената должност изнесува 15 години затвор.
Хрватска треба да пристапи во ЕУ следниот јули, но официјален Брисел постојано повторува дека хрватските напори во борбата против раширената корупција и организираниот криминал ќе бидат внимателно следени пред нејзиниот влез во ЕУ.
