28/12/2004
Од Марија Лазарова за Southeast European Times во Скопје -- 28/12/04
Како чекор кој има за цел да помогне во борбата против организираниот криминал, македонската Влада подготви нацрт-закон за воспоставување на специјална програма за заштита на сведоците.
Сведоците кои сведочат во кривични случаи кои повлекуваат затворски казни во траење од повеќе од четири години би биле подложни на различни заштитни мерки, вклучувајќи и промена на живеалиштето и на личните податоци, а во екстремните случаи и пренесување во друга земја во рамките на меѓународните билатерални договори.
Одговорна за прегледување на случаите и за донесување одлуки за тоа дали на сведокот му е потребна заштита ќе биде специјална петчлена комисија, позната и како Совет за заштита на сведоците.
Сведоците кои ќе влезат во програмата ќе потпишат договор со кој од нив ќе се бара да сведочат во судот во замена за заштитата.
Затворски казни во траење од најмалку четири години се предвидени за секој кој ќе го открие идентитетот на заштитениот сведок.
Во случаите во кои компромитирањето на заштитениот сведок ќе доведе до негово убиство или самоубиство, казната ќе биде доживотен затвор.
Средствата за оваа програма ќе бидат обезбедени од страна на Владата и на надворешните донатори.
„Усвојувањето на законот со кој се предвидува заштита на клучните сведоци претставува дел од реформите во судството“, рече Иџет Мемети, поранешниот министер за правда, во чиј мандат беше подготвен овој нацрт-закон.
„Тој е во согласност со мерките преземени како дел од борбата против организираниот криминал.“
Ако биде усвоен, законот со кој се создава програма за заштита на сведоците ќе ја реши дебатата за тоа дали на Македонија, всушност, й е потребна истата.
Со оглед на тоа што земјата е мала, велат критичарите, една таква програма ниту е неопходна ниту, пак, остварлива.
Сепак, Мемети тврди дека таа е неопходна за доближување на Македонија до меѓународните стандарди.
„Сите [други] земји во Западен Балкан имаат усвоено таква легислатива, така што Македонија, исто така, треба да го стори тоа со оглед на нејзината намера еден ден да стане членка на ЕУ.“
Законот предвидува избор на членови на Советот за заштита на сведоците од канцеларијата на јавниот обвинител, судството, администрацијата за спроведување на санкциите и Министерството за внатрешни работи.
Тие ќе бидат назначувани со мандат од пет години.
Советот ќе го води судија на Врховниот суд.
Специјален оддел во Министерството за внатрешни работи ќе ги спроведува мерките што се на располагање со програмата.
