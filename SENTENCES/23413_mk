24/05/2009
САРАЕВО, Босна и Херцеговина (БиХ) -- Жељко Комшиќ, хрватскиот член на трипартитното претседателство на БиХ, во петокот (22-ри мај) рече дека побарал од државниот обвинител да поднесе обвиненија за воени злосторства против поранешните југословенски претседатели Добрица Чосиќ и Зоран Лилиќ. 
Комшиќ рече дека Чосиќ и Лилиќ, кои беа југословенски претседатели од 1992 до 1993 година, односно од 1993 до 1997 година, знаеле за сите акции на Југословенските вооружени сили за време на босанскиот конфликт во периодот 1992-1995 година. 
Комшиќ рече дека одговара на потегот на Србија за поднесување обвиненија и издавање потерници за 19 поранешни босански функционери. 
Тие се обвинети за нападот во 1992 година на југословенски армиски конвој во Сараево, во кој, наводно, загинале 40 српски војници. 
(Taнјуг, Б92, АП - 22/05/09)
