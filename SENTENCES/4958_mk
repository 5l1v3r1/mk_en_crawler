21/01/2010
(ДПА, Катимерини - 21/01/10;
AНА-МПА, Софиска новинска агенција, Софија еко, Dnevnik.bg, Meдиапул, ДПА, РТТЊус, МИА, Макфакс, Емпортал - 20/01/10;
AФП, ФТ - 19/01/10)
Бугарија губи 3 милиони евра на ден како резултат на блокадата на грчките фармери на заедничката граница на двете земји, објавија властите во Софија во средата (20-ти јануари).
Протестирајќи поради илјадниците евра неисплатени субвенции на ЕУ и барајќи зголемување на примањата, грчките фармери почнаа да го блокираат главниот државен пат и пограничните премини минатиот петок со трактори и друга тешка механизација.
Борејќи се за справување со големата економска криза и под силен притисок на ЕУ за намалување на нејзиниот буџетски дефицит, грчката социјалистичка влада ги отфрли барањата на фармерите за нови субвенции во висина од околу една милијарда евра.
На шестиот ден од протестите, сообраќајот по должината на околу 20 важни патни крстопати во северна и западна Грција -- вклучително и главниот автопат кој ја поврзува Атина со пристанишниот град Солун -- беше прекинат во средата.
Стотици камиони останаа заглавени на Промахонас-Кулата и Егзони-Илинден, двата клучни премини меѓу Бугарија и Грција.
Во вторникот бугарската влада формираше „кризна работна група“ која вклучува три министри -- Трајчо Трајков од економија, Александар Цветков од транспорт и Мирослав Најденов од земјоделство.
Во својот извештај пред парламентот во средата, Трајков рече дека загубите на Бугарија од неуспешниот извоз изнесуваат околу 2,5 милиони евра на ден.
Туристичкиот сектор губи околу 500.000 евра дневно, транспортните претпријатија околу 150.000 евра на ден.
Трајков, кој се состана во средата со грчкиот амбасадор во Софија Данае-Магдалини Куманаку, рече дека властите ќе почекаат да видат какви чекори ќе преземе Атина пред да поднесат тужба до ЕК и да побараат надоместок.
Бугарскиот премиер Бојко Борисов, наводно, го повикал претседателот на Европската комисија (ЕК) Жозе Мануел Баросо во вторникот за да му се пожали, навестувајќи дека Софија е можно да побара надоместок.
„Многу директиви на ЕУ се прекршени“, софискиот весник Дневник ја цитираше изјавата на Борисов.
„Ова не е бугарски проблем и нема причина оваа држава да го сноси товарот на проблемот.“
Тој, потоа, дискутираше за ова прашање во телефонскиот разговор со грчкиот премиер Јоргос Папандреу во средата, велејќи му дека покрај генералното превирање, малите бугарски производители и сточари го сносат товарот на секојдневните загуби.
„Папандреу го сфаќа ова и разговорот беше во пријателски дух“, Борисов ја цитираше неговата изјава.
„Грците се надеваат дека ќе го решат целото прашање до средината на следната недела.“
Грчката социјалистичка влада ја обвини претходната конзервативна администрација на земјата -- предводена од поранешниот водач на Нова демократија (НД) Костас Караманлис -- за проблемите на фармерите.
„Ги сфаќаме проблемите на фармерите ...
тие беа насобрани од претходното лошо раководење, но немаме разбирање за начинот на кој тие се обидуваат да ги решат.“
Грчката министерка за земјоделство, Катерина Бацели, по неформалниот состанок на владата околу ова прашање рече:
„Владата и граѓаните ја сфаќаат тешката ситуација, која треба да се реши [преку] логични аргументи“.
