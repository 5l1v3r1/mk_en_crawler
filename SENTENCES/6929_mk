26/07/2012
Енди Дабилис за Southeast European Times во Атина -- 26.07.12
Оставајќи ја својата држава да се бори против рецесијата и мерките на штедење, даночните измамници й украдоа на Грција околу 11,2 милијарди евра, според грчките и американските истражувачи.
Наместо да ги гледаат даночните записи за идентификување на трендовите, економистите Николаос Артаванис, Адаир Морсе и Маргарита Цуцура ги искористија банкарските документи за анализа на улогата на даночното затајување во грчката должничка криза.
Користењето на истиот метод кој го користат банките за одредување на личниот „вистински приход“ пред да ги одобрат кредитите и кредитните картички, е попрецизно и посигурно отколку да се прегледуваат даночните записи, се заклучува во извештајот од 19-ти јуни.
Споредувајќи ги банкарските податоци со владините податоци, авторите заклучија дека вистинскиот приход на просечниот Грк е околу 1,92 пати повисок од генерално пријавениот.
Економистите открија дека во 2009 година даночните затајувачи не пријавиле 28 милијарди евра, што, по даночна стапка од 40 отсто, претставува скоро една третина од дефицитот на државата.
Tие открија дека главните професии на даночните затајувачи -- лекари, правници и инженери -- се многу застапени во парламентот, кој, последователно, го отфрли предлог-законот по кој тие би биле гонети за даночно затајување.
Тројката ЕУ-ММФ-ЕЦБ врши притисок врз новата коалициска влада -- предводена од премиерот Антонис Самарас, социјалистите на ПАСОК и демократската левица -- да наметнат реформи и да скратат уште 12 милијарди евра од буџетот, со цел да се квалификуваат за двата заеми за финансиска помош во вкупна вредност од 265,3 милијарди евра.
Но, досега, тие не успеаја да преземат остри мерки против даночното затајување.
И покрај нивните заклучоци, Артаванис изјави за SETimes дека не е оптимист оти властите ќе почнат да ги користат банкарските податоци за откривање на даночното затајување.
„Луѓето веднаш ќе почнат да ги менуваат своите банкарски практики“, рече тој, додавајќи дека тоа, најверојатно, ќе го заслабне грчкиот банкарски систем повеќе од она што е.
Јоргос Цогопулос, истражувач во Грчката фондација за европска и надворешна политика во Атина, рече дека справувањето со даночното затајување е работа на политичка волја.
„Грција нема доволен број контроли“, рече тој.
Претходно оваа година, властите подигнаа обвиненија за даночно затајување против 200 луѓе, но не успеаја да обезбедат ниту едно судење на високо ниво.
Овој месец, група од седум пензионирани и активни даночни службеници, од кои четворица беа високи администратори, беа осудени на 70 години затвор за проневера на 28 милиони евра;
сепак, тие беа ослободени во очекување на жалба.
Економистите се на вистинскиот пат со користењето на банкатските податоци наместо даночните записи, рече Алекс Афуксенидис, аналитичар во атинскиот Национален центар за социјално истражување.
„Не говориме за даночното затајување само по себе, туку за еден вид даночен имунитет кој го обезбедуваат сегашните даночни регулативи -- самиот политички систем“, рече тој за SETimes.
„Не се работи само за тоа дека некои поединци примаат мито, туку, што е уште поважно, многу од нив не даваат сметкопотврди за своите услуги“, рече Афуксенидис.
Тоа, објаснува тој, создава вообичаен случај на скриен приход меѓу голем број грчки професионалци.
Со оглед на тоа колку многу e на коцка, заменик-министерот за финансии, Јоргос Мавраганис, ги повика шефовите на 30 големи даночни и царински канцеларии во земјата, кои прибираат 80 отсто од даноците, да „се жртвуваат за да ја спасат татковината“.
Но, во Грција се чини дека едно место каде што тие нe погледнаа, и најверојатно нема да погледнат, е банкарската документација.
