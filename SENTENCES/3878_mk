13/12/2007
(АФП, Ројтерс, Софија ечо, Софиска новинска агенција, News.bg, Медиапул, Дневник, новинска агенција Фокус, Центар за проучување на демократијата - 12/12/07)
Бугарските групи на организиран криминал дале помеѓу 75 милиони и 100 милиони евра за купувањето гласови без преседан, кое фрли сенка на локалните избори во земјата во октомври, објави во средата (12-ти декември) истакната бугарска експертска група.
„Ваква широка, масовна кампања на купување гласови никогаш досега не се случила во Бугарија“, рече аналитичарот на Центарот за проучување на демократијата (ЦСД), Тихомир Безлов, на тркалезната маса во Софија, објавувајќи ги заклучоците на новиот извештај за организираниот криминал во оваа балканска земја.
Анализите на последните трендови и манифестации на организираниот криминал покажуваат дека новите бугарски олигарси -- поранешни менаџери на претпријатија, политички водачи и поранешни безбедносни претставници -- сакаат да го прошират своето влијание врз политичарите, судиите и државните службеници.
„Структурите на олигархијата почнаа да го прераспределуваат националното богатство и да ги легализираат своите бизниси преку политичарите и да ги финансираат сите политички партии“, им рече Безлов на учесниците на форумот.
Според извештајот на ЦСД, „Организираниот криминал во Бугарија: Пазари и трендови“, околу 20 пратеници во двата последни парламентарни мандати активно ја промовираа легислативата „во интерес на економските структури поврзани со организираниот криминал“.
Помеѓу учесниците на тркалезната маса беа и министерот за внатрешни работи, Румен Петков и неколку амбасадори, меѓу кои и Мајкл Гаер од Германија и Џон Бејрли од Соединетите Американски Држави, кој неодамна ги повика бугарските медиуми и јавноста да ја осудат практиката на купување гласови како неприфатлива.
Неодамнешните општински избори покажаа дека организираниот криминал влегува и во локалната администрација, рече Гаер, заклучувајќи дека Бугарија не стори доволно во борбата против организираниот криминал и корупцијата.
Анализите на СЦД, исто така, покажуваат дека трговијата со бело робје и проституцијата станаа најпрофитабилни бизниси на бугарските криминални банди, за кои се вели дека се помеѓу главните извозници на сексуални работници во Западна Европа, заедно со Русија, Украина и Романија. 
Оние што го водат бугарскиот пазар на проституција се вели дека заработуваат помеѓу 55 и 85 милиони евра годишно, што е само мал дел од она што носи извозот на бугарски жени како сексуални робинки.
„Дури и најконзервативните пресметки покажуваат дека бугарските проститутки што работат во странство заработуваат помеѓу 0,9 до 1,8 милијарди евра годишно, што е еднакво на 3,6 до 7,2 отсто од БДП во 2006 година“, АФП го цитираше Безлов.
Годишниот профит на бугарските групи на организиран криминал од трговијата со дрога и украдени автомобили се проценува на околу 54 до 117 милиони евра, односно 27 милиони евра.
„Криминалот ги прави земјите слаби и парите што треба да се користат за поддршка на националните буџети и итните социјални проблеми се влеваат во приватни џебови“, истакна Бејрли во средата. 
„Тие пари може да бидат искористени за купување политичарите, гласови и влијание. 
Тоа ја прави Бугарија слаба. 
А нам ни треба Бугарија, како наш партнер и сојузник во НАТО, а и како членка во ЕУ, да биде силна.“
