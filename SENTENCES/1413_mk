21/09/2009
Српскиот вицепремиер Божидар Ѓелиќ и заменик-директорот на Меѓународната агенција за атомска енергија (ИАЕА), Ана Мариа Чето, во вторникот (15-ти септември) во Виена потпишаа договор за техничка соработка.
Ѓелиќ ја предводеше делегацијата на Србија која присуствуваше на 53-тата Генерална конференција на ИАЕА во австрискиот главен град.
Грчките средношколци од првата година на средното образование добија ваучери од 450 евра за купување лаптопи за новата учебна година.
Иницијативата е дел од проектот на Министерството за образовение од 68 милиони евра, од кој корист ќе имаат 120.000 ученици.
Tурскиот Совет за високото образование го одобри отворањето на Курдски институт на 11-ти септември.
Советот му дозволи на универзитетот „Мардин Артуклу“ во курдскиот југоисточен дел да отвори факултет на кој ќе се изучува курдскиот јазик.
Курдскиот јазик беше забранет во Турција во 1991 година.
Романската научничка Диана Андра-Борка-Тасчиуч доби награда НСФ КАРИЕР од Националната научна фондација (НСФ) која им се дава на најмладите истражувачи и идни научни водачи.
Таа вели дека ќе ги искористи парите -- 306.000 евра -- за да го продолжи своето истражување за нано-делчињата загревани со алтернативно магнетско поле.
Веб-порталот кој треба да им помага на младите луѓе да отпочнат бизнис, беше промовиран во Скопјe во четвртокот (17-ти септември).
На http://www.pretpriemac.mk/ младите претприемачи можат да најдат корисни информации и совети.
Проектот го спроведе сервисот Млади претприемачи со поддршка на Институтот Отворено општество и Норвешката амбасада во Македонија.
Првиот том од српската Енциклопедија може да биде објавен до крајот на оваа година или почетокот на следната година, ако бидат обезбедени финансиски средства, објавија уредниците на 15-ти септември.
Тие изразија жалење што уредувањето на вториот том е одложено поради недоволните финансиски средства.
Новинарот на Вечерњи лист Мирослав Амбруш-Киш ќе биде првиот Хрват во вселената подоцна следната година, објави загребскиот весник на 13-ти септември.
Тој ќе оди на ова 12-часовно патување со Небојша Станојевиќ, телевизиски продуцент од Сараево.
Тие ќе летаат благодарение на тимот Синерџи мун, кој го сочинуваат научници, претприемачи и невладини организации.
(Разни извори – 14/09/09-21/09/09)
