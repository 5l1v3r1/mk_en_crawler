02/09/2011
(Инет - 02.09.11;
Њујорк тајмс, Вашингтон пост, АП, Ројтерс, Франс24, ВОА, ББА, Јерусалим пост, Заман - 01.09.11)
Заладените односи на Турција со Израел уште повеќе опаднаа во петокот (2-ри септември), кога државата објави дека го протерува израелскиот амбасадор и други високи дипломати.
Причината е рацијата од 2010 година на флотилата што одеше за Газа.
Израел, тврдејќи дека неговите дејства биле оправдани според меѓународното право, ги одби барањата на Турција да се извини и да им плати надоместок на семејствата на деветте жртви.
„Нашите односи со Израел нема да се нормализираат“, рече министерот за надворешни работи, Ахмет Давутоглу, додавајќи дека владата во Ерусалим мора „да ја плати цената“.
Таа цена, посочи тој, ќе биде намалување на врските на дипломатско ниво, прекин на целата воена соработка, поддршка за истрагата на Советот за безбедност на ОН, и правна помош за погодените од инцидентот.
„Пред сé, цената ќе биде крајот на пријателството на Турција“, рече Давутоглу.
Дипломатскиот судир уследи по извештајот на комисијата на ОН која заклучи дека поморската блокада од страна на Израел на појасот Газа била законска, но дека израелските командоси употребиле „прекумерна и неразумна“ сила при качувањето на турскиот брод Мави Мармара.
Извештајот требаше да биде официјално објавен во петок.
Но, еден ден порано во Њујорк тајмс излезе протечената верзија.
Рацијата на флотилата ја поттикна Турција да побара итен состанок на Советот за безбедност на ОН, на кој Израел се соочи со остри критики.
Освен повиците за целосно независна истрага за случајот, одреден број земји, исто така, го кренаа својот глас против блокадата на Газа.
На почетокот од август 2010 година, генералниот секретар на ОН, Бан Ки-мун, формираше Анкетна комисија за инцидентот, предводена од поранешниот премиер на Нов Зеланд, Џефри Палмер.
Израел и Турција беа претставени од Џозеф Чиечановер Ицхар и Сулејман Озден Санберк.
„Израел се соочува со вистинска закана по безбедноста од милитантните групи во Газа“, се вели во извештајот.
„Поморската блокада беше наметната како легитимна безбедносна мерка за да се спречи влез на оружје во Газа по море и нејзиното спроведување беше во согласност со условите на меѓународното право.“
Во анексот на извештајот, Санберк вели дека „го отфрла и се оградува“ од заклучокот.
Во другиот заклучок на комисијата што турскиот претставник не го поддржа, обидот на флотилата да ја пробие блокадата се опишува како „несовесен“.
„Најголем дел од учесниците во флотилата немале насилнички намери, но постојат сериозни прашања во врска со однесувањето, вистинската природа и целите на организаторите на флотилата, особено ИХХ“, се додава во извештајот на Палмер, во врска со истанбулската Фондација за хуманитарна помош.
„Дејствата на флотилата непотребно носеле потенцијал за ескалација.“
Санберк, исто така, не се согласи со заклучокот на комисијата дека иако Турција презела чекори да ги убеди организаторите на флотилата да го променат курсот ако треба да се избегне средба со силите на ИДФ, истата можела да стори повеќе за да ги предупреди за „потенцијалните ризици и да ги одврати од нивните дејства“.
Тој, исто така, го отфрли заклучокот со кој се поддржува израелскиот аргумент дека командосите дејствувале во самоодбрана откако биле нападнати од некои активисти на бродот Мави Мармара.
„Персоналот на Израелските одбранбени сили се соочил со значителен, организиран и насилен отпор од група патници кога се качил на Мави Мармара, што барало да употребат сила за сопствена заштита“, се вели во извештајот.
„Тројца војници биле заробени, малтретирани и ставени на ризик од страна на тие патници.
Неколку други беа повредени.“
Израелскиот член на комисијата, исто така, изрази резервираност во врска со некои аспекти од извештајот, особено описот на силата што ја употребиле ИДФ за време на рацијата како „прекумерна и неразумна“ и негираше какви било злоупотреби од страна на командосите.
„Израелските војници јасно дејствувале во самоодбрана и одговориле разумно, пропорционално и со воздржаност, вклучително и употребата на помалку смртоносно оружје каде што е можно“, рече Чиечановер.
„Карактеризирањето од страна на комисијата на околностите што доведоа до девет смртни случаи на бродот Мави Мармара не ја зема предвид сложеноста на она што беше јасно хаотична борбена ситуација.“
Според методите на работа на комисијата, телото функционира со консензус, но онаму каде што тоа е невозможно да се постигне, Палмер и Урибе може да се согласат за кое било процедурално прашање, заклучок или препорака.
