03/05/2006
(Катимерини, Фокус - 03/05/06;
AП, АНА-МПА, ЕРТ, ФЕНА, МИА, Тркиш прес, Њу Анатолијан - 02/05/06)
Дводневниот самит на земјите во Процесот за соработка во Југоисточна Европа (СЕЕЦП) беше отворен во средата (3-ти мај) во грчкиот пристанишен град Солун, со состанокот на министрите за надворешни работи на земјите-членки.
Истиот в четврток ќе продолжи со состанокот зад затворени врати - со кој ќе претседава грчкиот премиер Костас Караманлис - на шефовите на држави или влади на групата од девет земји.
СЕЕЦП ги опфаќа Албанија, Босна и Херцеговина (БиХ), Бугарија, Хрватска, Грција, Македонија, Романија, Србија и Црна Гора и Турција.
Молдавија има статус на набљудувач.
Ротирачкото, едногодишно претседателство со СЕЕЦП моментно е во рацете на Грција, која ќе й го предаде на Хрватска по самитот.
Помеѓу водачите што учествуваат на состанокот се:
бугарскиот премиер Сергеј Станишев, турскиот премиер Реџеп Тајип Ердоган, претседателот на босанското претседателство, Сулејман Тихиќ, и македонскиот претседател Бранко Црвенковски.
Други учесници на форумот се:
специјалниот претставник на ОН за разговорите за статусот на Косово, Марти Ахтисари, генералниот секретар на ОБСЕ, Марк Перин де Бричамбаут, и специјалниот координатор на Пактот за стабилност за Југоисточна Европа, Ерхард Бусек.
Јапонскиот заменик-министер за надворешни работи, Акико Јаманака, присуствуваше на седницата во средата како гостин-говорник.
Изгледите за членство во ЕУ на земјите од Југоисточна Европа (ЈИЕ) и регионалната соработка се главните прашања на агендата.
Учесниците на самитот, исто така, ќе разговараат за улогата на СЕЕЦП во идната модификација на Пактот за стабилност и актуелните настани во регионот, вклучувајќи ја и ситуацијата во Косово.
Министрите за транспорт на земјите-членки се очекува во четврток да потпишат договот за формирање на железничка мрежа за експресен воз во регионот на ЈИЕ.
„Ние имаме многу тесна соработка со другите земји“, рече грчката министерка за надворешни работи, Дора Бакојани, во вторникот.
„Добрата регионална соработка секогаш носи позитивни резултати за сите народи во оваа област.“
Грција е единствената членка на ЕУ во групата.
Бугарија и Романија треба да влезат во Унијата во јануари, додека Турција и Хрватска ги започнаа разговорите за членство со Брисел пред неколку месеци.
Земјите од Западен Балкан се во различна фаза на процесот на интеграција во ЕУ.
Освен официјалните заеднички состаноци, на маргините од самитот се очекува да се одржат голем број билатерални состаноци.
Состанокот што привлече најголем медиумски интерес се одржа помеѓу Караманлис и Ердоган во четвртокот, за кој турските медиуми објавија дека имал за цел заживување на мерките за градење на довербата помеѓу двете членки на НАТО.
Караманлис, исто така, треба да се состане со Црвенковски за првпат во последниве 18 месеци.
Според грчкиот весник Катимерини, фокусот на овие разговори ќе биде ставен на билатералната трговија, а не на спорот околу името помеѓу двата соседи.
Се очекува Бакојани да одржи одделни состаноци со нејзините колеги од Албанија, Македонија и Србија и Црна Гора.
