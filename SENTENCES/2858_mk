29/05/2006
ОД Марина Стојановска за Southeast European Times во Скопје - 29/05/06
Македонската влада и претставниците на американското претпријатие „Џонсон контролс“ потпишаа меморандум за соработка и инвестирање претходно овој месец, со што се овозможи корпорацијата да започне со изградбата на фабрика во слободната економска зона Бунарџик, во близина на Скопје.
Во првата фаза „Џонсон контролс“ планира да изгради фабрика на вкупна површина од 6.000 квадратни метри за производство на автомобилска внатрешна електронска опрема до 2010 година.
Премиерот Владо Бучковски и генералниот менаџер за електроника и заменик-претседател на „Џонсон контролс“ за Европа, Томас Патзелт, на 11-ти мај потпишаа меморандум.
Тие рекоа дека првата фаза на инвестицијата, која ќе започна на 5-ти септември, ќе обезбеди 500 нови работни места.
„Со овој проект Македонија ја покажа својата конкурентност и ја отвори можноста да биде пожелна дестинација за инвестирање“, рече Бучковски.
„Сега нам ни преостанува да ги исполниме обврските што ги презедовме на 1-ви септември.
Тоа значи дека треба за кратко време да ги завршиме сите административни процедури и да ја изградиме инфрастуктурата.“
Патзелт рече дека претпријатието ќе ги исполни обврските од меморандумот.
„Ние планираме да произведуваме електронски производи во Македонија и тие ќе бидат најпрво продавани во Франција, Италија и Германија, а подоцна и низ целиот свет.“
Боб Венјанович, поранешен заменик-претседател на одборот на ова американско претпријатие, објави дека ќе биде изградена производствена линија на автомобилски пластични делови во втората фаза од инвестицијата во Бунарџик, по што ќе следи изградбата на фабрика за кочници во третата фаза.
Инвестирањето во инфраструктурата што води до зоната ќе изнесува околу 6 милиони евра.
„Ова е голема инвестиција, со оглед на тоа што дел е веќе изграден.
Ние сметаме дека со ова можеме да го реализираме она што го очекуваме веќе долго време - зоната Бунарџик конечно да заживее“, рече министерот за економија, Фатмир Бесими.
„Џонсон контролс“ претставува глобален водач во производството на седишта, акумулатори и други автомобилски делови.
Негови партнери се „Џенерал моторс“, „Дајмлер крајслер“, „фиат“, „форд“, „хонда“, „мазда“, „рено“, „пежо“, „фолцваген“ и „тојота“.
Претпријатието има вкупно 123.000 вработени и 275 филијали и фабрики низ целиот свет.
Годишниот обрт на претпријатието (за 2004 година) изнесуваше 26,6 милиони американски долари.
Македонската влада се обидуваше во неколку наврати да ја заживее економската зона Бунарџик, на неколку километри од Скопје.
Зоната покрива 140 хектари и досега е продадена само една неискористена хала.
Во 2003 година беше објавен меѓународен тендер за зоната и на него победи велшкиот „Глендор естејтс лтд.“, за управување со зоната.
Договорот пропадна бидејќи ова велшко претпријатие не ги исполни своите обврски.
