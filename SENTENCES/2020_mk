25/11/2004
(Интернешнал хералд трибјун, ФТ - 25/11/04; АФП, Агенција Анадолу - 24/11/04)
Во период пред донесувањето на долгоочекуваната одлука на ЕУ за изгледите на Турција за членство, официјалните претставници на ЕУ во средата (24-ти ноември) му рекоа на турскиот министер за надворешни работи, Абдула Ѓул, дека неговата земја треба да ги забрза своите правни реформи и да се обиде да ги подобри своите врски со Кипар, кој е член на ЕУ.
Турција има официјален кандидатски статус во ЕУ од 1999 година, но сé уште ги нема започнато своите разговори за пристап. 
Во декември 2002 година водачите на ЕУ ветија дека ќе донесат одлука за ова прашање на својот самит во декември 2004 година во Копенхаген, врз основа на извештајот на Европската комисија (ЕК). 
Ако биде дадено зелено светло од страна на Комисијата, разговорите ќе започнат „без одложување“, ветија водачите на ЕУ пред две години.
На 6-ти октомври ЕК препорача започнување на преговорите, велејќи дека Турција „доволно ги исполнува политичките критериуми“.
Цитирајќи го извештајот на ЕК, Ѓул во средата рече дека неговата земја заслужува позитивна одлука во декември.
„Со оглед на тоа што постои извештајот на Комисијата и постојат јасни препораки, наше право е да видиме дали сите земји-членки ќе ги почитуваат своите потписи“, рече Ѓул за време на посетата на Хаг. 
„Ние ги исполнуваме политичките услови и Комисијата го потврди тоа. 
Мислам дека имаме право да ги започнеме преговорите.“
За време на престојот во Хашкиот трибунал, Ѓул оствари разговори со холандскиот министер за надворешни работи Бернард Бот, чија земја моментно претседава со ЕУ, со луксембуршкиот министер за надворешни работи Жан Аселборн, чија земја ќе ја наследи Холандија на челото на ЕУ на 1-ви јануари, со шефот за надворешна политика на ЕУ Хавиер Солана и со новиот комесар на Унијата за проширување, Оли Рен.
Бот истакна дека владите на земјите-членки ќе го имаат последниот збор за тоа дали Турција ги исполнува условите за започнување на разговорите за пристап, без оглед на ставот на ЕК.
„Да расчистиме: Земјите-членки одлучуваат“, рече Бот на заедничката прес-конференција во Хашкиот трибунал. 
„Во голем број области треба да се направи поголем напредок.“
Тој рече дека „ќе биде од корист“ ако Турција ја усвои потребната легислатива за кривична постапка и политиката на судството во следните неколку недели и се фокусира на спроведувањето на четири други закони кои се веќе одобрени од Парламентот.
Бот истакна дека Анкара треба, исто така, да се обиде да ги подобри своите односи со Кипар. 
„Турција ќе преговара со 25 земји-членки“, меѓу кои и со Грција и Кипар, рече Бот. 
„Се надеваме дека ситуацијата ќе биде решена пред отворањето на преговорите.“
Рен, во меѓувреме, го увери Ѓул дека кандидатурата на Турција за влез во Унијата претставува главниот приоритет на новиот тим на ЕК, предводен од Хозе Мануел Баросо, кој формално ќе стапи на функцијата оваа недела.
„Комисијата на Баросо го смета развојот на односите помеѓу ЕУ и Турција како еден од своите клучни приоритети во иднина“, рече Рен.
