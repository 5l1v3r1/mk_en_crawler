03/09/2010
(Б92, Ворлд булетин, Заман - 03/09/10;
Ројтерс, АП, АФП, Хуријет, Ворлд булетин, Б92 - 02/09/10)
Босна и Херцеговина (БиХ) треба да ги интензивира своите напори за исполнување на условите за пристапување во ЕУ и НАТО, рече турскиот претседател Абдула Ѓул во Сараево во четвртокот (2-ри септември).
Потврдувајќи ја поддршката на Анкара за евроатланската интеграција на балканските земји, тој рече дека клучна цел за турската надворешна политика е постигнувањето „траен мир, безбедност и стабилност“ во регионот, бидејќи тоа е клучно за поттикнување економски развој.
„Сакаме овој регион да стане срцето на Европа ...
крстосница на важни политички и економски коридори“, АП ја цитираше изјавата на Ѓул по разговорите со членовите на трипартитното претседателство на БиХ.
„Сé надвор од ова не е нашата агенда.“
Турскиот водач допатува во дводневна официјална посета во четвртокот, предводејќи голема делегација владини претставници, пратеници и 70 бизнисмени.
Посетата доаѓа околу еден месец пред општите избори во БиХ на 3-ти октомври.
Западните држави се надеваат дека изборите ќе водат кон промена на политичката сцена.
Етничките тензии растат во БиХ од изборите во 2006 година, кои донесоа на власт влијателни националистички политичари со конфликтни ставови и агенди.
Бавното темпо во спроведувањето на потребните реформи во текот на изминатите четири години, и неисполнувањето на условите за затворање на Канцеларијата на високиот претставник, ја спречија земјата да постигне значаен напредок по својот пат на пристапувањето во ЕУ.
Истакнувајќи ја континуираната посветеност на Анкара на регионот, Ѓул ја потврди поддршката на Турција за територијалниот интегритет на БиХ.
„Босна и Херцеговина е срцето на Балканот и без траен мир и безбедност во Босна, не можеме да говориме за мир и безбедност на Балканот и во Европа“, рече тој пред централниот парламент, на седницата што ја бојкотираа пратениците на босанските Срби.
Еден услов за напредокот во пристапувањето на БиХ во ЕУ на уставните реформи да ја подобрат ефикасноста на државните институции.
Дејтонскиот мировен договор, со кој заврши конфликтот во земјата од периодот 1992-1995 година, ја подели државата на два релативно автономни ентитети -- Федерацијата на БиХ, која ја делат Бошњаците и Хрватите, и Република Српска (РС), со која управуваат Србите -- поврзани со слаба централна власт.
Бошњачките политички водачи, вклучително и Харис Силајџиќ, кој моментно претседава со претседателството на БиХ, е за поцентрализирана држава, додека политичарите на босанските Хрвати бараат создавање сопствен етнички ентитет.
Во текот на изминатите четири години, босанските Срби ги блокираа сите чекори кон промена на актуелниот статус на РС, инсистирајќи на зачувување на својата автономија.
Премиерот на РС Милорад Додик, кој постојано се заканува дека ќе распише референдум за отцепувањето на својот ентитет од БиХ, ја обнови оваа идеја откако Меѓународниот суд на правдата донесе одлука во јули дека декларацијата за независност на Косово не го крши меѓународното право.
Но, Ѓул истакна дека БиХ може да ја исполни својата цел за евроатланска интеграција само ако биде обединета.
„[Властите во БиХ] треба да направат значителни реформи и уставни амандмани ако биде потребно;
и да донесат закони ако биде потребно [за остварување на таа цел]“, агенцијата Анадолу ја цитираше неговата изјава.
Отфрлајќи ги тврдењата на политичарите од босанските Срби кои ја обвинуваат Анкара за промуслиманска пристрасност, турскиот претседател рече дека неговата земја е заинтересирана за БиХ како целина.
Тој, исто така, вети дека Турција ќе продолжи да се вклучува во дипломатски иницијативи со цел да им помогне на земјите од поранешна Југославија во надминувањето на нивните долготрајни разлики.
Главната цел на наодамна интензивираните договори со Хрватска и Србија, рече тој, беше „да се изгради траен мир, стабилност и благосостојба во овој регион“.
Ѓул, кој присуствуваше на бизнис форумот во четвртокот, треба да се состане со високиот претставник Валентин Инцко и членовите на Меѓурелигискиот совет на БиХ во Сараево, пред да отпатува за Мостар во петок попладне.
