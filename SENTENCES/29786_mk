27/01/2011
БРИСЕЛ, Белгија -- Нема да се спроведе истрага против никого споменат во извештајот на известувачот на Советот на Европа, Дик Марти, ако на располагање нема докази, рекоа официјалните претставници на ЕУ во Брисел во средата (26-ти јануари), мислејќи на обвинувањата за шверц со органи.
„Секој обвинител ги заснова истрагите на доказ кога ги проследува случаите до судот.
На пример, во врска со извештајот на Марти, ни требаат докази“, рече Маја Кочијанчиќ, портпаролка на шефицата за надворешна политика на ЕУ, Кетрин Ештон.
Портпаролот на ЕУЛЕКС, Блерим Красниќи, искажа сличен став.
„ЕУЛЕКС ги сфаќа многу сериозно ваквите обвинувања;
затоа, испративме две писма до г-дин Марти, во кои бараме од него докази и информации.
Досега не добивме никаков доказ“, рече тој.
Властите во Косово и Албанија побараа од Мисијата за владеење на правото на ЕУ, да ја води евентуалната истрага.
Во вторникот Парламентарното собрание на Советот на Европа (ПАЦЕ) го усвои извештајот на Марти и повика на итна, целосна и независна истрага за обвинувањата.
(Кохавижн, Клан Косова, РТК, Телеграфи - 26/01/11)
