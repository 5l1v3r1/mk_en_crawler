17/09/2007
(Б92, Блиц - 17/09/07; Ројтерс, ДПА, Интернешнал хералд трибјун, Њујорк тајмс, Б92 - 16/09/07; Бета, Б92, српска влада - 15/09/07; Балканска мрежа на истражувачко новинарство - 14/09/07)
НАТО сака Србија да влезе во нејзините редови, но оваа балканска земја е онаа што треба да одлучи дали сака да пристапи, рече портпаролот на Алијансата во понеделникот (17-ти септември) по конфликтните пораки од Белград.
„Според мислењето на (генералниот-секретар) Јап де Хоп Шефер, НАТО не може да си дозволи луксуз да ја изостави Србија од својот круг, бидејќи е многу важна -- ако не и најважна -- земја во регионот“, изјави Џејмс Апатураи за весникот Вечерње новости.
„Ако Србија сака да пристапи во НАТО, тоа е во ред за нас, со оглед на тоа што имаме процедура и механизми што ќе овозможат тоа да се случи. 
Но, ако не сака да биде наша членка, исто така и тоа е во ред“, додаде тој. 
Неговиот коментар уследи откако највисоките водачи во Србија изразија спротивставени мислења во врска со врските на земјата со пактот од 26 нации. 
Говорејќи на состанокот на неговата Демократска партија на Србија (ДСС), премиерот Воислав Коштуница рече дека неговата партија се противи на тоа земјата воопшто да влезе во Алијансата.
Србија „треба да ја задржи целосната воена неутралност, и државните и националните интереси бараат таа да не влегува во никакви воени сојузи“, рече Коштуница. 
„Нема контрадикторност помеѓу пристапот во Партнерството за мир (ПзМ) и одбивањето да се биде членка на НАТО“, додаде тој.
ДСС ги обвини членките на НАТО дека се подготвуваат да ја признаат унилатерално прогласената независност од страна на Косово и ја пофали Русија за спротивставувањето на планот на специјалниот претставник на ОН, Марти Ахтисари, кој би ја ставил покраината на патот кон државноста.
Српскиот претседател Борис Тадиќ и неговата Демократска партија ја критикуваа анти-НАТО реториката на нивниот коалициски партнер.
„Стратешка цел на Србија е нејзината армија да биде активен учесник во евроатланската интеграција и ПзМ, и да биде почитувана помеѓу нејзините пријатели и сојузници“, рече претседателот на армиската церемонија во саботата во Белград.
Сигнализирајќи продлабочување на несогласувањето помеѓу ДСС и ДС, кои заедно со Г17 Плус ја формираа новата српска влада во мај, официјален претставник на партијата на Коштуница го критикуваше коментарот на Тадиќ.
„Претседателот нема надлежност за водење на надворешната политика и (тој) е свесен за својата уставна позиција и надлежности“, рече портпаролот на ДСС, Бранислав Ристивојевиќ, во неделата.
Тадиќ е обврзан „да ја почитува официјалната државна политика, а српската влада никогаш не одлучила дека оваа држава треба да влезе во НАТО“, додаде Ристивојевиќ.
Критиките ги разгореа шпакулациите дека судирите помеѓу ДП и ДСС би можеле да доведат до пад на владата. 
Сепак, официјален претставник на партијата на Тадиќ ја минимизираше расправијата.
„ДС смета дека ставот на Ристивојевиќ претставува негов личен став, а не став што би можел и треба да се толкува како став на државата“, рече портпаролот на ДП, Јелена Марковиќ.
