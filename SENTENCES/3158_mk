09/10/2006
Од Берта Фониќи за Southeast European Times во Приштина – 09/10/06
Дваесетчлена делегација на НАТО пристигна во Приштина минатата недела на разговори со косовските водачи за улогата на Алијансата по решавањето на конечниот статус и за да ја проценат безбедносната ситуација во покраината.
„Ние сме заинтересирани војници на НАТО да останат во Косово и по решавањето на неговиот статус“, рече претседателот Фатмир Сејдиу по состанокот со делегацијата.
НАТО моментно има повеќе од 10.000 мировници во Косово, од вкупно 24 земји.
На состанокот со претседателот на парламентот Коле Бериша претставникот на делегацијата, генерал Карл Ламерс ги повика косовските водачи „да работат на создавање мултиетничко општество“.
„Демократско и мирно Косово претставува стабилизирачки фактор за целиот регион“, рече тој.
Ламерс, исто така, ја истакна потребата од постигнување „позитивно решение“ за прашањето на статусот.
„Ние мора да го поддржиме и да соработуваме со специјалниот претставник Марти Ахтисари со цел да постигнеме договор оваа година -- тоа е нашата цел“, рече тој.
Сејдиу, од своја страна, потврди дека косовските Албанци бараат независност и суверенитет.
„Ние сметаме дека 2006 година ќе биде година на независност за Косово“, рече тој.
Тој, исто така, побара да нема одложување на решението за статусот.
„Имајќи ги предвид принципите на Контакт-групата, конечниот статус на Косово треба да биде решен до крајот на 2006 година“, рече претседателот.
Во изјавата минатата недела Ахтисари посочи дека решението би можело да биде одложено.
Ако Србија го одреди датумот на изборите до крајот на оваа година, шестчлената Контакт-група -- која ја сочинуваат САД, Велика Британија, Франција, Германија, Италија и Русија -- е можно повторно да го разгледаат распоредот за одлуката за статусот, изјави Ахтисари за финската телевизија.
„Тоа можеби ќе значи дека мојот предлог -- кој е во фаза на подготвување -- ќе биде претставен дури по изборите“, рече тој.
Но, претставниците на Контакт-групата оттогаш ја исфрлија можноста за одложување.
„Контакт-групата не ја промени агендата за Косово и ние сме сé уште посветени на реализирањето на нашите принципи дека статусот на Косово треба да биде решен до крајот на 2006 година“, рече американскиот шеф на мисијата во Приштина, Тома Кејданау, по состанокот со косовскиот премиер Агим Чеку.
И самиот Ахтисари сега инсистира на тоа дека не се разгледува можноста за евентуално одложување.
„Нема такви насоки“, Ројтерс го цитираше во понеделникот (9-ти октомври).
„[Почетната] позиција за распоредот што го имаме со Контакт-групата е дека ова прашање ќе биде решено до крајот на оваа година“, рече тој.
