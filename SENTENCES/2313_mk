04/11/2004
Од Антонио Прленда за Southeast European Times во Сараево – 04/11/04
Командантот на идните мировни сили во Босна и Херцеговина (БиХ), британскиот генерал-мајор Дејвид Лики, ја одржа својата прва прес-конференција во кампот Бутмир во Сараево во средата (3-ти ноември). 
Според Лики, новите сили ќе го задржат мандатот и способностите на сегашните сили предводени од НАТО, СФОР.
„СФОР глатко ќе премине во ЕУФОР и ние ќе продолжиме да го надоградуваме успехот на СФОР“, рече Лики. 
„ЕУФОР ќе има ист број на војници како СФОР и ќе ја има целосната дејтонска власт. 
Во практична смисла, предавањето од СФОР на ЕУФОР значи дека 80 отсто од војниците на СФОР едноставно ќе го сменат називот и само ќе стават ознака на ЕУ на своите раменици.“
Предавањето ќе се изврши на 2-ри декември, кога ЕУ ќе ја започне својата воена операција во БиХ, наречена Алтеа. 
Таа ќе ја замени операцијата на НАТО, одговорна за спроведувањето на воените аспекти на Дејтонскиот договор од 1996 година, кој спречи понатамошни непријатности и ја стабилизираше земјата.
ЕУФОР ќе го има истиот правен мандат како и СФОР во рамките на Дејтонскиот договор. 
Според Лики, нејзините главни задачи ќе бидат одржувањето на мирот и стабилноста во БиХ, помош во одбранбените реформи во земјата и соработка со седиштето на НАТО во БиХ во пронаоѓањето и апсењето на обвинетите за воени злосторства.
Тој, сепак, истакна дека главната одговорност за исполнувањето на обврските на земјата кон Трибуналот на ОН лежи во властите на БиХ.
„Фактот што нашите два штаба ја делат истата зграда во Бутмир ќе ги олесни практични механизми за спроведување на нашите соодветни мисии и ќе ни загарантира блиска соработка“, рече Лики. 
„Сепак, мора да истакнам дека примарната одговорност за апсење на воените злосторници сé уште лежи во рацете на босанската Влада и на агенциите за спроведување на законот.“
Командантот на ЕУФОР рече дека неговиот персонал тесно ќе соработува со вооружените сили на БиХ и ќе ги поддржува властите во борбата против организираниот криминал и поттикнувањето на враќањето на бегалците и раселените лица. 
Главниот меѓународен претставник во БиХ, високиот претставник Педи Ешдаун, ќе обезбеди политичка кохерентност помеѓу воените сили на ЕУ, Полициската мисија на ЕУ, набљудувачката мисија и програмите на заедницата за доближување на БиХ до стандардите на ЕУ.
„Ова значи помагање на БиХ во транзицијата од стабилизација во интеграција во ЕУ“, рече Лики.
