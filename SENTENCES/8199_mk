25/11/2011
Георги Митев Шантек за Southeast European Times во Белград -- 25.11.11
Овој месец мисијата на ММФ во Белград, предводена од Марк Ален, претставник за Централна и Источна Европа, го заврши својот прв преглед од превентивниот стенд-бај аранжман, вреден 1,2 милијарди евра, за кој Србија преговараше на 29-ти септември.
Досега сé се одвива добро.
Договорот доби пофалби и српскиот банкарски систем е стабилен.
Поради раководството на Народната банка на Србија и добрата капитална база меѓу банките во предкризниот период, инфлацијата се намалува, додека јавните трошоци се држат под контрола.
Мисијата на ММФ го напушти Белград со уверување дека дупката во српскиот буџет ќе се намали во 2012 година на пониско ниво отколку 4,5 отсто од БДП договорени за оваа година.
А Србија останува задоволна со повисокиот договорен дефицит, кој беше утврден на максимални 3,9 отсто во преговорите само пред три месеци.
Овие „одобрени“ 25 милиони евра значат многу за кревката економија на Србија.
Со ова, во декември, Србија ќе може да ја повлече првата кредитна линија од 190 милиони евра, иако гувернерот на Народната банка на Србија (НБС), Ана Глигоријевиќ, вели дека овие пари ќе се трошат само во случај на домашна економска нестабилност.
Според анализите на НБС, Србија е моментно далеку од една таква ситуација.
Инфлацијата паѓа од мај, од своето ниво во април од 14,7 отсто на 8,7 отсто во октомври, во споредба со истиот период пред една година.
Во Централната банка се надеваат дека планираната цел за 2011 година од 4,5 отсто, плус-минус 1,5 отсто, ќе биде постигната во првиот квартал од 2012 година.
Проблемот е што стапката на инфлација сé уште зависи во голема мера од две работи:
успехот на жетвата на земјоделските производи, и тоа колку државата ќе ги подигне нереално ниските цени на електричната енергија, гасот, комуналиите и основните прехранбени производи, кои ги контролира директно или индиректно.
Актуелниот инфлациски тренд е охрабрувачки.
Истиот й овозможи на НБС и понатаму да ја намалува својата референтна каматна стапка за 225 базични поени (2,25 процентни поени) од почетокот на годинава.
Од друга страна, индустриското производство дава малку причина за оптимизам.
Поради драстично намалената побарувачка на светскиот пазар -- пред сé во ЕУ, каде што Србија го извезува поголемиот дел од своите производи -- индустријата се наоѓа под екстремен притисок.
Економскиот раст оваа година ќе биде утврден на максимални 2 отсто, но се очекува да се намали на 1,5 отсто следната година, со предвидувања за можно понатамошно намалување.
Владимир Вучковиќ, уредник на месечниот економски билтен Mакроекономски анализи и трендови (MAT), изјави за SETimes дека „увозот на суровини се намалува, и ова укажува на подлабока криза во производството.
Во оптимистичко сценарио, индустријата би имала раст од еден отсто“.
Уште поголема причина за загриженост е најавата за затворање на втората печка во фабриката „Јуес стил“ во Смедерево.
Првата е надвор од употреба половина година.
Претпријатието е најголем извозник во Србија, и учествуваше со околу 16,5 отсто во вкупниот извоз на Србија во првите девет месеци од оваа година.
Во земја каде што невработеноста е над 22 отсто, само ова претпријатие вработува 5.300 работници.
На заминување од Белград, Ален го покрена централното прашање:
веројатноста за зголемување на јавните расходи со наближување на парламентарните избори, додека политичарите работат на тоа да привлечат гласачи.
Владата вели дека планира да ја подобри наплатата на даноците, да се стекне со дивиденди од јавните претпријатија и да го зголеми надзорот на јавните набавки.
Но, ако ова не успее, понатамошното меѓународно задолжување би било буквално невозможно.
„Сегашната каматна стапка од 7,25 отсто на државните Еврообврзници е веќе премногу висока за земја каде што годишниот раст на БДП изнесува 1,5 отсто“, рече економистот Мирослав Прокопијевиќ за SETimes.
„Шпанија и Италија -- како следни најпроблематични земји на ЕУ покрај Грција -- плаќаат камата од 6,6 отсто до 7,1 отсто, така што јасно е дека за Србија дури и многу помала стапка е неодржлива на долгорочен план.“
