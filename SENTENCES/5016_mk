19/08/2009
Од Наташа Радиќ за Southeast European Times во Загреб -- 19/08/09
Хрватска се соочи со сериозен случај на „Ју ту“ треска претходно овој месец, кога ирскиот рок-квартет го окупираше градот со два распродадени концерти.
Преку 120.000 обожаватели се стиснаа на стадионот Максимир на 9-ти и 10-ти август, да ја видат една од најголемите рокенрол групи во современата историја.
Концертите траеја повеќе од два часа, при што „Ју ту“ ги отсвири хитовите од минатите неколку децении, како што се „Сандеј блади сандеј“, „Унфоргетибл фајар“, „Прајд (ин д нејм оф лав)“, „Веар д стритс хев но нејм“ и „Вит ор витаут ју“.
Фронтменот на „Ју ту“ Боно цитираше стих од поемата Дубравка на хрватскиот поет Иван Гундулиќ, пеејќи „О прекрасна, о драга, о слатка слободо“, на крајот од „Мис Сараево“.
„Ви благодариме што не пречекавте во оваа прекрасна земја. 
Исто така, им благодариме и на оние што дојдоа од другите делови на регионот. 
Ова е прекрасна земја и вие сте прекрасен народ“, рече Боно.
Според некои извори, 40.000 обожаватели на „Ју ту“ допатувале од странство за концертот, исполнувајќи ги хотелите и преполнувајќи ги кафулињата. 
Според проценките, за време на 48-те часа „Ју ту“ хаос, повеќе од 8 милиони евра се влеале во хотелите, рестораните, транспортниот сектор и продажните места на билети.
Најевтините билети чинеа околу 35 евра, но ако обожавателите сакаа да го гледаат од поблизу бендот, билетите околу т.н. 
„црвена зона“ -- ротирачка сцена направена за нивната турнеја „360 степени“ -- беа скоро десетпати поскапи, и изнесуваа околу 300 евра.
„Вложивме голем труд за да им овозможиме на обожавателите на „Ју ту“ да купат билети по одлична цена со загарантирано фантастичен поглед“, рече менаџерот на групата, Пол МекГинис, на веб-страницата на турнејата „360 степени“.
Концертната серија беше прв настап на групата во Хрватска, и нивни втор настап на Балканот. 
Тие одржаа концерт во Сараево во 1997 година.
Боно ја запре моторизираната придружба на „Ју ту“ за да даде автограми и да им покаже љубов на своите верни обожаватели. 
Една од нив, 19-годишната Матеа Ивановиќ од Бјеловар, доби прегратка од пејачот.
„Тоа беше неверојатно искуство“, рече Ивановиќ.
