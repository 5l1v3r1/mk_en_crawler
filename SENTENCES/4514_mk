24/12/2008
Од Пол Чикои за Southeast European Times во Букурешт - 24/12/08
Соопштението на романскиот министер за труд во ноември, дека до мај 2009 година околу 34.000 работници би можеле да ги изгубат своите работни места, предизвика шокираност во земјата. 
Според проценките на владата, невработеноста ќе го погоди најсилно приватниот сектор. 
Додека гувернерот на Националната банка на Романија се обидува да ја ублажи таа проценка, велејќи дека тоа претставува само околу 0.5 отсто од работната сила на земјата, тој, исто така, предупреди дека проекциите би можеле да одат и повисоко.
Синдикалните водачи тврдат дека невработеноста е можно да достигне 8 отсто или околу 1,2 милиони луѓе, бидејќи најпогодени индустрии ќе бидат текстилната, градежната, земјоделската, автомобилската и финансиската.
Бројките варираат, во зависност од изворот. 
Претседателот на Советот на СМЕ (Мали и средни претпријатија), Овидиу Николеску, рече дека од октомври приватните фирми во 30 окрузи отпуштиле околу 50.000 вработени, зголемувајќи ја невработеноста во приватниот сектор на 150.000.
Романското здужение на градежни претприемачи (АРКО) објави во средината на ноември дека околу 70.000 вработени ќе бидат привремено отпуштени до јануари, а други 35.000 би можеле трајно да ја загубат својата работа од април. 
Според АРКО, 32 отсто од романските градежни претпријатија се погодени од кризата.
Од друга страна, Федерацијата Агростар побара од министерот за земјоделство да го одобри отпуштањето на 50.000 вработени -- скоро 75 отсто од неговите мешани платни списоци -- до април, бидејќи повеќето земјоделски претпријатија не можат да продолжат со производството.
Неколку претпријатија објавија дека или ќе го намалат производството или ќе ги одложат активностите. 
На пример, производителот на автомобили „Дачија“ објави дека е можно да ги одложи активностите од 30-ти ноември до 7-ми декември, бидејќи продажбата паднала.
Ромпетрол Петрохемикал, оддел на Ромпетрул груп, објави дека ќе го намали производството за 55 отсто во декември и јануари, истовремено отпуштајќи 24 отсто од своите вработени.
Хемиската фабрика Олтчим Рамнику Валчеа објави дека ќе го намали производството за 20 до 40 отсто, откако доживеа пад од 50 отсто на побарувачката. 
Петстотини вработени во претпријатието од 4.800 работници ќе ја загубат својата работа, главно оние кои се близу до пензионирање, објави менаџментот на фабриката.
Фабриката Азомурес привремено отпушти 250 вработени поради недостаток на нарачки. 
„Крафтс фуд Романија“ ќе го затвори својот производствен оддел во Брасов со 400 вработени и делумно ќе ги релоцира работните места во Бугарија, но Кока Кола ги отфрли шпекулациите за затворање на своите оддели во Иаси и Орадеа.
Претседателот Трајан Башеску минатата недела ги посети централите на претпријатијата „Дачија“, „Олтчим“, „Азомурес“, „Форд“, „Даеву“, „Нокиа“ и „АрчелорМитал“ и ја увери јавноста дека никој од пазарните гиганти нема да банкротира.
Во меѓувреме, владата усвои неколку мерки за помош на економијата, вклучително и укинување на данокот за регистрација на новите автомобили за првата година и одвои 1.000 евра за секој работодавач кој ќе отвори нови работни места.
