10/03/2006
(Разни извори – 03/03/06 - 10/03/06)
Проектот за изградба на трансбалкански нафтовод би можел да биде доведен во прашање ако албанската влада го промени правецот на истиот на територијата на земјата, предупреди претседателот на албанско-македонско-бугарската нафтоводна корпорација, Тед Фергусон.
Премиерот Сали Бериша и неговата влада рекоа дека сакаат да искористат друго пристаниште наместо она во Валона за нафтоводот, тврдејќи дека би било подобро да се претводи Валона во туристичка дестинација наместо индустриски центар.
Тековниот проблем со задоцнетите буџети на ентитетите во Босна и Херцеговина (БиХ) е близу до можна разврска.
На 7-ми март Парламентот на Федерацијата на БиХ усвои буџет од 581 милион евра, додека владата на Република Српска усвои буџет од 532 милиони евра.
Буџетот на РС сега чека на конечно одобрение од законодавниот дом на ентитетот.
Меѓународната агенција за рејтинг Мудис му додели А2 рејтинг за странската валута и домашната валута на градот Атина.
Изгледите се стабилни.
Агенцијата вели дека одлуката е резултат на динамичната локална економија на грчкиот главен град и подобрувањето во наплатата на приходите.
Хрватскиот министер за финансии, Иван Шукер, рече дека владата ја разгледува можноста да ги отпише побарувањата на околу 200 претпријатија во кои државата е мнозински сопственик.
Тој рече дека вкупните обврски на овие претпријатија достигнуваат вредност од околу 615 милиони евра и дека, како резултат на нивната екстремна задолженост, нивната продажба е невозможна сега засега.
Со цел тие да станат поактрактивни за приватизација долгот на претпријатијата кон државата ќе биде отпишан.
Унгарската ОТП банка го објави заокружувањето на процедурата за купување на српската Нишка банка.
ОТП плати сума од 14,21 милиони евра за 90 отсто од акциите во оваа српска финансиска институција.
Унгарскиот инвеститор учествува на тендерите за уште две локални банки -- Цептер банка и Војвоѓанска банка.
Индустриското производство во Mакедонија во јануари 2006 година се зголеми за 1,8 отсто споредено со истиот период претходната година, според најновите официјални податоци.
Сепак, во споредба со декември 2005 година индустриското производство забележа пад од 31,7 отсто, што се припишува на намаленото производство во преработувачката индустрија.
