21/11/2006
(AФП, АП, Ројтерс, Блумберг, ВОА, Ireland Online, ЕУопсервер, ЕУполитикс, Еурактив, Заман, Турски дневни вести, Финско претседателство на ЕУ - 20/11/06)
Турција во понеделникот (20-ти ноември) доби предупредување дека има рок до првата недела од декември да ги испочитува своите трговски обврски кон Кипар или, во спротивно, ќе се соочи со можен прекин на разговорите за членство во ЕУ.
„Времето истекува“, рече во својот говор во Хелсинки финскиот претседател Мати Ванханен, чија земја моментно претседава со ЕУ.
„Ако нема договор и Турција не ги испочитува своите обврски, ЕУ ќе мора да ги разгледа последиците за процесот на пристап.
Ова не е добро сценарио и ќе значи несигурна иднина.“
Неколку месеци пред официјалниот почеток на разговорите за членство со Брисел во октомври 2005 година, Анкара потпиша протокол за проширување на царинските договори со ЕУ за сите земји-членки, вклучувајќи го и Кипар.
Сепак, од тогаш земјата одбива да им дозволи на бродовите и авионите на кипарските Грци влез во нејзините пристаништа и аеродроми, инсистирајќи на тоа дека ЕУ треба најпрво да го исполни своето ветување од 2004 година за ставање крај на економската изолација на заедницата на кипарските Турци.
Кипар е поделен по етнички линии од 1974 година, кога Турција распореди илјадници војници во северниот дел од земјата, по кусиот државен удар поддржан од Атина врз кипарските Грци, кои бараа обединување на островот со Грција.
Претходно овој месец, Европската комисија (ЕК) издаде извештај со остар тон за процесот на пристап на Турција.
Истиот ја критикува Анкара поради бавното темпо на реформите и одбивањето да го испочитува договорот за царинска унија, но не препорачува дали разговорите за влез треба да продолжат или да бидат прекинати.
Комисијата сега се очекува да ги претстави своите препораки на 6-ти декември.
Министрите за надворешни работи на ЕУ ќе ги разгледаат пет дена подоцна, кога ќе се состанат за да се подготват за самитот на ЕУ на 14-ти и 15-ти декември во Брисел.
Финска „нема намера да го покренува турското прашање“ на состанокот на водачите на ЕУ, рече во понеделникот Ванханен.
„Одлуките ќе бидат донесени пред тоа.
Вистинскиот краен рок е пред комисијата да ги претстави своите препораки.“
Комесарот за проширување на ЕУ, Оли Рен, кој со месеци предупредува за можниот „бродолом“ во разговорите со Турција, ги повтори зборовите на финскиот премиер.
„Не ни треба уште еден турски самит како во 2004 и во 2005 година“, рече Рен на прес-конференцијата во понеделникот.
„Последниот состанок на комисијата ќе се одржи на 6-ти декември, така што би било логично да се даде препорака од страна на комисијата ако Турција не ги исполни своите обврски.“
Во меѓувреме, Турција навести дека не планира да го подигне своето ембарго.
„Ние се наоѓаме во ситуацијата во која се наоѓаме“, АФП го цитираше турскиот министер за правда и владин портпарол, Чемил Чичек, во понеделникот.
„Политиката на Турција е многу јасна и одредена.
Официјалните претставници на ЕУ се тие кои не ги исполнуваат своите ветувања.“
