09/12/2008
Од Јусуф Рамадановиќ во Сараево и Недељко Рудовиќ во Подгорица за Southeast European Times - 09/12/08
Црна Гора и Босна и Херцеговина (БиХ) во четвртокот (4-ти декември) направија уште еден чекор напред во заложбите за членство во НАТО, пристапувајќи во Јадранската повелба, група од аспиранти за НАТО формирана во 2003 година на американска иницијатива.
На церемонијата на потпишување, на министерскиот состанок на ОБСЕ во Хелсинки, присуствуваа министрите за надворешни работи на двете земји, како и нивните колеги од првите членки на Повелбата, Македонија, Хрватска и Албанија.
Американскиот помошник државен секретар за Европа и Евроазија, Даниел Фрид, го претставуваше Вашингтон.
Фрид рече дека САД ја поддржуваат Повелбата како средство кое може да им помогне на балканските земји да „обезбедат пристап во Европа оваа деценија“ и ја пофали истата за помошта што им ја даде на оригиналните членки за „продлабочување и зајакнување на нивната меѓународна позиција“.
Министерот за надворешни работи на БиХ, Свен Алкалај, рече дека пристапот во Повелбата е од исклучително значење и вети дека неговата земја ќе остане посветена на мултиетничката соработка и регионалната безбедност.
Според него, приемот во Повелбата ќе ги живне реформистите во БиХ.
Тој, исто така, му се заблагодари на Вашингтон за неговиот совет во врска со исполнувањето на условите за членство во НАТО.
Црногорскиот министер за надворешни работи, Милан Рочен, потпиша во име на својата влада, но таа може да се соочи со потрнлив пат отколку Сараево, во обидот за членство во НАТО.
Истражувањата покажуваат само 26 отсто поддршка во јавноста за пристапот во НАТО, додека 35 отсто се противат, а останатите се неодлучни.
Српската листа, најсилна опозициска коалиција, ја обвинува владата за игнорирање на јавното мислење и преземање „чекори што се штетни за Србија“, со која Српската листа бара поблиски односи.
Опозицискиот блок го смета членството во Повелбата американска „исплата“ за дипломатското признавање на Косово.
Сепак, владата доби неочекувана поддршка од друга опозициска партија, либералите.
„Ние веруваме дека црногорската интеграција ...
ќе предизвика важни реформи“, рече претставникот на Либералната партија, Андрија Петковиќ.
Охрабрување на церемонијата на потпишување дадоа министрите за надворешни работи на земјите кои или се доближуваат кон членството во НАТО или веќе се приклучиле.
Гордан Јандроковиќ од Хрватска рече дека приемот во Повелбата ќе го зајакне придонесот на БиХ и Црна Гора за регионалната безбедност.
Естонскиот министер Урмас Пает, чија земја е членка на НАТО, рече дека Естонија е подготвена да го сподели своето искуство во пристапувањето со членките на Повелбата.
„Се надеваме дека Србија наскоро ќе им се приклучи на другите земји од Јадранската Повелба“, истакна Пает.
