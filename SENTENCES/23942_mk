20/01/2009
БЕЛГРАД, Србија -- Владата побара од западните разузнавачки агенции да помогнат во потрагата по најбараниот осомничен за воени злосторства на Хашкиот трибунал, поранешниот воен командант на босанските Срби, Ратко Младиќ. 
Во интервју за Ројтерс во понеделникот (19-ти јануари) министерот за внатрешни работи, Ивица Дачиќ, рече дека сега засега потрагата не даде резултати. 
Тој додаде дека иако српските власти и понатаму се решени да стават крај на прашањето на воените злосторства, ЕУ „ја уценува Србија“ со тоа. 
Србија го потпиша Договорот за стабилизација и асоцијација во април 2008 година, но Холандија го блокираше неговото спроведување додека Младиќ не се најде зад решетки.
Во другите вести од понеделникот, поранешниот водач на босанските Срби Радован Караџиќ, му рече на Хашкиот трибунал дека нема пари да ја подготви својата одбрана. 
За време на судскиот претрес на процедуралните прашања, Караџиќ обвини дека Хаг намерно ги ограничува неговите финансиски средства за да го присили да се согласи за назначување адвокат. 
Караџиќ, исто така, ја критикуваше рацијата на куќата на неговата сопруга во Босна и Херцеговина, спроведена од страна на силите на НАТО на 2-ри декември. 
(Ројтерс, АФП, Бета, Б92 - 19/01/09)
