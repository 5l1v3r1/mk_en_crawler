11/10/2004
Од Бет Кампшрор за Southeast European Times во Сараево -- 11/10/04
Петмина американски војници на СФОР и неколкумина претставници на локалната власт во Угљевик во североисточна Босна и Херцеговина (БиХ) неодамна седнаа на заедничка маса и ги одредија логистичките детали за тоа како властите во таа област ќе го соберат оружјето од цивилите.
“Ние не сме професионалци и не можеме да ги собереме екслозивите и оружјето и да ги чуваме во нашите куќи“, рече заменик-градоначалникот Ацо Томиќ.
Состаноците помеѓу војниците на СФОР и локалните власти не се ништо ново. 
Она што е ново е дека кога војниците заминаа дома по состанокот, се упатија кон нивната куќа во градот, а не во блиската воена база.
Почнувајки од јули оваа година повеќе од десеттина војници на Националната гарда на Индијана живеат во оваа куќа на три ката -- која, освен дрвената кутија за испукување на оружјето надвор од куќата и светло жолтиот знак за забрана на фотографирање, се вклопува во другите куќи со фасада од сив камен на улицата. 
Покрај редовните состаноци со општинските власти и полицијата, тие имаат и „соба за прием“, каде што локалното население може да им се обрати за своите проблеми.
Тие ги посетуваат канцелариите на политичките партии. 
Го читаат локалниот печат, со помош на двајцата преведувачи кои живеат со нив.
„Ние сме директни посредници за општата популација и како набљудувачки тимови следиме што се случува во областите кои ги покриваме“, рече водник Чарлс Миченер.
Реструктуирањето на мировните сили на НАТО, како подготовка за преземањето на мисијата од страна на ЕУ на крајот од оваа година -- што вклучуваше и повлекување на 7.000 војници во јуни -- го отвори патот за концептот за куќи на Тимот за врски и набљудување (ЛОТ), од кој дел претставува и куќата во Угљевик. 
Повеќе од 40 вакви куќи се наоѓаат низ цела БиХ.
Денес, додека возрасните се чини дека се во фаза на прифаќање -- само фрлајки поглед на поминување кон двајцата војници кои јадат во локалниот ресторан -- децата знаат да бидат искрено пријателски настроени. 
Група деца кои поминуваат пред куќата во еден глас му велат „здраво“ на англиски јазик на еден војник на балконот. 
„Како сте ,дечки’?“ прашува тој на локалниот јазик. 
„Добро сме -- одиме на училиште“, довикнува едно девојче, по што сите „прснуваат во смеа“.
„Постојано зборувам со децата и така го научив српско-хрватскиот јазик“, вели специјалистот Доналд Пенс, додавајќи дека „вистинското искуство“ е најдоброто нешто во животот и работата во овој град.
Друг војник, кој за првпат бил распореден во БиХ во 2002 година, вели дека живеењето тука е многу подобро во споредба со живеењето изолирано во базата.
„Повеќе сакам да живеам во куќава“, вели водник Мат Бек. 
„Ова е сега главниот фокус на американската мисија -- ова е еден вид на основа за докажување на концептот.“
