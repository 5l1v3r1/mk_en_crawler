27/12/2010
Од Марина Стојановска за Southeast European Times во Скопје – 27/12/10
Тројцата наводни водачи на големата меѓународна мрежа за трговија со дрога се меѓу 29-те лица уапсени во неодамнешната акција на македонската полиција, со помош на нивните германски и австриски колеги.
Групата, наречена „Франкфуршка мафија“, имала силни врски со градот Велес и други локации во Македонија, рекоа властите.
„Се претпоставува дека групата припаѓала на дилерска мрежа која успеала во изминатите години да продаде дрога на улиците на Виена и Франкфурт, во вредност од милиони евра“, рече министерката за внатрешни работи, Гордана Јанкуловска. 
„На сите учесници во мрежата кои работеле како улични дилери на хероин им биле платени патни трошоци, сместување и храна и процент од продадениот хероин.“
Полициската акција беше спроведена во Свети Николе, Велес и Гевгелија. 
Меѓу уапсените се: Владе Манасков од Велес и двајца жители на Скопје, Спасе Димковски и Томче Димковски. 
Полицијата се сомнева дека тие имале клучна улога како организатори.
Во операцијата беа запленети четиринаесет луксузни автомобили, заедно со десетици компјутери, преку 50.000 евра и 157.000 денари, два килограми марихуана, и 25 мали пакети со нелегална дрога.
Групата, велат властите, била високософистицирана операција распределена меѓу поединци или децентрализирани ќелии. 
Многу дилери не ги знаеле меѓусебните идентитети и едноставно добивале инструкции по телефон.
„Луѓето не се знаеле меѓу себе заради поголема безбедност за себе и за шефовите, и во случај на продор во мрежата. 
Тие добивале наредба преку телефон каде и во кој стан [да] најдат дрога, како да ја обработат, да ја спакуваат и каде да ја однесат“, рече Љупчо Тодоровски, директор на бирото за јавна безбедност.
Полицискиот аташе во Австриската амбасада, Стефан Тарнер, рече дека 69 македонски државјани се уапсени под обвинение за дрога, како резултат на координираната акција меѓу македонската, австриската и германската полиција.
И навистина, многу семејства во Велес, наводно, поднесле жалби за апсењата, велејќи дека нивните деца се затворени под обвинение за дрога во Австрија и Германија и им се изречени казни во траење до 15 години.
Според неофицијалните податоци, околу 40 лица од Велес биле вклучени во шверцот со дрога. 
Извори во градот изјавија за SETimes дека мрежата била првично активна во Виена, а потоа префрлена во Франкфурт поради стравувањата од апсење.
Кога било проценето дека опасноста завршила, групата се вратила назад во Виена.
Некои од оние кои работеа во Франкфурт изградија големи куќи во Велес и купија скапи автомобили, рекоа локалните жители, барајќи да не бидат идентификувани.
