09/05/2013
Билјана Пекушиќ за Southeast European Times во Белград -- 09.05.13
Судирот на возови во Србија овој месец, при кој беа повредени 22 луѓе, става нов фокус на дотраениот транзитен систем во регионот, кој се наоѓа во очајна состојба по конфликтите во 1990-тите и распадот на поранешна Југославија.
Инфраструктурата на Србија се рангира на 110-тото место на листата од 132 држави, според српската Стопанска комира, при што нејзините железници се стари и по еден век.
И покрај технологијата на експресни возови низ Европа, возовите можат да се движат со максимална брзина од само 60 километри на час на српските пруги.
Брзината од 100 километри на час е можна само на 2,5 отсто од железничките пруги.
„Техничката состојба на железниците во Србија е катастрофална“, рече за SETimes Драгомир Мандиќ, професор по сообраќаен инженеринг во Белград.
Во Босна и Херцеговина (БиХ), железничките претпријатија во Република Српска, како и во Федерацијата на Босна и Херцеговина, трпат загуби од 85 до 100 милиони евра, додека пари за одржување и поправки на пругите нема.
„Владата ја презеде отплатата на долгот на железниците и ние очекуваме ова да овозможи повеќе работа на пругите“, рече за SETimes министерот за транспорт и комуникации на ФБиХ, Енвер Биједиќ.
Железничката инфраструктура во БиХ претрпе повеќе од 76 милијарди евра штета за време на конфликтите во 1990-тите.
„Треба да го отвориме железничкиот пазар и управувањето за странските оператори, додека инфраструктурата останува во јавна сопственост“, рече за SETimes Мухидин Мујкиќ, советник во Одделот за транспорт и комуникации на Надворешнотрговската комора на БиХ.
Тој рече дека според него тоа ќе ги привлече инвеститорите во БиХ и ќе обезбеди пари кои државата ги нема.
Во Хрватска просечната брзина на возовите падна на 60 километри на час, поради слабите инвестиции и неодржувањето.
„Пред дваесет години патничките возови од Загреб до Риека патуваа за 3 часа и 15 минути.
Денес тоа е помалку од 5 часа“, изјави за еден хрватски весник Дарко Перичиќ, претставник на Хрватски железници.
За споредба, возовите во Германија имаат просечна брзина од 200 километри на час, а Австријците експериментираат со брзина на возовите до 330 километри на час.
Слабата безбедност на железничките пруги е една од причините за тоа што машиновозачите сакаа да го запрат железничкиот сообраќај во Македонија на крајот од минатата година.
Македонското Министерство за транспорт вети дека ќе побара европски кредити за купување нови возови и поправка на пругите.
На 2-ри мај се случи судир во тунелот Тошин бунар во Белград, при што воз што сообраќал на линијата Белград-Нови Сад удрил во воз кој се расипал во тунелот.
Минатата година во Србија имаше 335 железнички несреќи, во кои загинаа 33 лица.
Просечната старост на главните железнички линии во Србија изнесува 35 години, а локомотивите и вагоните се стари околу 40 години.
Поради неисправноста на железниците, обемот на товарен транспорт со воз минатата година е намален за 24 отсто.
Српски железници потпишаа договор со швајцарското претпријатие Стадлер баснанг, за купување 21 нов електричен патнички воз, кој може да постигне брзина и до 160 километри на час.
Овие возови ќе сообраќаат низ Србија од септември следната година, до август 2015 година, но не се знае дали ќе може да се движат по дотраените српски пруги.
Србија, исто така, се обврза дека ќе го комплетира и железничкиот Коридор 10 до 2020 година, кој треба да има електрифицирани двојни пруги за брзина и до 160 километри на час, но досега е подготвен помалку од половина од коридорот.
„Во Војводина скоро нема пруги по кои возовите се движат со предвидената брзина“, рече за SETimes Павел Домни, инженер во Нови Сад.
Србија е идеално позиционирана за движење на луѓе и стока низ Европа по железница, ако инфраструктурата биде подобрена.
„Се разбира, главниот виновник е државата бидејќи не се насочуваат пари за поправка и изградба нови железници, ниту работата се извршува добро“, рече за SETimes Милош Ивиќ, професор по сообраќаен инженеринг во Белград.
Колку често се возите со воз?
Дали би го користеле почесто, ако бидат извршени подобрувања?
Споделете ги вашите размислувања во делот за коментари.
