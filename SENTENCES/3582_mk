06/11/2006
(Ројтерс, Гардијан, ББС, ЕУобсервер - 06/11/06;
AП, Ајриш егзаминер, Софиска новинска агенција - 05/11/06;
AФП - 04/11/06;
AКИ, ХИНА, Еурактив - 03/11/06)
Патниците во авионите што летаат низ ЕУ сега смеат да пренесуваат мали количини течности во нивниот рачен багаж, според новите безбедносни правила кои стапија на сила во понеделникот (6-ти ноември).
Мерките, кои се содржат во регулативата усвоена од страна на Европската комисија (ЕК) на 5-ти октомври, ја ограничуваат количината на течности кои можат да бидат пренесувани преку обезбедувањето на аеродромите на не повеќе од 100 милилитри по лице.
Течностите мора да бидат спакувани во проѕирна пластична кеса која може повторно да се затвори, со капацитет до еден литар.
Ова важи за голем број предмети, меѓу кои и кремови, лосиони, гелови за коса и за туширање, пасти за заби, маскари, сјаеви за усни, парфеми, спрејови, пијалоци, супи и сирупи.
Предметите мора слободно да се сместени во кесата, која не смее да биде поголема од 20 по 20 сантиметри, и мора да биде целосно затворена.
Патниците ќе ја вадат од нивниот рачен багаж при скенирањето на аеродромите, каде што ќе бидат одделно скренирани.
Сепак, има исклучоци за лековите и диетaлните производи потребни за време на патувањето, вклучувајќи ја и бебешката храна.
Патниците ќе смеат да ги внесуваат овие работи во авионите.
Новите регулативи, кои имаат за цел да ги заштитат патниците во авионите од заканите од течни експлозиви, беа одобрени поради наводната терористичка закана која ја открија британските власти во април.
Властите велат дека терористите планирале „масовно убиство од незамислив размер“, со користење на експлозиви прошверцувани во авионите во пијалаци или други предмети.
„Опасноста од течните експлозиви е реална и генеричка“, се цитира изјавата на Жак Баро, заменик-претседателот на ЕК задолжен за транспротот.
„Новата регулатива ќе ја затвори празнината во нашата одбрана.“
Правилата, исто така, важат во некои области надвор од ЕУ, вклучувајќи ја и Албанија, Хрватска, Исланд, Косово, Норвешка и Швајцарија.
Во обид да избегне евентуална конфузија, ЕК подготви водич со сите основни информации, кој е преведен на неколку јазици и е доставен до сите нејзини и други релевантни веб-страници за воздушен сообраќај, низ блокот од 25 земји.
Со оглед на тоа што се очекува дека процесуирањето ќе трае некое време, некои авио-компании ги советуваа своите патници да доаѓаат на аеродромите порано од вообичаеното -- два часа пред европските летови и три часа пред трансатланските летови.
Според новите регулативи, дозволената големина на багажот за кабините ќе изнесува максимум 56 см.
по 45 см.
по 25 см., со одредени исклучоци -- на пример, за музичките инструменти и камерите.
Овие ограничувања ќе станат на сила во април.
