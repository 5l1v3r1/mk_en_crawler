19/01/2005
(Атинска новинска агенција - 19/01/05;
AФП, АП, ВОА, ЕУопсервер, Атинска новинска агенција, ЕУ - 18/01/05)
И покрај тоа што ги поздрави напорите на Грција за воспоставување на контрола врз својот прекумерен буџетски дефицит, Министерскиот совет за финансии на ЕУ (ЕКОФИН) во вторникот (18-ти јануари) објави дека земјата сé уште ги прекршува фискалните правила на земјите од еврозоната.
Предвидувајќи дека грчкиот дефицит ќе остане и понатаму повисок од 3 отсто од БДП во 2005 година, министрите се согласија со потребата од започнување на формален процес на предупредување за земјата.
„Советот потврди дека грчката Влада во 2004 година ги спровела мерките кои имаат за цел намалување на буџетскиот дефицит и дека буџетот за 2005 година проектира мерки кои би довеле до значителни буџетски прилагодувања“, се вели во изјавата на ЕКОФИН од вторникот, по дводневниот состанок во Брисел.
Сепак, Грција сé уште не е во склад со фискалните правила, велат министрите.
Неодамнешните контроли покажаа дека Грција обезбедила погрешни податоци за своите економски остварувања помеѓу 1997 и 1999 година, како и дека реалните перформанси на земјата не би й дозволиле да влезе во еврозоната.
Европската комисија (ЕК) го одреди буџетскиот дефицит на Грција во 2004 година на 5,5 отсто од БДП и рече дека сегашните проекции на Владата за дефицит од 2,8 отсто во текот на 2005 година се претерано оптимистички.
Според комесарот за финансии на ЕУ, Хоакин Алминиа, дефицитот, најверојатно, ќе изнесува околу 3,6 отсто -- повторно надминувајќи ја границата од 3 отсто.
Статистичките ревизии, пречекорувањата на трошоците поврзани со организирањето на атинската Олимпијада и другите трошоци, како и недостатоците од приходи се сметаат за причина за дупката во буџетот.
Со оглед на високиот дефицит во 2004 година и другите буџетски ризици, прекумерниот дефицит би можел да потрае и во 2005 година, се вели во соопштението на ЕКОФИН.
Поздравувајќи ја посветеноста на грчките власти за спроведување „со најголема ригорозност на буџетот за 2005 година“, министрите, сепак, заклучија дека мерките што се преземени за буџетска консолидација треба да осигурат трајно подобрување на општиот владин биланс.
Во меѓувреме, Алмуниа следниот месец треба да предложи нови строги мерки за помош на Грција во поправањето на своите финансии.
Овие мерки ќе бидат предмет на одобрување од страна на ЕКОФИН.
Поздравувајќи го признанието од страна на ЕУ за напорите на Грција за контрола на својот буџетски дефицит, министерот за финансии Јоргос Алогоскуфис во вторникот рече дека ЕК сака да види „поголема брзина во спроведувањето на овие мерки“.
Но, тој, исто така, истакна дека буџетските пречекорувања во најголем дел се резултат на активностите на претходните влади.
„Врз основа на проценките на Министерството за финансии, ќе биде можно да се сведе дефицитот на правно прифатливото ниво на Унијата во текот на 2005 година, но Комисијата верува дека оваа хипотеза е претерано оптимистичка и дека и во 2006 година ќе биде потребно усвојување на мерки на фискална адаптација“, рече Алогоскуфис на прес-конференцијата во Брисел по состанокот на ЕКОФИН.
„Владата е подготвена да удри во коренот на проблемот, преземајќи неопходни структурни мерки и намалувајќи ги непотребните трошоци во јавниот сектор.“
