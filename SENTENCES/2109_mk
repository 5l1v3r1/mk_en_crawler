17/03/2005
Од Игор Јовановиќ за Southeast European Times во Белград – 17/03/05
Претседателот на Меѓународниот кривичен трибунал за поранешна Југославија (МКТЈ), Теодор Мерон, за време на посетата на Белград во вторникот (15-ти март) рече дека предавањето на значителен број обвинети создаде поволна клима за соработка помеѓу Србија и Трибуналот. 
Но, тој додаде дека МКТЈ ќе престане со работата дури откако ќе завршат судските процеси против Ратко Младиќ, Радован Караџиќ и Анте Готовина.
Во Белград Мерон се состана со српскиот премиер Воислав Коштуница, со министерот за правда, Зоран Стојковиќ, и со претседателот Борис Тадиќ. 
„Заминувањето на голем број обвинети во Хашкиот трибунал беше позитивно оценето“ за време на разговорите помеѓу Мерон и Коштуница, според соопштението на српската Влада.
„Соработката со Хашкиот трибунал се движи во мошне добра насока овозможувајќи й на Србија да ги исполни своите меѓународни обврски“, рече Коштуница по разговорите. 
Сепак, претседателот на Трибуналот побара од него да ги екстрадира и преостанатите бегалци, меѓу кои и Младиќ.
За време на посетата на Мерон, Владата објави дека Драго Николиќ, поранешниот шеф за безбедност на бригадата Зворник на Армијата на Република Српска, в четврток ќе му се предаде на Хашкиот трибунал. 
Николиќ е обвинет за воени злосторства во Сребреница. 
Тој е деветтиот обвинет од Србија и Република Српска што се предаде во последниве шест месеци.
На состанокот со Коштуница амбасадорите од земјите на ЕУ рекоа дека Србија постигнала значителен напредок во исполнувањето на своите меѓународни обврски и дека таа е на чекор до добивањето на позитивна физибилити студија од ЕУ. 
Коштуница, од своја страна, рече дека се надева оти студијата ќе биде објавена до крајот на март. 
Тој, исто така, им рече на амбасадорите дека Владата е „решена целосно да ги исполни своите меѓународни обврски“.
Шефот на мисијата на ОБСЕ во Србија и Црна Гора, Маурицио Масари, го истакна „видливиот напредок во соработката на Србија со Хашкиот трибунал“. 
Истовремено, Советот на Европа посочи дека властите мора да продолжат со зајакнувањето на соработката, како и со решавањето на отворените прашања во врска со државната заедница на Србија и Црна Гора и да потпишат или да ратификуваат голем број европски повелби и конвенции.
Коштуница во средата во Белград оствари разговори со премиерот на Република Српска (РС), Перо Букејловиќ, и со претседателот на РС, Драган Чавиќ. 
Тие се согласија дека неодамнешните настани се позитивни и дека треба да се предвидат понатамошните активности.
Истиот ден полицијата на РС во Бјелина ја пребара куќата на Петар Пандуревиќ, братот на Винко Пандуревиќ, обвинет во бегство. 
Според извештајот на полицијата, акцијата имала за цел добивање на информации.
