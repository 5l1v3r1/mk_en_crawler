21/05/2013
Линда Карадаку за Southeast European Times во Приштина -- 21.05.13
Неодамнешната оставка на тројца членови на критикуваната Косовска агенција за приватизација ја стави иднината на агенцијата во рацете на поделениот парламент, кој не е обединет во својата желба да ја отвори нацијата во развој за слободната иницијатива.
Директорот на агенцијата Блерим Реџа поднесе оставка овој месец, само три месеци откако беше назначен од премиерот Хашим Тачи. 
Реџа како причина ја наведе неспособноста на агенцијата да ја зголеми транспарентноста и да го промени моделот на приватизација според она што го бара парламентот предводен од Демократската партија.
„Сега е неопходно [aгенцијата] да го промени својот пристап кон сопственоста, имотот што го приватизира и со кој управува. 
Овој предизвик сигурно бара нови луѓе“, рече Реџа во писмото до медиумите.
Двајца членови на одборот на агенцијата поднесоа оставка во рок од само неколку дена -- Бернадет Робертс, американската претставничка, и Дардане Пеја од УСАИД.
„Оставката на г-дин Реџа не е изненадување, ако се земат предвид проблемите што траат со години во врска со процесот на приватизација, функционирањето на Косовската агенција за приватизација и притисокот што се врши врз водачите на процесот на приватизација. 
Секој кој има достоинство и интегритет би го направил тоа“, рече за SETimes Ибрахим Реџепи, извршен директор на Косовскиот центар за стратешко и социјално истражување.
Агенцијата за приватизација потпишува договори со инвеститорите за преземање на бизниси во државна сопственост и бизниси во општествена сопственост, претпријатија кои се управувани од нивните работници. 
Договорите бараат од многу, но не и од сите, инвеститори, да придонесат со минимална сума во бизнисот и одредува квоти за бројот на луѓе што треба да се вработат. 
Ако инвеститорите не го исполнат договорот, агенцијата за приватизација може да го преземе бизнисот.
Работата на агенцијата се смета дека е клучна за намалување на владиното портфолио и привлекување локални, како и странски инвеститори.
Но, агенцијата ја потресуваат поплаки за корупција, лошо управување и ниски продажни цени, кои не донесоа приходи во државната каса.
Дури и во парламентот, ефикасноста на агенцијата е предмет на жешка дебата. 
Минатата есен членовите на опозициските партии побараа прекин на приватизацијата на јавните претпријатија и поранешните претпријатија во општествена сопственост.
Агенцијата беше без директор по самоубиството во јуни 2012 година на Дино Асанај, чија смрт од убоди со нож на 14-ти јуни се случи додека тој беше под истрага за наводно барање мито од 4 милиони евра од сопственикот на еден косовски хотел кој беше приватизиран. 
Аутопсијата покажа дека неговата смрт била самоубиство, иако тој имаше 11 убоди со нож на вратот и градите.
Зенун Пајазити, претседател на парламентарната комисија за економски развој, инфраструктура, трговија и индустрија, ја повика владата веднаш да ги пополни испразнетите места во агенцијата.
„Оваа постапка на г-дин Реџа овозможува да се ослободи овој процес и да се назначат други членови. 
Сакавме процесот да помине добро, но со оглед на тоа што се соочивме со оваа ситуација со оставките таму, мораме да го пополниме одборот“, рече Пајазити за SETimes. 
Реџепи беше скептичен дека оставката на Реџа ќе донесе суштинска промена во агенцијата за приватизација.
„Но, оваа оставка е добар изговор дека парламентот сериозно се занимава со приватизацијата и [aгенцијата]. 
Ако не го направат тоа, сé ќе биде како во старите денови, со многу нерегуларности“, рече Реџепи.
Косово нема конкретен закон за приватизација. 
Со законот од 2008 година беше основана агенцијата за приватизација како независно јавно тело, но нема закон кој ги утврдува деталите за тоа како ќе се спроведува приватизацијата.
Како законот за приватизација му помага на Косово да управува со своите бизниси во државна сопственост? 
Оставете коментар долу.
