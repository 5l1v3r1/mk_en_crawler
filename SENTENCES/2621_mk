15/09/2005
(Њујорк тајмс - 15/09/05;
Европска комисија, АП, Ројтерс, АФП, ББС, Интернешнал хералд трибјун, Блумберг, Атинска новинска агенција, Eupolitix.com - 14/09/05)
Грција обезбеди повеќе од 540 милиони евра како нелегална државна помош за „Олимпик ервејс“ и нејзиниот наследник „Олимпик ерлајнс“ од декември 2002 година, како што соопшти Европската комисија (ЕК) во средата (14-ти декември).
Со тоа на грчкиот авиопревозник му е дадена неправедна предност пред другите кандидати, заклучи Комисијата, барајќи од претпријатието да врати сé уште неспецифицирана висина од средствата.
Европскиот комесар за транспорт Жак Баро рече дека скоро 18-месечната истрага за финансиите на „Олимпик ерлајнс“ и нејзиниот претходник потврди дека правилата на ЕУ се прекршени.
„Би било целосно неправедно за другите авиопревозници во ЕУ да продолжат на овој начин бидејќи тие ги почитуваат правилата“, Ројтерс ја цитираше неговата изјава од прес-конференцијата во средата.
„Олимпик ервејс“ е основан од страна на бродскиот магнат Аристотел Оназис во 1957 година.
Претпријатието влезе во финансиски проблеми по нафтената криза во 1973 година, а две години подоцна Оназис му го продаде на државата.
Во периодот помеѓу 1994 и 2000 година, кога неколку обиди за приватизација на грчкиот авиопревозник пропаднаа ЕК одобри одреден број одлуки со кои се дозволува јавна помош за нејзино реструктуирање.
Но, во декември 2002 година, спротивно на правилата на заедничкиот пазар на претпријатието му беше доделена дополнителна, неовластена државна помош.
Истото требаше да врати 160 милиони евра, но сé уште не го има сторено тоа.
Како дел од плановите за реструктуирање на претријатието Грција го формираше „Олимпик ерлајнс“ на крајот од 2003 година.
Новата фирма ги презеде летовите и поголемиот дел од имотот на „Олимпик ервејс“, оставајќи ги настрана скоро сите негови долгови.
ЕК одби да ги смета двете претпријатија за два одделни ентитети.
Истрагата на ЕК започната во март 2004 година покажа дека Грција продолжи да обезбедува финансиска помош за „Олимпик ервејс“ и „Олимпик ерлајнс“, вклучувајќи и 40 милиони евра за делумно покривање на трошоците за изнајмување на „Олимпик ерлајнс“, како и преценувањето на имотот.
Грција, исто така, го толерираше и неплаќањето од страна на „Олимпик ервејс“ на повеќе од 350 милиони евра во вид на даноци и обврски за плаќање социјално осигурување за периодот помеѓу декември 2002 и декември 2004 година и презеде голем број финансиски обврски на претпријатието, во вкупна вредност од 60 милиони евра, како што објави ЕК, донесувајќи одлука дека Атина мора да врати дел од нелегалната помош.
„Грција има два месеци за да ја информира Комисија за мерките што има намера да ги преземе со цел да ја исполни одлуката“, рече Барот.
Ако владата не преземе дејство ќе се соочи со секојдневни парични казни, предупреди комесарот.
„Оваа одлука има катализаторско влијание врз веќе и онака тешката ситуација на ,Олимпик’“, рече грчкиот министер за транспорт, Михалис Лиапис, во средата.
„Олимпик ерлајнс“ ќе продолжи да работи сé додека не се најде најдоброто можно решение, додаде тој.
Според аналитичарите, одлуката на ЕК ги стави под сомневање шансите за опстојување на грчкиот национален авиопревозник.
Во очекување на одлуката стотици пилоти на „Олимпик ерлајнс“, членови на екипажот, персоналот на копното и други вработени и синдикати во средата одржаа протести пред атинскиот меѓународен аеродром, ветувајќи дека ќе се борат против какво било затворање.
