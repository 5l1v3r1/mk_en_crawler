09/08/2006
Од Зоран Николовски за Southeast European Times во Скопје – 09/08/06
Последниов месец Мкедонската радиотелевизија (МРТ) се соочува со најтешка криза во своето 62-годишно постоење.
Вработените започнаа штрајк поради неисплатените плати и придонеси.
Претпријатието работи во црвено салдо и квалитетот на програмата е на ниско ниво.
Сето ова се случува во период кога МРТ се трансформира од владино претпријатие во независен јавен сервис, со цел да се ослободи од политичкото влијание и да работи според принципите на корпоративниот менаџмент.
Овие промени се предвидени со законот за радиодифузија усвоен пред еден месец.
Сепак, истиот не е целосно спроведен.
Според тој закон, МРТ треба да се финансира од радиодифузната такса што ќе ја плаќаат граѓаните -- која изнесува околу 5 евра месечно по домаќинство.
Во текот на преодниот период, додека новиот систем на наплата не стане целосно функционален, владата треба да обезбеди 80 отсто од сумата за МРТ, која потоа ќе се покрива од таксата.
Според проценката на МРТ се работи за сума од околу 4,8 милиони евра.
Но, владата не ја уплати таа сума.
Администрацијата во заминување на Владо Бучковски рече дека ќе й исплати само околу 1,6 милиони евра на МРТ.
Истовремено истата повика на ревизија за финансиските операции на МРТ, очигледно укажувајќи на нерегуларности.
Во меѓувреме, беше формиран нов Совет на МРТ и беше објавен отворен конкурс за Одборот на директори.
Но, ВМРО-ДПМНЕ, партијата што ќе ја формира новата влада во Македонија, побара од Советот да го поништи конкурсот, врз основа на тоа што Македонската радиотелевизија нема како да плати за истиот.
Советот реагираше на тоа, обвинувајќи ја ВМРО-ДПМНЕ и нејзините партнери дека се обидуваат да назначат свои луѓе во телата на МРТ.
„Парламентот повеќе не ги назначува членовите на телата на МРТ“, рече претседателот на Советот на МРТ, Горан Коевски.
„Истиот ја пренесува својата должност на Советот на МРТ и членовите на другите тела се избираат на јавни конкурси за работни места.“
Во понеделникот (7-ми август), генералната директорка на МРТ, Гордана Стошиќ, поднесе оставка, велејќи дека била игнорирана од државните институции во последниве четири години и дека не можела да ги направи потребните промени.
Голем број новинари-ветерани на МРТ јавно ја коментираа ситуацијата.
Главниот уредник на информативната програма напиша колумна во Утрински весник, прашувајќи што ќе се случи со „нужното национално богатство“ -- аудио и видео документацијата од поновата македонска историја -- ако пропадне Македонската радиотелевизија.
ОБСЕ и меѓународните донатори -- меѓу кои и холандската, француската и германската влада -- велат дека на МРТ й е потребна долгодочна програма за ревитализација.
Усвојувањето на законот за радиодифузија беше клучниот чекор, велат тие.
Но, пред да може да се направи понатамошен напредок, мора да се реши проблемот со платите на невработените.
