07/12/2006
(Њујорк тајмс, Телеграф, Лос Анџелес тајмс - 07/12/06; Нејчр, АП, Ројтерс, ББС, ВОА, Дневник, Медиапул, Софиска новинска агенција - 06/12/06; Интернешнал хералд трибјун - 04/12/06; Нејчр - 02/12/06; Медикал њус тудеј - 01/12/06)
Палестинскиот лекар и петте бугарски медицински сестри не инфицирале намерно повеќе од 400 либиски деца со ХИВ, објави со средата (6-ти декември) тим научници, претставувајќи ги резултатите од новата студија.
Палестинскиот лекар Ашраф Ахмад Џума и бугарските сестри Ваља Червенјашка, Снежана Димиторова, Насја Ненова, Валентина Сиропуло и Кристина Валчева, беа уапсени 11 месеци откако пристигнаа во Либија во март 1998 година за да им помогнат на пациентите во болницата Ал-Фатех во Бенгази. 
Истата година, на 426 деца во болницата им беше дијагностицирана сида. 
Најмалку 50 од нив починаа оттогаш.
По анализата на примероците од ХИВ и вирусот на хепатитис земени од инфицираните деца, британските и италијанските научници заклучија дека вирусната тенденција „веќе кружела и била раширена“ во болницата во Бенгази и нејзиното опкужување пред доаѓањето на странските медицински лица.
„Сите линии на научниот доказ одат во иста насока, кон долготрајниот проблем со контролата на инфекцијата во болницата, кој датира од средината на 1990-тите или порано“, Ројтерс го цитираше Оливер Пибас од Оксфортскиот универзитет, коавтор на извештајот објавен во списанието <I>Nature</I>.
Анализата на генетичката информација од примероците на ХИВ, земени од 44 инфицирани деца покажала дека тие биле дел од единствената епидемија вообичаена за Западна Африка, дом на голем број имигранти во Либија.
Извештајот на научниците е објавен околу две недели пред очекуваното соопштение на либискиот суд на пресудата за шестмината странци, на 19-ти декември. 
Нивното второ судење заврши на 4-ти ноември во Триполи, при што обвинителството побара смртна казна. 
Пет либиски лекари останаа на својот извештај од 2003 година, во кој се заклучува дека инфекциите се резултат на намерен чин.
Во мај 2004 година судот ги осуди медицинските лица на смртна казна со стрелачки одред, што предизвика бран меѓународни реакции. 
На крајот, Либискиот врховен суд ја отфрли пресудата и нареди нов судски процес.
Шестмината обвинети инсистираат на тоа дека се невини и велат дека нивните сведочења биле резултат на измачувања, како што се тепање со бодликава жица, електрични шокови и напади со кучиња.
Деветмината либиски полицајци, обвинети за мачење на медицинските лица, беа ослободени во јуни 2005 година.
Новите анализи ги поткрепуваат претходните научни докази на францускиот лекар Лук Монтење, кој прв го откри ХИВ, и италиканскиот микробиолог Виторио Колизи. 
Тие, исто така, заклучуваат дека лошата хигиена и несоодветната стерилизација ги предизвикале инфекциите.
Но, либискиот суд го отфрли доказот кој укажува на лошата болничка хигиена како главна причина за епидемијата.
Минатиот месец повеќе од 100 нобелови добитници во областа на науката му напишаа писмо на либискиот водач Моамер Гадафи, во кое повикуваат на фер судење.
„Грешка во спроведување на правдата ќе се случи ако не се земе во обѕир научниот доказ“, велат нобеловите добитници. 
„Ние ги повикуваме властите да ги преземат неопходните чекори за да овозможат искористување на ваквиот доказ во овој случај.“
