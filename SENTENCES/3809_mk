22/10/2007
Од Влатко Вукотиќ за Southeast European Times во Бања Лука -- 22/10/07
Политичарите на босанските Срби, лути поради мерките што ги објави високиот претставник во земјата во петокот (19-ти октомври), предупредија дека е можно да поднесат оставка од државните институции.
„Овојпат сме многу сериозни.
Јас сум подготвен да дадам оставка од сите мои должности, во знак на протест поради ова недемократско однесување“, рече премиерот на Република Српска (РС), Милорад Додик, кој е и претседател на Независните социјалдемократи (СНСД).
Високиот претставник во петокот објави дека го менува законот за Министерскиот совет на Босна и Херцеговиан (БиХ), за да ја зајакне функционалноста на институциите.
Тој, исто така, побара од парламентот на БиХ да ги модификува процедурите во двата негови дома.
Измените, кои вклучуваат модификување на правилата за кворум, за да може владините седници да се одржуваат сé додека се присутни повеќето членови, може да помогнат во ставањето крај на долготрајната практика на блокирање на одлуките со неприсуство.
Водачите на РС тврдат дека овој потег е неуставен и спротивен на Дејтонскиот договор, бидејќи дозволува одлуките да се носат со надгласување на едниот од трите конститутивни народи.
Во неделата СНСД ја одби понудата на Додик за оставка.
Сепак, партијата вели дека сите партиски претставници во институциите на БиХ ќе дадат оставка ако Лајчак не ја повлече својата одлука во рок од десет дена.
Оставки ќе дадат:
членот на претседателството на БиХ, Небојша Радмановиќ, премиерот Никола Шпириќ, сите министри на СНСД и заменици-министри во владата на државно ниво, како и претставниците на СНСД во парламентарното раководство, вели истата.
Пратениците на СНСД ќе останат во парламентот на БиХ, но ќе ги бојкотираат сите гласања.
Канцеларијата на Лајчак негира дека овие потези се неуставни и рече дека раководството на РС погрешно ги толкува.
Истата ги повика политичарите на РС да ги препрочитаат внимателно.
„Време е политичарите да почнат да си ја вршат својата работи и да ги завршат реформите за доброто на граѓаните на БиХ, наместо хистеричните реакции и погрешното толкување на одлуките на високиот претставник“, вели Канцеларијата на високиот претставник.
Водечките бошњачки и хрватски партии ги поздравија мерките, велејќи дека тие ќе помогнат во деблокирањето на реформскиот процес.
САД и Велика Британија, исто така, изразија поддршка.
„Високиот претставник е овластен да се справува со ситуацијата во БиХ.
САД ќе му обезбедат целосна поддршка.
Ние очекуваме сите страни да ги почитуваат и да ги земат предвид одлуките на високиот претставник и да ги исполнат обврските од Дејтонскиот мировен договор“, објави Американската амбасада.
Според британскиот амбасадор, Метју Рајкрофт, високиот претставник е крајната власт во толкувањето на Дејтонскиот мировен договор.
„Не е паметно да се провоцира меѓународната заедница или да се упатуваат закани“, рече тој.
Сепак, рускиот заменик-министер за надворешни работи, Владимир Титов, во понеделникот рече дека мерките на Лајчак би можеле да ги зголемат тензиите во БиХ.
Тој рече дека т.н. Бонски овластувања не треба да се користат за понатамошно комлицирање на ситуацијата во земјата, туку за да се охрабри соработката помеѓу ентитетите и постепено предавање на надлежностите на локалните власти.
Меѓународната заедница веќе одлучи ОХР да биде трансформирана во мисија на ЕУ, откако ќе истече нејзиниот мандат во летото 2008 година, рече Титов.
Затоа, тврди тој, враќањето кон редовно користење на Бонските овластувања ќе биде чекор назад во развојот на земјата.
Титов рече дека прашањето, секако дека ќе биде покренато на следниот состанок на Управниот одбор на Советот за спроведување на мирот, закажан за 30-ти и 31-ви октомври во Сараево.
Во меѓувреме, во Србија, портпаролот на владејачката Демократска партија на Србија го обвини Лајчак дека се обидува да ја елиминира РС и дека го прави тоа во чувствително време, додека се во тек разговори за статусот на Косово.
Според портпаролот Бранислав Ростивојевиќ, Лајчак се угледува на поранешниот претставник на ОН, Марти Ахтисари, архитект на планот за „надгледувана независност“ за иднината на Косово.
