18/03/2009
АНКАРА, Турција -- Полицијата во вторникот (17-ти март) приведе пет лица, во рамките на истрагата за наводните убиства на Курдите од страна на турските безбедносни сили во 1990-тите, објавија медиумите.
Тие ги уапсија лицата откако инспекторите пронајдоа скоро 20 парчиња човечки коски на местото на ископувањето во југоисточниот град Чизре.
Властите веруваат дека остатоците им припаѓаат на неколку Курди кои исчезнаа во областа за време на нападот кој го предводеше терористичката Курдистанска работничка партија (ПКК) во 1990-тите.
Меѓу петмината уапсени се и двајцата синови на поранешниот градоначалник на Чизре и тројца жители на едно блиско село.
Полицијата, исто така, трага по поранешниот градоначалник, осомничен член на курдската милиција, која й помагаше на турската армија во борбата против ПКК.
Во другите вести од вторникот, Европскиот суд за човекови права донесе пресуда против Турција во случајот на двете тинејџерки кои тврдеа дека претрпеле физичка и сексуална злоупотреба од страна на полицијата во 1999 година.
Полицијата ги уапси Назиме Черен Салманоглу и Фатма Дениз Полатас, кои во тоа време имале 16 и 19 години, под сомневање дека ја поддржуваат ПКК.
Осудени како припаднички на илегална група, тие добија 12-годишна и 18-годишна затворска казна.
Во 2005 година турскиот суд пресуди дека нема доволно докази за да се осудат полицајците обвинети за тортура врз двете девојки.
Исто така во вторникот, воен авион за обука се урна во централната провинција Коња, при што еден пилот загина, а другиот беше повреден.
Во тек е истрагата за причината на несреќата.
(Новинска агенција Анадолу, Хуријет, Заман, НТВ, ХаберТурк, новинска агенција Доган, АФП, Ројтерс, Ксинхуа - 17/03/09)
