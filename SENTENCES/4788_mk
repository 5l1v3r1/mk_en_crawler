05/02/2009
Од Игор Јовановиќ за Southeast European Times во Белград – 05/02/09
„Гасната војна“ помеѓу Русија и Украина на почетокот од јануари ја откри опасната зависност на Србија од енергетскиот увоз.
Кризата го зафати Белград без резерви гас и тој на крајот зависеше од итниот увоз од Унгарија и Германија.
Истовремено, енергетската мрежа се соочи со пад како резултат на драстичното зголемување на потрошувачката на струја.
Српското енергетско претпријатие Електропривреда Србије распиша тендери за изградба на нови производствени капацитети со цел земјата сама да има доволно електрична енергија.
Експертите проценуваат дека, без новите капацитети, Србија ќе мора да започне со увоз на струја уште од 2012 година.
Од тие причини, претпријатието започна со избор на стратешки партнери за изградба на термоцентралата Колубара Б и нов блок на термоцентралата Никола Тесла Б. Потфатот, вреден скоро 2 милијарди евра, ќе го зголеми капацитетот на околу 1.400 мегавати годишно.
Претпријатието ќе го избере својот партнер до крајот на годинава, рече министерот за енергија Петар Скундриќ, додавајќи дека Белград сака да ги заврши централите за четири или пет години.
„Потфатот ќе вклучи директно 3.000 луѓе и преку 10.000 индиректно, во областа на градењето машини“, рече Скнудриќ.
Претставниците на енергетското претпријатие велат дека 16 меѓународни претпријатија покажале интерес за работење во Србија досега.
Белградските медиуми објавија дека најсериозни кандидати се чешката фирма ЦЕЗ и руски и кинески претпријатија.
Како уште еден обид за намалување на енергетската зависност, владата испита зошто складиштето во Банатски Двор -- кое може да собере околу 500 милиони кубни метри гас -- воопшто не можеше да им достави гас на Србите за време на јануарската криза.
Додека нивните сограѓани мрзнеа на ниските температури, работниците во Банатски Двор открија дека пумпите во објектот не функционираат.
Инспекторите открија дека Белград не инвестирал во објектот повеќе од 20 години.
Според претседателот Борис Тадиќ, недостатокот е грешка на претходната влада.
На Србија й требаат 10 милиони кубни метри гас на ден во зима, а може да произведува само еден милион кубни метри на ден самостојно.
Производствениот капацитет на објектот е само 400.000 кубни метри на ден.
Приближната сума за модернизација и исполнување на резервоарите на објектот за складирање е 22 милиони евра.
„Мораме да научиме некои лекции и да имаме алтернативни грејни системи“, рече Тадиќ.
Владата е сега решена да го ревитализира Банатски Двор и да го направи регионално складиште за гас.
Сепак, неизвесно е дали се на располагање потребните пари, со оглед на зависноста од Русија.
Надежите на Белград зависат од договорот со руското претпријатие Гаспром, според кој гасоводот Јужен тек треба да поминува низ Србија.
Како дел од тој договор, рускиот партнер ќе инвестира во реконструкцијата на Банатски Двор.
Но, намалените приходи од нафтата и гасот може да влијаат на руската подготвеност за тоа.
