07/11/2006
Од Берта Фониќи-Кабаши за Southeast European Times во Приштина – 07/11/06
Одговарајќи на коментарите на генералниот секретар на ОН, Кофи Анан, дека одлуката за статусот на Косово е можно да биде одложена, властите во Приштина оваа недела го повторија нивниот повик за решавање на прашањето оваа година.
„Косовската страна инсистира конечниот статус да се реши што е можно побргу ...
во 2006 година“, рече портпаролот Скендер Хисени во понеделникот (6-ти ноември).
„Ние немаме добиено ништо официјално [кое покажува] дека процесот на статусот на Косово ќе биде одложен.
Во интервјуто објавено во саботата во хрватскиот весник Вјесник, Aнан рече дека референдумот за уставот во Србија и планираните избори таму можеби ќе бараат одложување.
„Мораме да бидеме внимателни, за прашањето на конечниот статус на Косово да не биде употребено за предизборни цели“, рече тој.
„Можеби нема да се придржуваме на роковите што првично ги планиравме.“
Поради сé поголемата неизвесност во врска со распоредот, Контакт-групата за Косово -- која ја сочинуваат Велика Британија, Франција, Германија, Италија, Русија и САД -- треба да се состане в петок на разговори околу ова прашање.
„Ако тие имаат друга одлука, тогаш ние ќе видиме како ќе реагираме“, рече Хисени.
Тој рече дека Приштина е подготвена да ги продолжи преговорите со меѓународната заедница, но ја отфрли можноста за понатамошни разговори со Белград.
„Преговорите со Белград се непотребни и тие нема да дадат никакви резултати.
Затоа, нема корист да се продолжува со овие преговори“, рече портпаролот.
Во меѓувреме, во Вашингтон, портпаролот на Стејт департментот Том Кејси рече дека САД ќе го поддржат постигнувањето на решение во 2006 година.
Сепак, тој укажа дека можно е Вашингтон да поддржи одложување ако тоа биде побарано од специјалниот претставник на ОН, Марти Ахтисари.
„Важно е ова да се спроведе правилно“, рече Кејси.
„Но, јас мислам дека г-дин Ахтисари сé уште не кажал дека не верува оти е можно да се претстави документ за разледување или да се претстави план за разгледување до крајот на оваа година.
Затоа, тоа е целта кон која ние сé уште се стремиме.“
„Очигледно дека сакаме да го поддржиме и дека сме заинтересирани да го чуеме ако смета дека е потребно дополнително време да се направи тоа“, рече тој.
Тој ја потврди поддршката на Вашингтон за напорите на Ахтисари, кого српската влада во понеделникот го нападна дека им е наклонет на Албанците.
Претставникот кова заговор зад грбот на Србија да го предаде Косово на неговото етничко албанско мнозинство, рече портпаролот на премиерот Воислав Коштуница, барајќи Ахтисари да биде заменет и неговиот план за статусот да биде отфрлен.
