27/12/2010
Од Мухамет Брајшори за Southeast European Times во Приштина - 27/12/10
Тие се на крстосниците на патишта, на плоштадот „Мајка Тереза“ и во кампусот на Универзитетот во Приштина.
Тие се насекаде, чистејќи ги шофершајбните на автомобили кои запираат, барајќи им на луѓето ситни пари.
Не треба да ве изнеади ако во Приштина видите деца на улиците како бараат милостина за да преживеат.
Најчесто, тие деца се локални Роми и Албанци кои живеат во сиромаштија, но бројот на Ромите од Албанија е во пораст.
Повеќето од овие деца се на возраст од околу 4 до 16 години, како момчиња, така и девојчиња.
Понекогаш тие се придружувани од нивните родители, кои нервозно чекаат во близина.
Дури и пред конфликтот во 1990-тите, ова не беше невообичаена активност во Приштина, иако сега бројките изгледаат повисоки.
Децата не одат на училиште;
тие живеат на улиците.
Тие можат да бидат искористени од страна на криминалните групи, а во минатото, некои деца беа искористувани за растурање на дрога.
Многумина се уште се сомневаат дека парите кои тие успеваат ги соберат питајќи често завршуваат во рацете на организирани криминални групи.
35-годишната ЕБ е од Лушње, Албанија.
„Јас сум мајка на шест деца.
Како и останатите, јас доаѓам секој ден со моите деца тука [во кампусот] и барам од луѓето да ми дадат малку пари.
Понекогаш децата одат по улиците да [просат] одделно од мене, но тоа не е доволно за храна.
Живееме во шатори.
Понекогаш одиме и спиеме тука во црквата“, рече таа, мислејќи на Српската православна црква на кампусот на универзитетот во Приштина.
Таа вели дека не ги пратила своите деца на училиште и нема да ги прати, затоа што таа нема пари за да го направи тоа.
Она што е важно сега, вели таа, е опстанокот, за да избегнеме да "умреме од глад".
За многу луѓе кои наидуваат на овие деца-бездомници, оваа ситуација е неприфатлива.
„Ова е кршење на законот и владата мора да ги заштити “, раскажува за SETimes Лиридона Ибрахими, студент на Универзитетот во Приштина.
„Тековното законодавство во Косово ги заштитува тие луѓе, дури и оние кои доаѓаат од Албанија," вели Асад Гаши, аналитичар во Приштина.
„За Ромите кои доаѓаат од Албанија, владата има меѓународни и национални обврски да им понуди азил, ако тие не се заштитени во Албанија.
И за она време додека тие живеат на Косово, тие мора да се легализираат и да добијат помош, во согласност со закон за азил на Косово“, додава тој.
Ситуацијата со која се соочуваат Ромите во Албанија е побезнадежна од онаа на било која друга група, тие се во сопствена бедна лига.
Нивните села се распаднати или прават брза промена на инфраструктурата и куќите често се сметаат непогодни за живеење.
Во некои области се градат станови за Ромите, но не постои политика за да се подобри квалитетот на нивниот живот.
Гаши вели дека на владата и треба "функционална национална стратегија" за решавање на прашања со кои се соочува оваа заедница.
Според Граѓанска канцеларија за регистрација и Бирото за социјални работи на општина Приштина, нема официјална процена на бројот на ромското население.
Дел од проблемот е тоа што повеќе од 90 отсто од децата на улица не се регистрирани кај властите.
Родени дома или на улиците, нив не им се издаваат изводи од матично.
Соодветно на тоа, тие не ги исполнуваат условите за социјална помош - финансиска или здравствена - затоа што тие немаат соодветни лични карти.
Ниту, пак, тие се запишуваат во училиштата, живеејќи како што тоа го прават на улица и просат.
Недостатокот на образование значи дека тие растат без вистински можности за вработување и циклусот се повторува за друга генерација на Роми.
Артан е од Приштина и го познава практично секој на плоштад „Мајка Тереза“.
Тој оди во околните ресторани секој ден и бара пари од луѓето.
Тој вели дека има тројца браќа и четири сестри.
„Некои“, објаснува тој, „работат на улица и прават се што можат.
Понекогаш мајка ми доаѓа со мене, но не секогаш, бидејќи сите ние мора да одиме да донесеме пари.
Никогаш не сум одел на училиште и не знам да пишувам и да читам, јас немам куќа и спијам на автобуската станица“.
Тој има девет години.
Активистите велат дека единствениот начин да се реши нивниот проблем е да им се понуди социјална заштита, вклучително и пристојно домување и образование.
Министерството за образование ја одобри Стратегијата за интеграција на Ромите, Ашкалите и Египќаните (РАЕ), но сега за сега, таа останува само еден документ.
Министерството за заедниците, со мисијата на УНДП на Косово, започна стипендиска програма за поддршка на овие деца да одат на училиште, но бројот на стипендии е ограничен, со оглед на потребите на заедницата како целина.
Косовската полиција постојано ги протерува албанските Роми, но тие секогаш се враќаат.
Гаши вели дека тоа прашање на трговија со луѓе, со оглед на стапката на враќање.
Трговијата со луѓе, вели тој, треба да се гледа како пипало на организираниот криминал, сила со која се бори Косово, како и во другите земји во регионот и подалеку.
Судот во Приштина ги одобрува овие депортации, бидејќи според законот, уличните питачи вршат кривично дело.
Тие се префрлаат на албанските власти, а потоа се испраќаат главно на Кукс во североисточна Албанија.
Таму тие живеат во ужасна поранешна индустриска зона на напуштени објекти или во шатори.
Кукс е отскочна штица за Ромите да се преселат во Косово.
Гаши вели дека владите на Косово и Албанија треба да го решат ова прашање, нудејќи им социјални гаранции за оние кои се враќаат во Албанија.
Тој вели дека до овој момент, владите на двете земји не успеаја.
