03/10/2007
Од Влатко Вукотиќ за Southeast European Times во Бања Лука - 03/10/07
Милан Јелиќ, претседателот на Република Српска (РС), почина од срцев удар во неделата (30-ти септември), додека гледаше фудбалски натпревар во својот роден град Модрича. 
Тој беше однесен во болницата во Добој без витални знаци, и обидите за негово спасување беа залудни.
Тој имал сериозни срцеви проблеми во минатото и му била извршена операција во Хјустон пред неколку години. 
Во тоа време, лекарите го советувале да избегнува стресни активности, меѓу кои е и политиката.
Јелиќ беше избра за претседател пред една година, како кандидат на владејачките социјалдемократи. 
Претходно тој беше министер за економија. 
Тој беше активен спортист целиот свој живот, и кога почина беше шеф на фудбалските асоцијации на РС и Босна и Херцеговина (БиХ).
Владата на РС прогласи дридневна жалост. 
Илјадници граѓани му оддадоа последна почит и се потпишаа во книгата на жалост во Бања Лука. 
Во средата тој беше погребан на градските гробишта во Модрича, во присуство на највисоки државни претставници и претставници на ентитетот, претседателот и премиерот на Србија, како и дипломати.
Јелиќ го помина својот кус мандат во сенка на неговиот партиски колега, премиерот на РС Милорад Додик. 
Тој се бореше за почитување на Дејтонскиот мировен договор, се противеше на намалувањето на овластувањата на ентитетите за сметка на државните, и на какви било полициски реформи што би воделе до укинување на полицијата на РС.
Претседателската функција во РС е претежно церемонијална. 
Сепак, истата има големо значење бидејќи претседателите се бираат директно од народот. 
Според законот, гласачите мора да го изберат наследникот на Јелиќ до крајот на оваа година.
Но, во меѓувреме, властите на РС се соочуваат со сериозен проблем. 
Ниту уставот, ниту која било друг закон, предвидува кој треба да ги извршува должностите на починатиот претседател. 
Според уставот, законите усвоени од страна на парламентот мора да бидат официјално објавени од страна на шефот на државата, пред да бидат спроведени. 
Со ова, работата на парламентот е запрена.
Во понеделникот собранието на ентитетот одржа вонредна седница и одлучи дека должностите на Јелиќ треба привремено да ги преземе претседателот на парламентот, Игор Радојичиќ. 
Сепак, тоа мора да биде одобрено од страна на Парламентарното собрание на БиХ, поради потенцијалното влијание на националните интереси на сите три конститутивни народи.
Бошњачките делегати веќе рекоа дека е можно да се спротивстават на планот, на уставна основа. 
Тие тврдат дека должностите на Јелиќ треба да ги извршува еден од замениците-претседатели на РС, кои се избрани да ги претставуваат Бошњаците и Хрватите. 
Како резултат на тоа, политичкиот ќор-сокак би можел да потрае додека се одржат изборите, кога гласачите ќе го кажат својот збор.
