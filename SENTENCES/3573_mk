07/12/2006
Од Гелу Трандафир за Southeast European Times во Букурешт – 07/12/06
Некогаш тој беше нарекуван „Сончоглед“ и „Мекуш“ на романската политика. 
Но, премиерот Калин Попеску Таричеану остана на власт и покрај тешките предизвици.
Таричеану е решен да и понатаму да биде водач на владата на либералдемократите откако Романија ќе влезе во ЕУ на 1-ви јануари. 
Но, неговата фрагментирана влада ќе треба да заврши многу престојни реформи по пристапот.
Само пред неколку денови, многумина се сомневаа во шансите на Таричеану за политичко преживување. 
Во самата негова партија Таричеану се соочуваше со предизвикот на важната фракција блиска на неговиот ривал, претседателот Трајан Башеску. 
Дваесе и девет пратеници -- околу третина од сите либерални пратеници -- се побунаа против опколениот премиер, сметајќи го за одговорен за лошите резултати на партијата на анктетите. 
Т.н. 
либерална платформа се закани дека ќе гласа заедно со опозицијата за соборување на владата на Таричеану.
Во меѓувреме, малата Конзервативна партија, заедно со уште 30 пратеници, ја напушти коалицијата влада и й се придружи на опозицијата. 
Конзервативците, предводени од контроверзниот медиумски магнат и поранешен информатор на Секуритате, Дан Воикулеску, беа главни сојузници на Таричеану во неговата политичка борба со Башеску. 
Изгледите за предвремени избори -- кои постојано ги бараше Башеску -- се чинеа поубедливи.
Но, за изненадување, Таричеану успеа да се согласи за реконструкција на владата со своите ривали од Демократската партија, нудејќи им поголема улога. 
Минатиот месец демократскиот политички блок го презеде Министерството за одбрана, кое претходно го држеше Либералната партија.
Сега засега партијата на Башеску не размислува за предвремени избори. 
Наместо тоа, таа ја истакнува потребата за „осигурување на политичката стабилност“.
За реконструкција на владата недостасува парламентарно мнозинство. 
Од сега натаму Либерал-демократскиот сојуз ќе мора да обезбеди поддршка од различните политички групи или дури и индивидуални пратеници за секоја иницијатива. 
Истиот се надева дека ќе ја искористи ситуацијата со поделената опозиција, која е подеднакво незадоволна од изгледите за предвремени избори.
Првиот голем тест ќе биде следната недела, за време на гласањето за буџетот за 2007 година.
Се чини дека политичкото превирање е неизбежно. 
Либералите и демократите ќе мора да преговараат за реформите -- од случај за случај поединечно -- со социјалистите, кои ја загубија власта во 2004 година, како и со конзервативците, кои веќе ги блокираат антикорупциските мерки, националистичката партија за Голема Романија, и противниците на премиерот од Либералната платформа.
Брисел, во меѓувреме, е загрижен околу способноста на Романија да се справи со финансииите на ЕУ и тоа дали таму постои доволно политичка волја за продолжување на борбата против корупцијата.
Законот за формирање на Агенција за интегритет, кој ќе ја потврдува имотната состојба на политичарите, беше блокиран во парламентот, макар што истиот претставува специфичен стандард на ЕУ. 
Ако Романија не го исполни овој стандард, ЕУ ќе ја прекине судската соработка.
„Политичката клима во Романија предизвикува нервоза кај ЕУ“, објави неодамна Фајненшал тајмс, цитирајќи западен аналитичар со седиште во Брисел. 
„Тоа секако покажува дека политичарите тука не ја сфаќаат ЕУ онолку сериозно колку што треба“, рече аналитичарот.
