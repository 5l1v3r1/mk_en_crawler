05/10/2012
Ивана Јовановиќ за Southeast European Times во Белград -- 05.10.12
Иако КФОР останува битен за безбедноста и стабилноста на Западен Балкан, регионалната соработка ќе игра сé поважна улога, рекоа аналитичарите од Балканот за време на состанокот на Воениот комитет на НАТО.
Стабилноста на Западен Балкан беше примарна тема на состанокот, кој се одржа минатиот месец како предвесник на состанокот на министрите за одбрана на Алијансата во вторник (9-ти октомври) и среда.
Учесниците ја искажаа својата посветеност на КФОР и безбедноста во поширокиот регион. 
Властите, исто така, ја потврдија потребата од трајно политичко решение, охрабрувајќи ги сите страни да продолжат со разговорите под покровителство на ЕУ.
„Разгледавме како во иднина НАТО може да го поддржи развивањето на едно трајно политичко решение за нерешените прашања во Западен Балкан“, рече заSETimesгенерал Кнуд Бартелс, претседател на Воениот комитет на НАТО.
Генерал-полковник Драго Ловриќ, началник на Генералштабот на вооружените сили на Хрватска, рече дека присуството на КФОР и посветеноста на решавањето на безбедносните прашања беа значајни точки на дискусиите за време на состанокот.
„Верувам дека континуираниот ангажман на НАТО ќе ја обезбеди потребната безбедносна рамка, што ќе овозможи решавање на проблемите со политички инструменти и преговори“, рече Ловриќ.
Флориан Ќехаја, директор на косовскиот Центар за безбедносни студии, рече дека заклучоците на конференцијата ја потврдија потребата од понатамошно присуство на КФОР во следните години. 
Постепеното намалување на сегашните сили треба да биде паралелно со консолидирањето на Косовските безбедносни сили (КБС) и предавањето на надлежностите на косовската полиција, со цел да се поддржи интеграцијата на НАТО, рече тој.
КФОР, кој некогаш броеше 50.000 војници, сега го сочинуваат околу 5.600 војници од 30 земји, според веб-страницата на НАТО.
„Што се однесува до Западен Балкан во целост, НАТО ги охрабрува напорите на Црна Гора и БиХ за понатамошен напредок во одбранбените и политичките реформи“, рече Ќехаја заSETimes. 
„НАТО се чини дека е поактивен во убедувањето на српската влада за понатамошно здружување со [Алијансата] и потенцијална интеграција на земјата во нејзините организации.“
Некои аналитичари велат дека соработката е поважна компонента за регионалната безбедност и стабилност отколку членството во НАТО, кое е чувствително политичко прашање во некои држави. 
Сепак, мирот во Косово зависи од КФОР.
„Регионалната соработка е гарант за стабилноста на Балканот, но факт е дека мирот во Косово, за жал, е неодржлив без присуството на војниците на НАТО ... 
[ова] треба да биде јасен сигнал до српското раководство за продлабочување на соработката и дијалогот со НАТО“, рече Никола Петровиќ, директор на фондот Центар за меѓународни и безбедносни работи во Белград.
Бартелс истакна дека осигурувањето на безбедноста во Косово е главната цел на КФОР.
„Ситуацијата во Косово се подобри од минатата година, иако некои безбедносни работи остануваат“, рече Бартелс. 
„КФОР е длабоко посветен на спроведувањето на мандатот на ОН за да осигури безбедна и сигурна средина и слобода на движењето.“
Дописникот на SETimes Пол Чикои во Букурешт даде свој придонес за овој извештај.
