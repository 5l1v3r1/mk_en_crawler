27/01/2005
(РФЕ/РЛ, ФТ - 26/01/05;
Скотсмен, АФП - 25/01/05;
Совет на Европа - 24/01/05)
Организираниот криминал, најверојатно, ќе остане главната грижа на европските општества во блиска иднина, предупреди Советот на Европа (СоЕ) оваа недела.
Економскиот криминал, дрогата и шверцот и трговијата со луѓе се трите главни пазари на криминал кои претставуваат најголема закана за поголем дел од Европа, се вели во овогодинешниот извештај на телото составено од 46 нации, за ситуацијата со организираниот криминал во земјите-членки во текот на 2004 година.
„Организираниот криминал ...
ги поткопува нашите фундаментални европски цели, вклучувајќи го и владеењето на законот, демократијата и човековите права“, Радио Слободна Европа/Радио Либерти (РФЕ/РЛ) го цитира Александар Сегер, еден од авторите на извештајот.
Економскиот криминал, во кој спаѓаат и измамата и корупцијата, сега сочинува голем дел од случаите на организиран криминал кои се регистрирани во голем број земји низ континентот, без оглед на нивото на економски развој и благосостојба.
Во земјите како што се Белгија, Бугарија, Холандија и Словачка, економскиот криминал претставува примарна активност на најмалку една четвртина од групите и мрежите на организиран криминал.
Во Естонија, Молдавија и Србија и Црна Гора економскиот криминал претставува главна категорија на регистрираните случаи на организиран криминал, се вели во 191-вата страница на студијата.
Според експертите на СоЕ, Европа е сега можеби најпрофитабилниот пазар во светот во поглед на производството и трговијата со дрога, при што второво се смета за најважна активност на групите и мрежите на организиран криминал во скоро една третина од земјите-членки на организацијата.
Албанските банди, кои се проширија и надвор од своите природни географски области во 1990-тите, се особено активни во трговијата со дрога, како и во трговијата со оружје, луѓе и шверцувани цигари, според СоЕ.
Извештаи за трговијата и експлоатирањето луѓе доаѓаат од сé поголем број европски земји, како што вели СоЕ.
Молдавија, Романија, Украина, Руската федерација, Бугарија и Литванија се вели дека се најчесто споменуваните земји на потекло во случаите на трговија со луѓе.
Во земјите како што е Хрватска и Словенија, пак, шверцот на луѓе претставува главниот вид организиран криминал.
Стравувањата дека ЕУ ќе биде изложена на зголемен криминал од новите земји поттикнаа големи дебати во врска со проширувањето на Унијата кон исток, изјави Сегер за РФЕ/РЛ, истакнувајќи дека се покажа оти тоа е неточно.
„Тоа е, всушност, двонасочно“, рече тој.
„Мислам дека голем дел од криминалот во Источна Европа нема да биде можен без [криминалците да можат] да го искористат финансискиот сектор во Западна Европа, и тоа особено се однесува на перењето пари.
Извештајот на СоЕ, исто така, предупреди дека припадниците на организираниот криминал сé повеќе ги користат компјутерите за олеснување на своите активности.
Тој дава детални анализи на различните видови криминал поврзан со компјутерите, неговите врски со организираниот криминал и тероризмот и неговото влијание врз општествата.
