06/05/2010
Од Златко Ковач за Southeast European Times -- 06/05/10
Босна и Херцеговина (БиХ) троши стотици милиони евра во готовински трансфери за поединци, преку социјалните и ветеранските додатоци. 
Само во Федерацијата на БиХ (ФБиХ), ваквите права сочинуваат 40 отсто од годишниот буџет.
Сепак, државните средства едвај стигнуваат до најсиромашните граѓани на државата и има малку докази за намалување на сиромаштијата. 
Во меѓувреме, надуените јавни буџети стануваат фискално неодржливи.
Подобрувањето на квалитетот на владините трошења и реализацијата на јавните услуги за ранливите граѓани се еден од двата столба на актуелната Стратегија за партнерство на Светската банка за 2008-2011 година за БиХ.
Минатиот месец, одборот на извршни директори на Банката ја одобри Операцијата за развој на политиката (ДПО) во висина од 84 милиони американски долари, при што средствата беа поделени на 60 отсто и 40 отсто меѓу ФБиХ и Република Српска (РС). 
ДПО -- изготвена на барање на властите во БиХ -- има за цел да обезбеди буџетска поддршка за реформата на јавните трошоци.
Тоа, од друга страна, ќе помогне државната помош да стигне до најранливите групи граѓани.
„Успешното спроведување на овие реформи ќе ги дебликира не само средствата на Светската банка, туку и ќе остане клучен услов за услешно спроведување на фискалната рамка за која БиХ се согласи со ММФ“, изјави за SETimes менаџерот на Банката во земјата, Марко Мантованели.
ДПО го дополнува неодамна одобрениот стенд-бај аранжман на ММФ. 
Истиот е додадок на одобрението на Банката во февруари на Проектот за поддршка на социјалната безбедносна мрежа и вработувањето, како и кредитот од 53 отсто за малите и средните претпријатија (СМЕ), кој беше одбрен минатиот декември.
Но, средствата на ММФ може да бидат загрозени поради ќор-сокакот во врска со бенефициите. 
На 21-ви април воените ветерани протестираа насилно во Сараево, отфрлајќи ги сите евентуални измени во нивните права, и владата не е сигурна како да продолжи.
Мисија на ММФ е во посета на БиХ до 17-ти мај, за да утврди дали земјата ги исполнува условите за исплата на третата транша од стенд-бај аранжманот. 
Ако БиХ не ги исполни условите, ќе мора да најде други извори на средства, бидејќи овие суми веќе се вклучени во постојните буџети.
„Реформите се неизбежни, со или без Светската банка и ММФ, и тие станаа уште поитни поради влијанието на економската криза“, рече Мантованели.
Неспроведувањето на реформите ќе произведе масовни кратења на правата за сите корисници на бенефициите, непропорционално влијаејќи на значителен број граѓани, кои зависат највеќе од нив за егзистенција.
Официјалните претставници на Банката објаснија дека БиХ добива највеќе од која било земја во Европа од програмата на трансфер на готовински средства. 
Но, според актуелниот систем, корисниците на програмата кои имаат највисоки приходи, добиваат голем дел од јавните пари отколку оние со помали примања.
Примената на амбициозната законска рамка неодамна одобрена од двата ентитети на БиХ, ќе им овозможи на владите на ентитетите постепено да ги направат социјалната заштита и ветеранските програми поправедни и финансиски одржливи, велат властите. 
Во меѓувреме, луѓето на кои не им требаат вакви бенефиции поради високите приходи од други извори, нема да ги почувствуваат последиците.
Програмата за позајмување на Банката за 2009-2010 година, исто така, предвидува поддршка преку ДПО за буџетите на БиХ, која е под притисок поради падот на приходите.
БиХ пристапи во Банката во 1996 година, и оттогаш доби повеќе од 1,4 милијарди американски долари преку 66 проекти. 
Во моментов портфолиото на Банката во БиХ вклучува 17 активни проекти, вредни 454 милиони американски долари.
