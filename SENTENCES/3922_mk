10/01/2008
Од Артан Мустафа за Southeast European Times во Приштина -- 10/01/08
По повеќе од два месеци од одржувањето на изборите, Косово има нова влада. 
Парламентот во средата (9-ти јануари) го одобри Хашим Тачи за нов премиер на покраината. 
Неговата Демократска партија на Косово (ПДК) се здружи со поранешната владејачка партија, Демократската лига на Косово (ЛДК), во обид да му даде на Косово обединето водство во напорите за добивање независност оваа година.
Сепак, критичарите предупредуваат дека ПДК и ЛДК -- лути противници со години -- можеби нема да се согласуваат и некои велат дека Тачи направи скапа грешка невклучувајќи ги другите опозициски партии.
Косово ја има најсиромашната економија ов Европа и се карактеризира со високи нивоа на политичките тензии, како и со корупција. 
Тачи вети дека повторно ќе ја придобие довербата на граѓаните во раководството и ќе ги зајакне економските надежи.
„Ние се наоѓаме на најважната крстосница во нашата историја како земја“, рече тој по добивањето на одобрението од парламентот. 
„Ние се подготвуваме на почетокот од оваа година Косово да стане независна држава, демократска земја за сите свои граѓани.“ Сигнализирајќи ја посветеноста на мултиетничката иднина на Косово, тој проговори и на српски јазик.
ПДК освои 35 отсто од гласовите на изборите на 17-ти ноември, што е негов прв триумф на едни избори по косовскиот конфликт. 
Триесетидеветгодишниот герилски водач беше шеф на косовскиот преговарачки тим на конференциите во Рамбује и Париз во 1999 година. 
Тој сега стана четвртиот премиер на Косово.
Неговата влада има 15 министерства. 
ПДК води седум, а ЛДК пет министерства, додека две добија српските партии, а едно претставниците на несрпските малцинствата. 
Истиот ден кога ја одобри владата на Тачи, парламентот му даде на актуелниот претседател Фатмир Сејдиу -- кој ја предводи ЛДК -- нов петгодишен мандат.
Коалициските разговори помеѓу двете партии беа тешки. 
Тие предизвикаа расправија дури и во самата ЛДК, при што многумина во нејзиното раководство бараа да се остане во опозиција. 
Проблемите се усложнија кога Тачи побара никој од поранешните министри да не биде дел од новата влада.
Некои пратеници на ЛДК и понатаму му се лути на својот водач, Сејдиу. 
Тие го покажаа ова на парламентарната седница во средата, негласајќи за неговиот нов мандат.
Политичките аналитичари велат дека владата на Тачи изгледа способна. 
„Гледано од аспект на образовното ниво и граѓанската позадина, оваа влада изгледа добро. 
Но, мора да почекаме и да видиме дали ќе успее да постигне добра власт“, рече Берат Бужала, уредник на Дејли експрес.
Сепак, некои опозициски водачи велат дека коалиција ПДК-ЛДК е кревка и, најверојатно, ќе се соочи со внатрешни расправии.
„Ако вие [ПДК и ЛДК] се здружевте порано, војната ќе имаше помалку жртви и ќе завршеше порано, а независноста ќе дојдеше поскоро“, обвини Наим Малоку од Сојузот за иднината на Косово, кој доживеа неуспех како противкандидат на Сејдиу за претседател.
Неџат Даци, водачот на една друга опозициска партија -- Демократската лига на Дарданија -- е уверен дека опозицијата ќе има значителна улога.
„Во бројчана смисла, владејачката коалиција е силна. 
Но, односите се кревки и кога ќе дојде време за големи одлуки, опозицијата ќе го има својот збор“, предвиде тој.
