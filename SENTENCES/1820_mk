30/09/2004
Од Миранда Новак за Southeast European Times во Загреб – 30/09/04
Просечната септемвриска месечна плата во Хрватска изнесуваше 434 евра, што претставува зголемување од 12 отсто во споредба со истиот период лани.
Реалниот растеж -- растежот усогласен со зголемувањето на животните трошоци -- достигна 5,1 отсто, објави Хрватскиот државен трезор во својот последен билтен.
Сé уште постојат разлики во просечната плата помеѓу одредени сектори во економијата.
Највисоката просечна плата во септември е регистрирана во финансискиот сектор и изнесува 619 евра -- 42,6 отсто повеќе од просекот во земјата.
Вработените во јавната администрација, исто така, добиле годишна плата над просекот.
Другите надпросечни плати се за вработените во одбранбените сили и во задолжителното социјално осигурување, по што следи здравствената и социјалната заштита, електростопанството, водоводот и природниот гас, транспортот и домувањето, рударството, земјоделството, ловот и шумарството, образованието и другите социјални сектори.
Плати под просечната во републиката се регистрирани во областа на рибарството, градежништвото, трговијата, хотелскиот и ресторанскиот сектор, преработувачката индустрија и бизнисот со недвижности.
Во овие сектори просечната плата била под просекот за попмеѓу 6,8 и 39,6 отсто.
Најниската плата е регистирана во рибарскиот сектор и изнесува 262 евра.
Платите во приватниот сектор и понатаму се пониски отколку во јавниот сектор.
Просечната плата во приватниот сектор за септември достигна 380 евра, што е за 23,3 отсто под просечната плата во јавниот сектор и 12,3 отсто под просекот во земјата.
Просечната плата во септември за јавниот сектор достигна 495 евра, што е 11,4 отсто над просечната плата во земјата, се вели во извештајот на ЗАП.
Вкупната нето плата за Хрватска во првите девет месеци од оваа година достигна 3,4 милијарди евра, како што објави ЗАП.
Ова претставува номинално зголемување од 8,4 отсто од минатата година, додека реалниот растеж е 4,7 отсто.
Само во два сектори, од вкупно 13, нето трошоците за платите во првите девет месеци од оваа година биле пониски во споредба со минатата година.
Овие сектори се:
градежништвото, каде што вкупните трошоци за платите биле помали од 5,1 отсто, и рибарството, каде што е регистрирано намалување од 5,3 отсто, објави ЗАП.
И покрај тоа што одлуката за минимална плата од 225 евра е на сила од 1-ви април, некои работодавци и понатаму плаќаат плати пониски од овој износ.
Според податоците на ЗАП, во Хрватска во септември се регистрирани 1.036 такви случаи.
Сé уште не се знае реакцијата на ММФ на зголемувањето на платите во јавниот сектор.
Владата вели дека нејзината цел е постигнување на стенд-бај или кредитен аранжман со ММФ.
Стенд-бај аранжман во висина од 250 милиони американски долари е најавен за крајот на оваа година, но се чини дека ова ќе биде одложено за првата половина од следната година.
ММФ инсистира на тоа дека „замрзнувањето“ на платите во јавниот сектор е едно од најитните прашања, со оглед на тоа што најголем дел од државниот буџет оди за платите.
