23/01/2006
(Ромпрес, Тркиш дејли њус, бТВ, АБС онлајн, Планет Арк, Софиска новинска агенција - 23/01/06;
Aтинска новинска агенција, Хеленик радио, Софијаска новинска агенција, Ксинхуа - 22/01/06;
Meдиапул - 20/01/06)
Ладното време кое погоди поголем дел од северна и источна Европа во текот на изминатава недела се спушти и во неколку балкански земји, однесувајќи и човечки животи во Романија и Турција.
Студениот бран, кој во понеделникот (23-ти јануари) стигна и до Бугарија и Грција, се очекува да продолжи до крајот на неделава.
Романската новинска агенција Ромпрес во понеделникот објави дека еден 51-годишен маж бил пронајден мртов во близина на селото Тифести во источниот округ Вранчеа изминатиот викенд, додека еден 41-годишен маж починал од смрзнатици во пристанишниот град Костанца на Црното Море.
Три лица веќе починаа како резултат на студеното време што ја погоди земјата минатата недела.
Покрај тоа, седум лица беа хоспитализирани во источниот град Бакау поради изложеноста на ниските температури.
Романската метереолошка агенција објави дека температурите, најверојатно, ќе паднат до минус 25 степени целзиусови во северна Романија и субкарпатските ридови и дури до минус 31 степен целзиусов во другите делови на земјата, каде што се очекуваат силни ветришта.
Студеното време, исто така, предизвика проблеми и во снабдувањето со гас во Романија.
Со цел да го одржат снабдување со гас во домаќинствата властите го зголемија домашното производство и рекоа дека одблокирале дел од резервите на земјата, истовремено намалувајќи го дотурот во некои индустриски капацитети.
Интензивните снежни врнежи во Турција отсекоа преку 3.600 села во северниот и источниот дел од земјата.
Еден маж почина како резултат на изложеноста на студеното време за време на викендот, додека во снежна лавина загинаа девет лица, а 17 други беа повредени, патувајќи со автобус помеѓу источните градови Битлис и Дијарбакир.
Во очекување на обилни снежни врнежи во понеделник и вторник, градоначалникот на Истанбул Муамер Гулар ги повика жителите на најголемиот град во Турција да го користат јавниот транспорт, наместо своите автомобили.
Бугарија во понеделникот се разбуди во снег и температури од минус 10 целзиусови степени во Софија и до минус 17 целзиусови степени во другите делови од земјата.
Властите веќе предупредуваат за можните проблеми со јавниот транспорт, снабдувањето со електрична енергија и централното греење.
Во Грција министерот за јавен ред, Јоргос Вулгаракис, им нареди на полицијата и противпожарните служби да го стават својот персонал во состојба на готовност.
Метеоролозите предвидуваат големо невреме, интензивни снежни врнежи и северни ветришта и пад на температурите до 12 степени целзиусови, како и ублажување на времето од среда.
