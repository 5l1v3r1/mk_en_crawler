14/12/2011
Сафет Кабашај за Southeast European Times во Приштина -- 14.12.11
Уставниот суд го поништи пакетот привилегии за пратениците, содржан во Законот за правата и одговорностите. 
Судот на 8-ми декември ги прогласи за уставно некомпатибилни пет членови од законот. 
Сите пет се однесуваа на великодушните дополнителни привилегии што им се даваат на пензионираните пратеници и нивните семејства.
Според законот, пратениците имаа право на дополнителни пензии во висина од 50, 60 и 70 отсто од нивната конкретна плата, врз основа на условите на мандатот, и тоа почнувајќи од 55-годишна возраст. 
Оваа скала, тврдеше судот, ги прави пратеничките пензии осум до десет пати повисоки од основните пензии финансирани од државниот буџет.
„Една таква несразмерност во однос на возраста за пензионирање, како и висината на пензијата во споредба со основната пензија, покренува сериозни прашања за тоа дали собранието ги разгледа членовите 7, 3 и 24 од уставот на Косово, кога го донесе овој закон“, објави судот. 
Овие членови одредуваат дека извршувањето на јавните функции мора да се заснова на принципите на еднаквост.
„Се покажува дека пензиите што требаше да им се плаќаат на пензионираните пратеници се многу несразмерни со просечните пензии во државата“, тврди судот, подвлекувајќи дека уставниот поредок се заснова на принципите на демократија, еднаквост, недискриминација и социјална правда.
„Уставниот суд, во својата пресуда, заклучува дека спорните членови не се компатибилни со одредбите на косовскиот устав, и ги прогласи за ништовни и неважечки“, рече за SETimes косовскиот народен правобранител Сами Куртеши. 
Тој ја поздрави одлуката и ја припиша на професионализмот што го покажаа неговите правни советници со оспорувањето на законот.
Исто така, судската одлука ја поздрави Сузан Новобердали, пратеничка од помалата партија во владејачката коалиција, Косовската нова алијанса (АКР). 
Таа изјави за SETimes дека пензиите засновани на работното искуство и дополнителните привилегии треба да се опфатат со друг закон.
Специјалните привилегии за пратениците, како што се имунитетот и другите привилегии кои ја бранат и унапредуваат позицијата на избраните претставници, треба да се регулираат со закон, рече таа.
Косовскиот демократски институт, невладина организација која прва искажа загриженост во врска со привилегиите на пратениците, исто така, ја пофали пресудата. 
Програмскиот менаџер Дритон Селмани изјави за SETimes дека неговата невладина организација сметаше оти „возраста и нивото“ на дополнителни пензии што им се даваат на пратениците се „неуставни и целосно спротивни на социјалната и економската положба на Косово, како и дискриминаторски за другите вработени во земјата“.
Во јуни 2010 година, предлог-законот за привилегиите успеа да ја поттикне тимската работа на владејачката коалиција и опозицискиот блок, и истиот беше усвоен со 74 наспрема 2 гласа, и двајца воздржани. 
Ова се случи и покрај предупредувањата на ОБСЕ дека дополнителните пензиски одредби се прекумерни и многу ќе го оптоварат буџетот.
Покрај тоа, тогашниот претседател Фатмир Сејдиу го игнорираше барањето на една невладина организација, иницирано од Косовскиот демократски институт, да не го потпишува законот.
Охрабрен од различни невладини организации, народниот правобранител Куртеши поднесе тужба до Уставниот суд. 
За него, законот им овозможил „на пратениците на косовското собрание да реализираат пензии кои се многу поповолни од кои било други пензиски бенефиции за другите граѓани, и кои се недоследни на уставните принципи на еднаквост, владеење на правото, недискриминација и социјална правда“.
За Селмани, пресудата е уште еден пример со кој може да се гордее косовскиот највисок суд. 
Истата „го докажува нашиот став за ова прашање и нé тера да веруваме во институцијата која има мандат да ја чува уставноста и законот и редот на државата“, рече тој.
