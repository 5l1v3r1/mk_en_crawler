23/08/2010
Од Саша Илиќ за Southeast European Times во Белград – 23/08/10
Поранешниот директор на мисијата на УСАИД во Србија, Мајкл Харви, е одликуван професионалец за развој, со искуство во Таџикистан, Хаити, Етиопија, Ирак и Јордан. 
Харви ја заврши својата тура во Белград минатиот месец, каде што работеше од септември 2007 година. 
Пред да продолжи на својата следна позиција во Тел Авив, Харви разговараше со дописникот на SETimes Саша Илиќ за неговото искуство во Србија.
SETimes: Што ве импресионираше највеќе во Србија?
Mајкл Харви: Промената во политичката ориентација. 
Изборите пред скоро три години навистина разјаснија каде Србија сака да оди -- во ЕУ и [во] повторна посветеност на завршувањето на економската реформска програма. 
Тоа не беше случај со претходната администрација. 
Многу од градоначалниците низ земјата не беа толку позитивни политички актери тогаш, но сега има нова структура на добри партнери во големите градови.
Сепак, поважно е тоа колку Србија е оптоварена со минатото и колку не мора да биде. 
Луѓето се подготвени да продолжат понатаму, сакаат решавање на некои прашања -- како [апсењето на обвинетиот за воени злосторства Ратко] Младиќ и Сребреница -- и владата работи на нивно решавање. 
Јас, исто така, мислам дека луѓето сé уште не го ценат тоа колку остатокот од Европа е подготвен да ги дочека назад.
SETimes: Што беше клучно за остварување на приоритетите на УСАИД за поттикнување на инвестициите, економски раст и создавање работни места во Србија?
Харви: Создавањето здрав политичко-економски систем бара луѓето да се чувствуваат како да имаат удел во него. 
Ова се однесува на достоинството и довербата во иднината. 
УСАИД одигра централна улога во завршувањето на економската реформска агенда и јас сум многу горд на тоа. 
Но, таа сé уште не е завршена, и затоа Србија и понатаму заостанува.
Поголем дел од проблемот се однесува на корупцијата вградена во системот, која й наштетува на меѓународната репутација на Србија како дестинација за инвестиции. 
УСАИД ќе продолжи да биде партнер и да й помага на Србија да стане дестинација за српските и меѓународните инвеститори.
SETimes: УСАИД се фокусираше на медиумите од самиот почеток во Србија. 
Како го проценувате пристапот во овој сектор денес?
Харви: Медиумите се под огромен стрес на два фронта. 
Прво, приватните медиуми се водат од приходите за рекламирањето, и Србија е на сред голема економска криза. 
Иако економијата е во подобра состојба отколку пред една година, ние сé уште сме многу далеку [од крајот на кризата]. 
Второ, има реални прашања за тоа како секторот ќе се регулира во поглед на издавањето лиценци.
Од позитивната страна, [партнерот за спроведување на УСАИД] ИРЕКС и другите партнери завршија неверојатна работа со подобрувањето на медиумските професионализам во Србија. 
Сега добивате висококвалитетни новинари. 
Тоа е нешто на што сум особено горд.
SETimes: Кои очекувате да бидат приоритетите на директорот на новата мисија?
Харви: Бидејќи Србија сé уште не е во ЕУ, УСАИД го проширува своето присуство на следење на пристапниот датум, што значи дека отпочнуваме неколку нови проекти. 
Предизвикот ќе биде тие да се придвижат.
Загрижен сум дека владата ќе биде преокупирана со изборите за шест месеци. 
Политичари што се фокусирани на избори не се грижат за управувањето -- а сега е потребно управување. 
Има уште многу работа што мора да се заврши за Србија да влезе во ЕУ. 
Се надевам дека мојата наследничка, Сузан Фриц, ќе биде во состојба да ги задржи новите проекти и владата фокусирани на остварувања. 
Се надевам дека сите ќе го прославуваме членството на Србија во ЕУ на 1-ви јануари 2016 година -- моето предвидување.
SETimes: Какви промени би сакале да видите во Србија во следните пет години?
Харви: Една најголема работа што Србија мора да ја направи е да ја комплетира економската транзиција и да ги смири политичките партии и состојбата на економијата. 
Тие се сé уште премногу длабоко вплеткани во истата. 
Без тоа, ќе имате средина во која бизнисмените ќе инвестираат.
Тие мора да го тргнат тој систем и да создадат нов каде што приватната економија создава работни места. 
Тоа е поголем предизвик отколку влегувањето во ЕУ, бидејќи можете да влезете во ЕУ без да ги решите овие проблеми, но нема да бидете богато, среќно општество додека тие не бидат решени.
SETimes: Кој ви е најскапоцениот спомен од Србија?
Харви: Тоа е лесно -- пријателите. 
Ова беше прекрасно место.
