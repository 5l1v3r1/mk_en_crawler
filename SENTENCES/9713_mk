23/05/2013
Дражен Ремиковиќ за Southeast European Times во Загреб -- 23.05.13
На нешто повеќе од еден месец до пристапувањето на Хрватска во ЕУ, земјата ги засили своите напори за безбедност на границата.
Во рамките на подготовките за пристапувањето во ЕУ, Хрватска скоро тројно го зголеми бројот на гранични полицајци, на околу 6.000.
Тие ќе патролираат на границата долга 1.400 километри со соседните земји кои не се членки на ЕУ, Србија и Босна и Херцеговина.
„Тешко е да се говори за статистика и конкретни бројки на овие кривични дела, но она што можеме да кажеме е дека Хрватска постигна многу во изминативе години во борбата против шверцот со луѓе.
Серија закони, реогранизирана работа на полицијата, соработката со соседните држави се зголеми.
Се разбира, борбата против шверцот со луѓе може секогаш да биде подобра и секогаш може да се направи повеќе“, рече за SETimes Марио Мазиќ, директор на Младинската иницијатива за човекови права, регионална невладина организација со седиште во Загреб.
Минатата недела полицијата уапси 25 лица, кои беа обвинети за шверц на имигранти во ЕУ.
Групата, наводно, прошверцувала 133 луѓе, главно од Косово и Турција, во ЕУ.
Апсењата беа спроведени на 14-ти мај во Загреб, Сплит и северниот град Осиек.
„При претресот на становите на уапсените, полицијата заплени ...
пари, мобилни телефони, документи, дрога, СИМ-картички.
Транспортот на имигрантите бил вршен со автомобили, бродови и јавен транспорт, со помош на водич.
Имигрантите плаќале меѓу 1.000 и 1.200 евра по лице за патувањето и [завршувале] во Словенија или Италија“, рече за SETimes Хелена Биочиќ, портпаролка на Министерството за внатрешни работи.
„Ова е порака до шверцерите.
Бидете сигурни дека ќе тропнеме на вашата врата“, рече Деан Савиќ, шеф на секторот во хрватската полиција за корупција и организиран криминал.
Властите во БиХ уапсија 13 лица за истата акција.
„Полицајците од граничната полиција на БиХ ...
ја спроведoa акцијата под шифрата ,Југ’ заедно со колегите од Хрватска.
За време на акцијата беа уапсени 13 лица и тие се осомничени за шверц на нелегални имигранти од Косово и Турција.
Операцијата беше спроведена во 14 градови и уапсените му беа предадени на обвинителството“, рече за SETimes Санела Дујковиќ, портпаролка на граничната полиција на БиХ.
Балканскиот пат е пат на шверцот, кој се користи за пренос на луѓе, дрога и оружје од Источна Европа, Африка и Блискиот Исток во западна Европа.
Според Меѓународната организација за миграција, околу 400.000 луѓе нелегално влегуваат во земјите-членки на ЕУ секоја година.
Ружа Томашиќ, заменик-претседателка на парламентарниот Комитет за човекови права, рече дека Хрватска направи многу, кога станува збор за шверцот со луѓе, но мора да „остане будна“.
„Соработката меѓу државите од регионот е од клучна важност.
Мораме да ги заборавиме разликите, без оглед дали се политички или етнички, верски, ако навистина сакаме да се справиме со овој вид криминал.
Ова важи и за другите форми на криминал, како што е шверцот со дрога и оружје“, рече Томашиќ за SETimes.
Како ќе се промени Хрватска кога ќе влезе во ЕУ?
Кажете ни што мислите во делот за коментари долу.
