08/06/2012
Од Сафет Кабашај и Дражен Ремиковиќ за Southeast European Times во Приштина и Подгорицa -- 08/06/12
Одлуката на Црна Гора да отвори амбасада во Косово минатата недела наиде на отпор кај опозициските партии во Подгорица, кои тврдат дека тој потег ќе им наштети на односите на земјата со Србија.
Потегот за продлабочување на дипломатските врски беше поттикнат од ветувањето на Косово дека ќе ја прифати црногорската заедница како уставна категорија во земјата.
„Имаме добри политички, економски и трговски односи со Црна Гора. 
Отворањето амбасади уште повеќе ќе ги зајакне нашите односи“, рече за SETimes Артан Бехрами, советник за медиумите на косовскиот министер за надворешни работи.
Последните две земји што се отцепија од југословенската федерација, Црна Гора и Косово, оттогаш развија позитивни билатерални односи. 
Црна Гора го призна Косово во октомври 2008 година, одлука што ги залади односите на Црна Гора со нејзиниот поранешен партнер во сојузот, Србија.
Опозициските партии во Подгорица протестираа, што на крајот се претвори во насилство на улиците.
Невен Госовиќ, заменик-претседател на Социјалистичката народна партија (СНП) -- најголемата опозициска партија во Црна Гора, рече дека овој потег само ќе ги влоши односите.
„Отворањето на амбасадата во Приштина е последица на најсрамната одлука на Црна Гора да ја признае независноста на Косово и сигурно ќе ги расипе односите со Србија“, рече Госовиќ за SETimes.
„Јавноста во Црна Гора е сé уште поделена во однос на независноста на Косово. 
Но, реакцијата на јавноста сега одговара повеќе на веста за отворањето на амбасадата, отколку што тоа ќе беше пред пет години“, рече за SETimes Милан Поповиќ, професор на Факултетот за политички науки во Подгорица.
За Албан Бокши, извршен директор на Клубот за надворешна политика во Приштина, ова е позитивен настан. 
Според него, Србија во последно време се обидува да го дестабилизира регионот.
„Целта на Србија е да покаже дека сегашната состојба на работите на Балканот не е стабилна и трајна, имено, дека независноста на Косово не придонесува за стабилноста на регионот“, рече Бокши за SETimes.
Тој смета дека воспоставувањето дипломатски односи со Црна Гора го докажува спротивното -- дека билатералните и регионалните односи се стабилни и се подобруваат.
Лазар Радуловиќ, претседател на Народната црногорска партија на Косово, изјави за SETimes дека со одлуката за отворање амбасада во Приштина, Црна Гора дава пример за добрососедски односи.
„Тоа е ... 
многу важна одлука за регионот, и јас се надевам дека Косово ќе се потпре на примерот на Црна Гора во развивањето мултиетничко демократско општество, во духот на европските стандарди, што е целта на двете држави“, рече Радуловиќ.
Тој додаде дека одлуката доаѓа во вистински момент за неговата заедница и дека, можеби, ќе ги притисне приштинските власти да го исполнат своето ветување за да можат Црногорците да станат уставна категорија, рамноправна со другите косовски заедници.
