25/01/2011
Од Линда Карадаку за Southeast European Times во Тирана -- 25/01/11
Ана Пекмези, студентка по архитектура на Универзитетот во Тирана, вели дека носи православен крст од основно училиште. 
„Отсекогаш го сметав за дел од мојот изглед, не за симбол на верска посветеност и не за клучен елемент на мојот идентитет“, рече таа за SETimes.
Но, новиот предлог-закон на Министерството за образование може да ги принуди овие млади луѓе како неа да ги остават додатоците дома. 
Мерката, чија цел е нагласување на секуларизмот во образовниот сектор, ќе забрани носење верски симболи, вклучително и шамии, во средните училишта.
Од општа гледна точка, истата има за цел намалување на секоја идеолошка или верска индоктринација во училиштата, вклучително и организирањето политичка партија или верските активности меѓу училишниот персонал. 
Изложувањето верски симболи ќе биде забрането освен во училиштата каде што се учат верските предмети.
Муслиманската заедница во Албанија и православната црква се противат.
Слободата на религијата е доведена во ризик, рекоа претставниците на повеќе од 70 џамии низ целата земја на прес-конференција во Тирана претходно овој месец, обвинувајќи дека предложениот закон е дискриминаторски.
Православната црква издаде одделна изјава велејќи дека членот 36 -- клаузата која ќе ги забрани верските симболи -- го крши уставот, „како и меѓународните конвенции и резолуции, признаени и ратификувани од албанската држава“.
Рудина Хоџа, наставничка во Драч, не се согласува, велејќи дека целосно се противи на верските симболи во училишните простории. 
„Уставот го забранува и второ, Господ вели „моли се без да бидеш забележан“, без широки дејства или гестови кои ќе го привлечат вниманието на оние близу до тебе“, рече таа за SETimes.
Политичкиот аналитичар Ментор Кикиа вели дека предлог-законот е на нишан. 
„Не се работи само за заштитата на секуларизмот, туку јас мислам и дека училиштето е свето место на знаењето, а не на верата“, рече тој за SETimes.
„Јас сум муслиман, а мојата сопруга е православна. 
Ние нормално ги практикуваме нашите религии во семејството, но никогаш нема да прифатам професорка со шамија на главата да ги учи моите деца“, рече тој, Тоа, додаде тој, би било еднакво на наметнување на нејзината вера врз нејзините ученици.
„Исто така е неприфатливо, крст или други верски симболи да висат на ѕидот“, рече тој. 
Но, Лаурета Спахиу, специјалист за медиуми што го покрива парламентот, предупреди дека примената на законот „може да го погоди верскиот соживот“.
Релативната хармонија меѓу верите во државата е „меѓу најважните вредности [поради кои] Албанија е меѓународно ценета“, рече таа.
Носењето шамии на главата во училиштата е предмет на дебата и во соседно Косово. 
Во јуни, илјадници луѓе протестираа во Приштина против одлуката на Министерството за образование со кое на студентите им се забрануваше да носат бурка во училиштата.
Тие побараа од владата да ја преиспита одлуката, велејќи дека тоа не е верска униформа, туку верска обврска, што не го крши уставот. 
Досега, нивните напори беа неуспешни.
Преку границата, во Македонија, жените можат да бидат фотографирани за официјални лични документи, како што се возачки дозволи, со муслиманска облека. 
Министерството за внатрешни работи ја дозволува од верски, медицински или културни причини.
