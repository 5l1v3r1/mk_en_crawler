31/03/2010
(Финансиарул, Nine O'clock, Aктмедиа - 31/03/10;
AФП, АП, Ројтерс, Блумберг, Телеграф, HotNews.ro - 30/03/10;
IMF 29/03/10)
Европа мора да преземе итни дејства или во спротивно може да излезе од врвната економска група за една деценија или слично, предупреди извршниот директор на ММФ, Доминик Штраус-Кан, за време на кусата посета на Романија во вторникот (30-ти март).
„Ризикот за европските економии е да се најдат во втората лига“, АФП го цитираше Штраус-Кан од обраќањето пред студентите на Академијата за економски студии во Букурешт.
„Постои веројатност, ако Европејците не дејствуваат брзо ...
[економската] борба да се води меѓу САД и Азија, додека Европа да биде оставена настрана.“
Тој, исто така, предупреди дека Европа -- сериозно погодена од неодамнешната глобална рецесија -- излегува од кризата побавно отколку другите делови од светот.
„Заздравувањето оди брзо во некои делови од светот, како што е Азија, и не толку лошо во Латинска Америка и, најверојатно, ќе се забрза во Соединетите Држави“, рече Штраус-Кан, истакнувајќи:
„Европа сé уште заостанува“.
Штраус-Кан им рече на студентите на бизнис дека зајакнувањето на глобалната соработка е од суштинска важност, бидејќи светските пазари може да бидат погодени од уште една криза во некој момент во иднина.
Дел од решението за Романија, рече тој, ќе биде усвојувањето на еврото, иако некои актуелни услови го отежнуваат тоа.
Сегашниот датум-цел за Романија да пристапи во еврозоната е 2015 година.
Исто така, тој им рече на членовите на парламентот дека се потребни чекори за зајакнување на координацијата на политиката меѓу 16-те членки на ЕУ кои го користат еврото.
„Проблемите како грчкиот, кој јас мислам дека ЕУ ќе успее да го надмине, доаѓаат од фактот што 16 држави имаат единствена валута, но немаат единствена економска политика.“
Претставникот на ММФ рече дека процесот на усвојување на еврото треба да се одвива чекор по чекор, при што приоритет има макроекономската стабилност и мудрата фискална политика.
Романија моментно се бори со прекумерниот буџетски дефицит, макар што истиот не е ни одблизу застрашувачки како грчкиот.
Во Букрешт, Штраус-Кан се состана и со претседателот Трајан Башеску, кој истакна дека Романија би сакала долготрајно партнерство со ММФ, кое ќе оди подалеку од актуелната стенд-бај програма, која истекува во 2011 година.
Досега Романија доби 9,3 милијарди евра од ММФ, и 2,5 милијарди од ЕУ.
Говорејќи во Полска во понеделникот, Штраус-Кан го наведе „суштинското подобрување“ на европскиот финансиски систем како една од приоритетните задачи на која ЕУ треба да се фокусира за да не биде маргинализирана.
„Гледам јасна потреба од интегрирана европска рамка за спречување, управување и решавање на кризи“, рече тој во обраќањето пред Варшавското училиште за економија.
Европска управа за решенија треба да биде формирана во тие рамки, рече тој, истакнувајќи дека новото тело треба да има мандат и капацитет да се справи со проблематичните банки низ целиот континент на навремен и исплатлив начин.
Други приоритети се:
координација на зајакнувањето на економската политика во рамките на ЕУ, заживувањето на растот и решавањето на проблемот со невработеноста.
