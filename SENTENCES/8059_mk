02/02/2013
Мишко Талески за Southeast European Times во Скопје -- 02.02.13
Шесте години растечки субвенции за земјоделството доведоа до 30 отсто зголемување на обработливото земјиште во македонската житница Пелагонија, ја променија миграцијата село-град и двојно го зголемија извозот на земјоделски производи на земјата.
Но, овие придобивки не се без противници, што води до дебата за тоа дали да се продолжи со политиката што ја спроведе владата на ВМРО во 2006 година.
„Субвенциите им помогнаа на земјоделците на останат на земјиштето и да обезбедат егзистенција за своите семејства со зголемување на профитот, благодарение на извозот“, рече заSETimesВељо Тантаров, претседател на Сојузот на земјоделци на Македонија.
„Пред шест години, за време на другата влада, субвенциите изнесуваа 5 милиони евра. 
Денес нивната вкупна висина е 135 милиони евра“, рече тој.
Тантаров рече дека субвенциите го спречија новиот бран миграција од руралните во урбаните средини и ќе имаат сé попозитивно влијание.
Александар Ѓорѓиев, портпарол на владата, изјави заSETimes дека новите закони овозможуваат малите претпријатија да добијат и до 7,5 отсто субвенции за производите што ги произведуваат и продаваат, додека големите претпријатија имаат право до 15 отсто.
Владината помош покрива 30 отсто од наводнувањето, со максимум од 6.300 евра годишно. 
Истата покрива и 80 отсто од осигурителните премии, а во иднина ќе се прошири и на обезбедување земјоделски машини.
„Во периодот 2013-2017 земјоделските субвенции ќе изнесуваат вкупно 725 милиони евра“, рече заSETimesЗоран Коњановски, заменик-министер за земјоделство.
Но, противниците даваат економски и политички аргументи против субвенциите.
„За владата субвенциите не претставуваат реална земјоделска потреба која може да апсорбира голем број вработени луѓе; намерата е да се стават големи буџетски пари во рацете на земјоделците-гласачи, а потоа тие да се врзат и да се оптоварат со даноци“, рече Горан Николовски од опозициската Либерална партија.
Некои економисти велат дека проблемот лежи во фактот што Македонија увезува некои земјоделски производи.
„[Увозот] води до голем трговски дефицит ... 
Ние не можеме да ја задоволиме побарувачката за пченица поради нашите релативно неповолни услови и поради тоа што увозот е поевтин“, рече Борис Анакиев, професор на Земјоделскиот факултет во Скопје. 
„Скапата пченица резултира со скапа храна за животните, со што се зголемува цената на месото кое потоа станува неконкурентно.“
Поддржувачите тврдат дека субвенциите овозможија земјоделскиот извоз да се зголеми од 130 на 430 милиони евра во 2012 година. 
Субвенционираниот млечен сектор двојно го зголеми своето производство, од 25.000 на 50.000 литри во текот на изминатите пет години.
Што се однесува до регионот, Србија подготвува нов закон за земјоделството и руралниот развој, кој ќе обезбеди субвенции за помалите фарми.
„Досега условот да се добијат субвенции за млеко беа 3.000 литри по квартал. 
Новиот закон ќе овозможи субвенции за млекопроизводителите од 1.500 литри по квартал во планинските области“, рече Милош Миловановиќ, српски министер за земјоделство.
