25/02/2005
ЊУЈОРК, САД -- Разговорите за конечниот статус на Косово би можеле да започнат во текот на втората половина од оваа година, изјави во четвртокот (24-ти февруари) шефот на УНМИК, Сорен Јесен-Петерсен, за Советот за безбедност на ОН. 
Тој предупреди дека одложувањето на преговорите би можело да го попречи придвижувањето на регионот кон членството во ЕУ. 
Провинцијата постигна голем напредок во исполнувањето на меѓународно поставените стандарди, но „останува да се направи уште многу за да се уверат малцинствата дека имаат иднина во Косово“, рече Јесен-Петерсен. 
Тој додаде дека се потребни повеќе активности за „гарантирање на слободата на движењето на малцинствата и забрзување на враќањето на раселените лица“. 
Тој изрази разочараност од противењето на Србите да се вклучат во политичкиот процес во Косово.
Во извештајот поднесен до Советот минатата недела генералниот секретар на ОН, Кофи Анан, вели дека неподготвеноста на косовските Срби за учество во процесот претставува една од главните причини за ќор-сокакот во разговорите. 
Анан, исто така, ја обвини Владата во Белград дека не ги охрабрува Србите во провинцијата да се вклучат повеќе во процесот на градење на институциите. 
(Ројтерс, АП, АФП, Б92, Блумберг - 24/02/05)
