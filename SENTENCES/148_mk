02/04/2007
(АФП, АП, Блумберг, ЕУобзервер, Заман, Сабах - 28/03/07;
АП, АФП, Заман, Турски дневни вести - 27/03/07;
Гардијан, Неделен турски журнал - 25/03/07;
ЕурАктив - 21/03/07;
АФП, ФТ, Ројтерс, ДПА, ББС, ЕУобзервер - 11/12/06;
Европска Комисија)
Речиси 18 месеци по официјалното започнување на преговорите за членство на Турција, ЕУ се согласи во средата (28-ми март) да започне преговори со Анкара за фирмите и индустриската политика, второто од 35 поглавја што една земја-кандидат мора да ги заврши за да се приклучи во унијата од 27 земји.
Главниот преговарач на Турција со ЕУ, Али Бабачан, изјави за новинарите дека овој чекор е „значаен показател дека процесот на Турција за пристапување во ЕУ е во тек“.
Преговорите, кои заринкаа во декември заради спорот со Кипар, се „рестартирани на соодветен начин“, рече Бабачан.
Досега, Анкара и Брисел ги завршија преговорите за едно поглавје -- наука и истражување.
Според одлуката на ЕУ донесена во декември 2006-та година, осум други поглавја -- слободното движење на добрата, правото за основање и слободата за обезбедување на услуги, финансиските служби, земјоделскиот и руралниот развој, рибарството, царинската унија и надворешните односи -- остануваат замрзнати.
Одлуката дозволува останатите поглавја да бидат отворени, но ниту едно не може да биде привремено затворено.
ЕУ сака Турција да ги отвори своите пристаништа и аеродроми за Кипар, земја-членка на блокот.
Пред да започнат нејзините преговори за пристапување, во октомври 2006-та година, турските власти потпишаа протокол проширувајќи го договорот за царинската унија од 1963 на земјата со ЕУ на сите нејзини нови земји-членки, вклучувајќи го и Кипар.
Меѓутоа, земјата исто така издаде декларација образложувајќи дека ова не значи признавање на грчката администрација на Кипар, со која нема дипломатски односи.
Оттогаш, таа одбива да им овозможи на грчките бродови и авиони на Кипар пристап до нејзините пристаништа и аеродроми, инсистирајќи дека ЕУ мора прво да да го исполни ветувањето што го даде во 2004-та година дека ќе стави крај на економската изолација на Турските Кипарци во северниот дел од поделениот остров.
Министрите за надворешни работи на блокот повторно го нагласија ветувањето, а земјите-членки се согласија во јануари да работат кон отварање на директни трговски врски со турската заедница на Кипар, чија отцепена република е призната само од Анкара.
Спорот околу пристаништата не е единствениот проблем што го прати процесот на пристапување на Турција досега.
Друга пречка е контроверзниот член од кривичниот закон кој ја отвори вратата за судско гонење на новинарите и писателите.
Според членот 301 кривично дело е да се „навреди турската припадност“’ и тој беше употребен против голем број интелектуалци, меѓу кои и Орхан Памук, добитник на Нобеловата Награда за литература за 2006-та година, и Хрант Динк, истакнат турско-ерменски уредник.
На 19-ти јануари годинава, Динк беше убиен од страна на еден млад ултранационалист.
„Судското гонење и обвиненијата за изразување на ненасилно мислење според одредени одредби од новиот кривичен закон се причина за сериозна загриженост и можат да создадат клима на самоцензура во земјата“, напиша Европската Комисија (ЕК) во нејзиниот последен извештај за напредокот на Турција во процесот за пристапување, објавен во ноември 2006-та година.
„Ова посебно е случај со членот 301 според кој се казнува навредување на турската припадност, републиката, како и на органите и институциите на државата.
И покрај тоа што овој член вклучува одредба дека изразувањето на мислењето со кое се критикува не треба да претставува кривично дело, тој многупати беше употребен за казнување на ненасилните мислења искажани од новинарите, писателите, издавачите, академиците и активистите за човекови права“, рече ЕК.
Турција изрази подготвеност да изврши измени на контроверзниот закон, наместо целосно да го укине како што налагаа групите за права и претставници во Брисел.
Бидејќи земјата се наоѓа во изборна сезона -- со претседателски избори во мај и општи избори во ноември -- климата можеби не е погодна за значителни измени на законот, предупредуваат политичките аналитичари.
Контроверзноста на членот 301 е едно од неколкуте прашања поврзани со човековите права кои предизвикаа загриженост кај ЕУ.
Меѓу другите спаѓаат однесувањето кон малцинствата, особено кон Курдите.
Иако Анкара донесе голем број коренити реформи за исполнување на политичките критериуми на ЕУ за членство, критичарите велат дека имплементацијата заостанува и дека и понатаму во сила се големи рестрикции.
И покрај пречките што се појавија, претставниците на Турција, како и на ЕУ продолжуваат да изразуваат оптимизам за процесот за пристапување.
Иако Брисел делумно ги замрзна преговорите во декември, претставниците на Турција и ЕУ се обидоа да го контролираат ударот.
„Возот не беше удрен -- возот е сеуште цврсто на патеката“, рече британскиот секретар за надворешни работи Маргарет Бекет, чија земја е една од најголемите поддржувачи на обидот на Турција за членство во ЕУ, по средбата во декември.
„Осум поглавја се одложени -- 27 од 35 не се замрзнати и постојат добри изгледи дека работите ќе се одвиваат стабилно и ефикасно со цел Турција да стане, кога ќе дојде време, земја-членка на ЕУ“.
Меѓувремено, Анкара нагласи дека е одлучна да продолжи со реформите.
По делумното укинување, турските преставници изготвија свој план на реформи, поделен на 35 преговарачки поглавја и базиран врз сопствените приоритети на земјата.
„Ако целта е да се достигнат европските стандарди, тогаш ние сами ќе го направиме тоа без Еу да го побара тоа“, рече тогаш турскиот министер за надворешни работи Абдула Гул.
Програмата, која го покрива периодот од 2007-та до 2013-та година, треба да биде имплементирана пред 2012-та година.
Последните месеци ќе бидат посветени на дискусии за датум за влез на Турција во блокот, рече Бабачан за време на неговото патување низ Европа во март.
Турција беше официјално призната за земја-кандидат за членство во ЕУ во 1999-та година -- по 40 години откако за прв пат аплицираше за членство во Европската економска заедница формирана во 1957-та година од страна на шест од денешните 27 земји-членки на ЕУ.
Таа доби датум за започнување на преговорите за членство во декември 2004-та година.
Пред почетокот на процесот, некои земји-членки, како Германија, предлагаа дека на Турција не треба да и биде понудено целосно членство, туку само „привилегирано партнерство“.
Околу девет месеци по започнувањето на преговорите во октомври 2005-та година, првото поглавје од преговорите беше отворено и привремено затворено во јуни минатата година.
Турција сега се надева да отвори уште три поглавја пред завршувањето на шестмесчното претседателство на Германија со Унијата, кое истекува на 30-ти јуни.
