02/09/2011
Севда Јузбаншиоглу за Southeast European Times -- 02.09.11
Зголеменото насилство меѓу турските безбедносни сили и ПКК ја поттикна владата да дебатира околу одреден број нови безбедносни мерки на претпазливост. 
Покрај проширувањето на воените операции, доделувањето дополнителни ингеренции на гувернерите стана предмет на дискусија од состанокот на Националниот совет за безбедност (МГК) на 18-ти август.
Во Турција, гувернерот е јавен претставник со најголема власт во провинцијата, назначен од Анкара, кој ја контролира полицијата и жандармеријата. 
Иако военото дејство бара писмена дозвола од гувернерот, со новите ингеренции за кои се дискутира, гувернерот ќе има клучна улога и во распоредувањето и водењето на воените сили.
Ова прашање поттикна вжештена јавна дебата бидејќи „супер гувернерите“ станаа синоним на најлошиот период од борбата на државата против курдскиот сепаратизам под ОХАЛ (Регионот на вонредна состојба) кој заврши во 2002 година.
Вонредната состојба, која почна во 1987 година, беше продолжена 46 пати, за време на која надлежни беа шест „супер гувернери“. 
Гувернерите беа изземени од одговорност и нивните одлуки не беа предмет на судски процес.
За време на овој период беа извршени безброј злоупотреби на човековите права, вклучително и противзаконски убиства, раселување на населението и ограничувања на другите слободи -- период од истријата со кој земјатa сé уште се помирува.
Но, Мехмет Јегин, од Меѓународната организација за стратешко истражување (УСАК) смета дека Турција денес не треба да се споредува со Турција од 1990-тите.
„Повеќе немаме нерешени политички убиства и тортура. 
Поминуваме низ процес на цивилизација ... 
За првпат во историјата, највисоки воени претставници поднесоа оставка во оваа земја, наместо цивилни претставници“, истакна Јегин.
Јегин, исто така, истакна дека во овој чекор се работи за заштита на цивилите, наместо борба против нив. 
„Перцепцијата во 1990-тите беше многу поразлична“, рече тој, тврдејќи дека за време на тој период луѓето патеа бидејќи силите што требаше да ги штитат, исто така, спроведуваа напади. 
Сега, вели тој, владата се обидува да добие целосна поддршка за зголемување на присуството на цивилите во регионот.
Сепак, спроред експертот за тероризам и политичар Умит Оздаг, доделувањето ингеренции на гувернерите во врска со воените активности би било грешка.
„Распоредувањето и водењето на [трупите] не е нешто што го прави еден цивил. 
Ако сте гувенер можете да кажете: „ПКК се наоѓа на тој фронт, одете и извадете го“, како гувернер можете да го сторите тоа, имате надлежност. 
Но, ако одите и дадете воени команди како: „Опколете ги од десно, качете се од лево“, тогаш тоа ќе доведе до катастрофа“, рече Оздаг.
Дебатата околу улогата на цивилите и војската во турската антитерористичка стратегија, исто така, го покрена прашањето на цивилно-воените односи, при што некои тврдат дека назначувањето „супер гувернери“ ќе ја намали улогата на војската на југоистокот.
Специјалистот за тероризам, Ерџан Читлиоглу, вели дека владата сака да почувствува повеќе власт во југоисточниот регион, иако гувернерите веќе имаат широки ингеренции.
„Брзината на координирањето на нивните [гувернери] [со војската] е од клучна важност, можеби бирократските проблеми како што се писмените дозволи можат да се избегнат. 
Со доделувањето повеќе ингеренции [на гувернерите] владината контрола над регионот ќе се зголеми“, тврди тој.
