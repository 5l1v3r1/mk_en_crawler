09/02/2013
Бојана Миловановиќ и Линда Карадаку за Southeast European Times во Белград и Приштина -- 09.02.13
Додека неколку практични прашања меѓу Белград и Приштина полека ја добиваат својата разрешница, статусот на северно Косово и понатаму останува пречка која ЕУ вели дека мора да се реши низ тековниот дијалог меѓу двете земји.
ЕУ вели дека се потребни три дијалози.
„Еден меѓу Приштина и Белград, друг меѓу приштинските власти и Србите на север и третиот меѓу Србите од двете страни на реката Ибар“, рече заSETimesСтојан Пелко, портпарол на канцеларијата на ЕУ во Косово.
„Само трајно решение е нешто за што и двете страни ќе се согласат. 
Според тоа, оваа одговорност лежи во рацете на страните во дијалогот. 
Решението за ова прашање мора да биде оригинално косовско решение, а не моделирано според другите примери“, рече Пелко.
Косовските Албанци инсистираат на тоа дека решението за северно Косово треба да се заснова на Планот на Ахтисари кој беше основа за прогласувањето независност на Косово, но косовските Срби и Белград го одбиваат тоа.
Косовските Срби одржаа протестен митинг на 30-ти јануари, повторувајќи дека не ги признаваат приштинските институции и барајќи Белград да загарантира спроведување на договорите постигнати досега во Брисел.
Лабинот Греицевци, извршен директор на Институтот РИДЕА во Косово, рече дека мирното спроведување на принципите на Ахтисари е најдобро, а можеби и единствено, реално и долготрајно решение за тешкото прашање на северно Косово.
„Во суштина, пакетот на Ахтисари е, исто така, единственото сценарио и план кој е во согласност со европските вредности и концептот на уставен патриотизам, кој ја прави oсновата на европската градба“, рече Греицевци за SETimes.
Сепак, решението и понатаму зависи од паралелните институции во северно Косово.
Слободан Самараџиќ, заменик-претседател на Српската Демократска партија, смета дека Србија треба да ги задржи своите институции во северно Косово по секоја цена, бидејќи истите се клучни за одбраната на националните и државните интереси на Србија, како и на Србите од северно Косово.
„Секое друго решение што би ги претставувало институциите во независно Косово би било катастрофално за Србите и Србија, бидејќи со тоа земјата би се откажала од дел од својата територија. 
Србија мора да ги зачува тие институции“, рече Самарџиќ за SETimes.
На состанокот во јануари со специјалниот претставник на ЕУ во Косово, Самуел Жбогар, западните амбасадори и меѓународните претставници, косовскиот премиер Хашим Тачи рече дека Србија се вратила на старото сценарио на поделба и размена на територии.
„Не морам да потсетувам на катастрофалните резултати што тенденцијата за промена на границите на Балканот би ги дала. 
Заради тоа, неопходнa е вашa брзa и јаснa изјава за ова прашање“, рече Тачи.
Оливер Ивановиќ, поранешен државен секретар во косовското министерство, рече дека од системски аспект, северот секогаш ќе биде поинаков. 
„Владата на Тачи мора да го сфати тоа и да најде правна платформа за вклопување на северот. 
Северот нема да се отцепи од остатокот на Косово, но ни Косово не може да се отцепи од Србија“, рече Ивановиќ.
