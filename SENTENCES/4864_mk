24/09/2009
Од Беса Беќири за Southeast European Times во Приштина – 24/09/09
Полициската единица на ЕУЛЕКС за истражување на воените злосторства, во соработка со косовската полиција и КФОР, уапсија четворица косовски Срби рано во средата (23-ти септември), во близина на Гњилане, за наводни воени злосторства извршени во април 1999 година.
Распитот е закажан за в четврток, пред судија на ЕУЛЕКС.
Петтото лице, уапсено за попречување на полициската операција, беше ослободено.
„Обвиненијата се однесуваат на наводниот нехуман третман;
страдање или нарушување на телесниот интегритет или здравје, примена на мерки на заплашување и терор, нелегално апсење и притворање“, соопшти ЕУЛЕКС.
Според локалните медиуми, меѓу уапсените се Светлана Стојановиќ, Добривоје Трајковиќ, Слободан и Среќко Мартиновиќ и Срѓан Филиќ, сите од Ново Брдо.
„Обвиненијата немаат никаква врска со вистината“, изјави за локалното Радио КИМ Влада Мартиновиќ, чиј татко и вујко беа уапсени.
Српската агенција Фонет вели дека Среќко Мартиновиќ бил косовски полицаец.
Агенцијата, наводно, објави дека Српскиот национален совет за Косово остро ги осуди апсењата, велејќи дека потегот на ЕУЛЕКС е „скандалозен“.
Косовските Срби во Ново Брдо се спротивставија на апсењата.
Белградскиот канал Б92 го цитираше Стојан Станојевиќ, српски политички водач во Ново Брдо, дека осомничените „се невини“ и дека „немаше судири или напади врз Албанците за време на бунтот во 1999 година“.
Според Радио Слободна Европа, српскиот министер за Косово, Горан Богдановиќ, побарал од ЕУЛЕКС „да ги разјасни“ фактите врз кои се засноваат апсењата.
Медиумската конфузија во врска со учеството на косовската полиција во апсењата беше разјаснета од страна на портпаролката на полицијата Баки Келани, која беше цитирана во весникот Eкспрес дека апсењата биле извршени во соработка со ЕУЛЕКС.
Апсењата во средата уследија по еден период на зголемена тензија помеѓу ЕУЛЕКС и Приштина во врска со полицискиот протокол потпишан помеѓу ЕУЛЕКС и Србија.
Протоколот е на сила, но разговорите со Белград се очекува да продолжат во врска со неговото спроведување.
Во меѓувреме, во вторникот, судот за воени злосторства во Белград ослободи двајца поранешни српски полицајци, Сретен Поповиќ и Милош Стојановиќ, за тортура врз тројца албанско-американски браќа, кои подоцна биле убиени за време на косовскиот конфликт, во познатиот случај Битиќи.
Обвинителот за воени злосторства Владимир Вукчевиќ вети дека ќе поднесе жалба на ослободувањата.
„Забележано е дека во случаите кои се однесуваат на полицајци, постои т.н. премолчен заговор.
Други полицајци и сведоци не сакаат да покажат со прст на своите пријатели“, рече Вукчевиќ.
