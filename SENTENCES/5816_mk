22/03/2011
(Хаг џастис портал - 22/03/11; МИА, Макфакс, Грик репортер, Катимерини, Expatica.com - 21/03/11; МИНA - 18/03/11)
Распитот во судската постапка што ја покрена Македонија против Грција во врска со нејзиното наводно кршење на привремениот договор од 1995 година меѓу двете земји, беше отворен во Меѓународниот суд на правдата (МСП) во понеделникот (21-ви март).
Македонија ја поднесе тужбата во високиот суд на ОН со седиште во Хаг во ноември 2008 година, откако Грција го блокираше нејзиниот влез во НАТО за време на самитот на Алијансата во Букурешт во април истата година, инсистирајќи на тоа дека најпрво треба да се реши долготрајниот спор за името меѓу двете земји.
Во тужбата поднесена до МСП, Скопје вели дека овој потег бил „флагрантно кршење“ на одредбите од членот 11 од привремениот договор од септември 1995 година меѓу двете земји. 
Овој член предвидува дека Грција „се согласува да не се противи“ на членството на Македонија во меѓународните организации и институции што ја нарекуваат поранешна југословенска република Македонија.
Тоа е привремената референца под која Македонија беше примена во ОН во 1993 година и која Грција сè уште ја користи за својот северен сосед. 
Атина одбива да ја признае поранешната југословенска република под нејзиното уставно име, Република Македонија, стравувајќи дека ова може да значи потенцијални територијални претензии кон провинцијата Македонија во северна Грција.
Во воведното излагање пред МСП, македонскиот министер за надворешни работи, Антонио Милошоски, им рече на судиите на ОН дека неговата земја не бара решение за нејзиниот спор во врска со името со Грција, што „останува предмет на“ процесот на преговори со кои посредуваат ОН.
Eдинствената цел на изведувањето на случајот пред судот „е да се загарантира дека тужената страна ќе исполни една од своите клучни обврски“ од договорот од 1995 година, истакна министерот.
„Искрено ни е жал за овој однос на тужената страна и се надеваме дека судот ќе им помогне на двете страни да се вратат во рамките на системот, утврден со привремениот договор“, македонската државна новинска агенција МИА го цитираше Милошоски. 
„Тоа ќе ни овозможи да продолжиме со нашите активности за пристапување во НАТО и во Европската унија -- цел на која сме посветени од 1993 година и која е прилично важна за внатрешната стабилност на македонското мултиетничко, демократско општество.“
Тој, исто така, посочи дека Македонија даде свој придонес во напорите на НАТО во Авганистан од 2002 година, околу шест години пред одлуката на Грција да стави вето на поканата на земјата за пристапување во Алијансата како полноправна членка, заедно со Албанија и Хрватска.
Во своето обраќање пред судот во понеделникот, британскиот адвокат и професор Филип Сандс, член на тимот што ја претставува Македонија, рече дека името на поранешната југословенска република никогаш немало за цел да претстави „какви било територијални претензии“. 
Но, прашањето беше од суштинска важност за нејзината „внатрешна стабилност и регионална благосостојба“, додаде тој.
Тимот кој ја претставува Македонија вклучува уште тројца други професори по право од Вашингтон, Брисел и Сорбона, како и двајца од Факултетот за правни науки во Скопје.
Според распоредот на рочиштата, Македонија треба да заврши со своите аргументи во вторник (22-ри март). 
Судиите потоа ќе ги сослушаат аргументите на Грција за време на дводневниот распит кој почнува в четврток.
Вториот круг од усните расправи ќе биде отворен на 29-ми март и ќе заврши два дена подоцна со завршниот збор на Грција.
Потоа се очекува МСП да ја изрече својата одлука во текот на следните шест месеци.
