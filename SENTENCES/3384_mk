19/02/2007
(Заман, Тркиш дејли њус, Њу Анатолијан - 19/02/07;
ВOA - 18/02/07;
Ројтерс, АФП, АП, РФЕ/РЛ, Тркиш дејли њус - 17/02/07)
Турскиот министер за надворешни работи, Абдула Ѓул, ги негираше шпекулациите за расправијата помеѓу владата и војската во земјата во врска со тоа како Анкара треба да се справува со терористите на Курдистанската работничка партија (ПКК) во северен Ирак.
„Нашиот премиер, началникот на Генералштабот и јас се согласуваме околу ова прашање“, турските медиуми ја цитираа изјавата на Ѓул во понеделникот (19-ти февруари).
Неодамнешните изјави на командантот на турската војска, генерал Јашар Бујуканит, премиерот Реџеп Тајип Ердоган и самиот Ѓул, за тоа како да им се пристапи на ирачките Курди во врска со ПКК, се чинеа спротивставени.
За време на посетата на Вашингтон минатата недела, Бујуканит рече дека двете партии -- онаа на Масуд Барзани, водачот на Курдистанската регионална влада во Ирак, и на ирачкиот претседател Јалал Талабани -- ги поддржуваат бунтовниците во северен Ирак и дека границата помеѓу регионот и Турција е сосема необезбедена.
Тој, исто така, укажа дека Турција би можела да преземе унилатерално воено дејство против ПКК, која ги користи своите бази во северен Ирак како појдовна точка за напади во внатрешноста на Турција.
„Ирачките безбедносни сили не ја обезбедуваат другата страна на границата“, рече генералот по разговорите со американските претставници во четвртокот.
„Ирачката страна е предадена на ПКК.
Ако ПКК го користи тоа за да го повреди нашиот народ, неопходно е Турција да преземе мерки“, рече тој.
ПКК е забранета во Турција и е прогласена за терористичка организација од страна на ЕУ и на САД, кои неодамна побараа од Турција да најде решение на својот проблем со милитантите преку дијалог со властите на ирачките Курди.
Минатата недела Ердоган укажа дека Анкара е подготвена да разговара околу ова прашање со регионалната курдска влада во Ирак, но Бујуканит ја отфрли оваа опција.
Ѓул, од своја страна, ја потврди волјата на владата да го продолжи дијалогот со ирачките Курди за наоѓање решение во врска со овој проблемот со помош на политички средства.
„Војниците говорат со оружје ...
но, пред да биде достигната оваа точка, политичарите и дипломатите треба да ја сработат својата работа“, беше цитирана изјавата на министерот во саботата.
Во меѓувреме, Гласот на Америка (ВОА) во неделата објави дека курдските функционери во северен Ирак ги негирале обвинувањата на Бујуканит дека ПКК ужива поддршка од партиите на Барзани и Талабани.
Искажувајќи ја подготвеноста на ирачките Курди за разговори со Анкара, Фалах Бакир, директор на канцеларијата за надворешни односи на курдската регионална влада во Ирак, рече дека спорот со ПКК не претставува домашно прашање.
„Тоа е турско прашање“, изјави Бакир за ВОА.
„Затоа, ние не сме дел од овој проблем.“
