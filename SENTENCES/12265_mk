13/01/2005
САРАЕВО, Босна и Херцеговина (БиХ) -- Командантот на ЕУФОР, генерал-мајор Дејвид Лики и босанските и хрватските членови на Претседателството на БиХ, Сулејман Тихиќ и Драган Човиќ, во средата (12-ти јануари) се состанаа на разговори во врска со прашањата на безбедноста и соработката.
Тие се согласија дека забрзаните реформи во одбраната и полицијата, борбата против организираниот криминал и целосната соработка со Трибуналот на ОН за воени злосторства претставуваат главните приоритети.
Во другите вести од средата, ЕУФОР им ја предаде контролата врз еден дел од инфраструктурата на аеродромот во Мостар на општинските власти.
Во тек се разговори за начинот на кој ќе се изврши предавањето на капацитетите на аеродромот за складирање на гориво под општинска контрола.
Исто така во средата, локалниот весник „Глас српски“ објави натпис во кој се цитира високиот претставник Педи Ешдаун.
Тој предупреди дека водачите на РС повеќе не смеат да не ги исполнуваат своите ветувања, особено оние кои се однесуваат на соработката во врска со воените злосторства и одбранбените реформи.
(Фена, ПБС БиХ, Pincom.info, Веб-страница на ОХР, РТРС, НТВ Хајат - 12/01/05)
