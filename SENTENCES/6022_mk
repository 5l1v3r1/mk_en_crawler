07/12/2010
Од Игор Јовановиќ за Southeast European Times во Белград -- 07/12/10
И покрај официјалниот став дека не постојат услови за гласање на косовските Срби на општите избори в недела (12-ти декември), српската влада објави дека нема да се обиде да ги казни оние кои излегуваат на гласање.
Тој став очигледно придонесе за составување осум -- од вкупно 29 -- српски кандидатски листи за места во косовскиот парламент.
Според косовскиот изборен законик, Србите имаат загарантирани десет од 120 места во парламентот без оглед на одѕивот.
Во случај на поголем одѕив, Србите можат да добијат повеќе од 20 места.
Има повеќе од 200 кандидати на српските кандидатски листи, вклучително и 82 жени.
Сепак, малку се од северот на Косово -- каде што Србите сочинуваат мнозинство од населението.
Партиите и граѓанските здруженија што ги здружуваат Србите од енклавите во централно и јужно Косово, каде што Србите живеат во албанско окружување, го сочинуваат мнозинството на учесниците.
Аналитичарите сметаат дека Независната либерална партија и Обединетата српска листа ќе се борат за доминација.
Независната либерална партија со години учествува во косовската влада.
Партискиот водач Слободан Петровиќ предвиде дека неговата партија ќе освои повеќе од десет мандати в недела, и ќе има најмалку тројца министри во идната влада.
„Граѓаните ги препознаваат вредностите на Независната либерална партија“, рече Петровиќ, додавајќи дека нејзините главни приоритети се враќањето на Србите на Косово и подобрување на нивната економска позиција.
Појавувањето на Обединетата српска листа е особено интересно, при што нејзините водачи тврдат дека истата вклучува претставници од сите парламентарни партии од Србија.
Тие ја нарекуваат „државна листа“, алудирајќи на сознанието дека групата ужива поддршка барем од дел на белградската влада.
Ова е точно до одреден степен, со оглед на тоа што еден од кандидатите е Ранѓел Нојкиќ, висок претставник на Српското движење за обнова, кое е членка на српската владејачка коалиција.
„Пред да почнеме со формирање на Обединетата српска листа, разговаравме со луѓето од српската влада.
Можете и самите да видите дека Српското движење за обнова го поддржа нашето учество на изборите.
Многу други партии, исто така, не поддржуваат на патот“, изјави за белградската новинска агенција Бета, еден од шефовите на Обединетата српска листа, Рада Трајковиќ.
Српскиот министер за Косово и Метохија, Горан Богдановиќ, рече дека не го поддржува учеството на Србите на изборите, но додаде дека во извесен степен ја сфаќа нивната одлука поради тешките услови во кои живеат.
Богдановиќ, исто така, рече дека е свесен оти многумина очекуваат многу Срби, без преседан, да учествуваат в недела.
Тој истакна дека српската влада нема да ги подели на „патриоти и предавници“.
Сите Срби што „работат во интерес на српската заедница“ ќе имаат поддршка од Белград, рече тој.
Сепак, не ги гледаат сите во Белград работите на ист начин.
Петар Петковиќ, портпаролот на Демократската партија на Србија на Воислав Коштуница, изјави за SETimes дека косовските Срби не можат да добијат ништо од учеството во косовската влада.
„Ќе ги истераме од нашата партија сите оние членови кои ќе учествуваат [в недела]“, рече Петковиќ.
