12/03/2012
Мишко Талески за Southeast European Times во Скопје -- 12.03.12
Македонија ќе започне прелиминарни разговори на високо ниво со ЕУ, со цел намалување на должината на официјалните преговори кои земјата би ги имала, ако добие датум за разговорите за пристапување.
Претседателот на ЕК, Жозе Мануел Баросо, и комесарот за проширување, Штефан Филе, минатата година во Охрид се согласија за разговорите на 15-ти март со македонското раководство.
Канцеларијата на делегацијата на ЕУ во Скопје соопшти дека дијалогот е насочен кон одржување на правецот на институционалните реформи со цел доближување на Македонија до ЕУ.
„Затоа комесарот Филе го започнува дијалогот со премиерот (Никола) Груевски -- за фокусирање на клучните реформски предизвици“, рече за SETimes портпаролот на ЕУ, Константин Јовановски.
Јовановски рече дека разговорите ќе се фокусираат на реформата на македонската јавна администрација, зајакнувањето на владеењето на правото, заштитата на слободата на изразување на медиумите, подобрувањето на изборниот процес и развојот на пазарната економија.
„Македонија сега добива повисок третман и е еден чекор понапред, и покрај тоа што е блокирана од Грција“, рече Груевски.
Македонија чека три години да добие датум за преговори за членство во ЕУ.
Грција ја блокираше планираната покана за влез на Македонија во НАТО во 2008 година, а во 2009 година ги блокираше разговорите за пристапување во ЕУ поради долготрајниот спор за името.
Грција вели дека зборот „Македонија“ имплицира право на грчката покраина со истото име.
Македонија, која беше примена во ОН под името „поранешна југословенска република Македонија“, вели дека промената на нејзиното име би значело одрекување од нејзиниот национален идентитет.
Повеќе од 100 земји ја признаваат како „Република Македонија“.
Според условите на механизмот за дијалогот, водачите на ЕУ и македонските водачи ќе се состанат двапати во текот на една година, но дијалогот ќе продолжи во текот на целата година.
Извештајот за напредокот ќе биде објавен во октомври.
„Со оглед на тоа што билатералните спорови го забавуваат или заглавуваат пристапувањето во ЕУ, овој дијалог претставува двигател за преземање слични вакви механизми на други места“, рече за SETimes Владимир Божиновски, аналитичар од Центарот за политичко истражување.
Овој дијалог на највисоко ниво не е замена за отпочнувањето официјални преговори за членство, според македонската вицепремиерка за европски прашања, Теута Арифи.
„Дијалогот претставува проактивен одговор на ЕУ [на] активностите што ги преземаме од последниот извештај на ЕК за напредокот“, рече Арифи.
Maкедонскиот претседател Ѓорге Иванов, пак, рече дека пресудата на МСП во корист на Македонија и на привремената спогодба Македонија-Грција од 1996 година, претставуваат рамка за Македонија да го продолжи процесот на интеграција во ЕУ.
Иванов им го врежа овој став на високите претставници на ЕУ -- Ричард Ховит, Едвард Кукан и Лојзе Петерле -- за време на нивниот состанок минатиот месец.
„Овој процес треба да е паралелен со нашите дискусии со Грција за изнаоѓање решение околу спорот за името“, рече за SETimes советникот за надворешни работи на Иванов, Дарко Костадиновски.
Некои аналитичари велат дека механизмите на дијалогот може да ги надминат постојните регионални билатерални спорови и да го олеснат пристапувањето на кандидатите во ЕУ.
„Во 1981 година Европскиот парламент даде негативна одлука за членството на Грција во ЕУ, но поради политичкиот притисок, земјата беше примена“, рече Божиновски.
Другите регионални земји кои имаат аспирации за членство во ЕУ сé уште не ги објавиле преговорите за пристапување во ЕУ, но аналитичарите велат дека билатералните спорови ќе бидат проблем во процесот.
Белград и Приштина минатиот месец постигнаа договор во врска со регионалното претставување на Косово, кој Брисел го прими многу позитивно и й додели кандидатски статус за членство во ЕУ на Србија.
Босна и Херцеговина (БиХ) ќе поднесе апликација за членство во ЕУ во јули.
Прашањата со кои БиХ се соочува се поврзани со реформите, но и со односите со Србија и Хрватска, во врска со Република Српска и позицијата на Хрватите во БиХ.
