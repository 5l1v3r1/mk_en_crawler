06/06/2011
(Разни извори -- 03/06/11 - 06/06/11)
Десетици илјадници демонстранти се собраа пред парламентот во неделата вечер (5-ти јуни), за да ја искажат својата лутина во врска со плановите на социјалистичката влада за дополнителни мерки на штедење со цел да се обезбеди повеќе готовина и да се спречи евентуалното стопирање на исплатата на долгот на земјата.
Овие најголеми во серијата мирни демонстрации кои траат 12 дена, наводно привлекоа околу 80.000 луѓе, кои го исполнија плоштадот Синтагма во Атина, повикувајќи ја владејачката партија ПАСОК да се откаже од новата програма, која требаше да биде поднесена во парламентот оваа недела. 
На некои од банерите што демонстрантите ги носеа, според весникот Катимерини, пишуваше „Повлечете си ги вашите мерки“ и „Грција не е на продажба“.
Среднорочната програма за која премиерот Јоргос Папандреу требаше да дискутира со својата влада во понеделникот (6-ти јуни), наводно, предвидува повисоки даноци на имот, помалку даночни изземања и значително намалување на работните места во државната админстрација.
Цитирајќи неименувани извори од Министерството за финансии во земјата, грчката новинска агенција АНА-МПА во саботата објави дека мерките, исто така, предвидуваат двојно зголемување на актуелната стапка на ДДВ од 6,5% за предмети како што се лекови, книги, весници и други списанија на 13%. 
Годишните даноци за регистирање на возилата, како и оние што се плаќаат за бродовите и луксузните автомобили, најверојатно, исто така, ќе се зголемат.
Папандреу, кој планира да ја поднесе програмата во парламентот в среда, ќе мора најпрво да обезбеди целосна поддршка од својата партија. 
Шеснаесет пратеници на ПАСОК го повикаа премиерот во писмото минатата недела да го одложи тој чекор, за да овозможи темелна дебата за предложените мерки, пред да ги стави на гласање.
Додека земјата беше на раб да не може да го исплати својот долг, владата на Папандреу потпиша договор за тригодишен пакет помош во висина од 110 милијарди евра со ЕУ и ММФ, во мај минатата година. 
За возврат, владата се согласи да спроведе мерки на штедење со кои ќе ги намали јавните трошоци и ќе ја зголеми влошената конкурентност на земјата.
Во текот на изминатите 12 месеци, ММФ, Европската комисија (ЕК) и Европската централна банка (ЕЦБ) внимателно го следеа напредокот на Грција во спроведувањето на предвидените реформи. 
По завршувањето на својот последен преглед, официјалните претставници на трите институции минатата недела објавија дека земјата ќе ја добие следната транша од пакетот помош, „најверојатно, на почетокот од јули“.
Во заедничката изјава од петокот, тројката, исто така, истакна дека е постигнат договор со грчките власти за нови економски и финансиски мерки потребни за исполнување на целите од договорот за финансиска помош.
„Сé на сé, постигнат е значителен напредок, особено во областа на фискалната консолидација, во текот на првата година од програмата на приспособување“, се вели во заедничкото соопштение за медиумите. 
„Сепак, потребно е заживување на фискалните и пошироките структурни реформи, за понатамошно намалување на дефицитот и постигнување критична маса реформи за подобрување на бизнис климата и отворање на патот за одржливо економско закрепнување.“
Суверениот долг на Грција, кој остана на преку 215 милијарди евра во мај минатата година, достигна скоро 330 милијарди евра на крајот од 2010 година.
