28/06/2011
Цветина Борисова за Southeast European Times во Софија -- 28.06.11
Споменик во чест на жртвите на Советската армија во Втората светска војна овој месец беше трансформиран во шарена слика со современите јунаци од цртаните филмови, за да биде вратен во првичната состојба од страна на разлутените активисти и владини претставници само два дена подоцна.
Графитите на непознатиот уметник вечерта на 18-ти јуни ги претворија камените советски војници, меѓу другото, во Супермен, Дедо Мраз и Џокер.
На основата уметникот напишал „Во чекор со времето“.
Трансформацијата предизвика голем интерес во Бугарија и во странство, и исто така поттикна јавна дебата за тоа дали ваквиот вид модерна уметност треба да се толерира.
Мноштво туристи дојдоа да фотографираат.
Групите на Фејсбук за поддршка на новиот изглед привлекоа илјадници поддржувачи и интернет форумите се преполнија со мислења, од кои поголемиот дел ја бранеа шегата и го прогласија уметникот за гениј кој успеал да привлече внимание и да поттикне расправа за серија важни теми.
Освен истакнувањето на неговиот потенцијал да стане туристичка атракција, бранителите на „модернизираниот“ споменик тврдат дека истиот поставува сериозни прашања во врска со вредностите на бугарското минато, сегашност и иднина.
„Овие холивудски карактери се токму она што ги окупира нашите деца“, пишува Албена Христова на ѕидот на една група на Фејсбук која ги обединува поддржувачите на трансформацијата на споменикот.
Шегата, исто така, ја оживеа долготрајната дискусија за тоа дали ваквите потсетници на комунистичкото минато треба целосно да се отстранат.
Жестоките противници на режимот пред 1989 година го сметаа овој чин за добра прилика да се собори статуата и сличните вакви споменици низ целата земја.
Други, пак, тврдеа дека овој период е дел од историјата и треба да се запомни.
Властите реагираа велејќи дека ќе отпочнат кривична истрага.
Министерот за култура, Веџди Рашидов, кој е и скулптор, остро го критикуваше инцидентот, како „вандализам“ и „криминал“.
„Ова не се толерира никаде во светот“, рече тој, додавајќи дека „дебатата за тоа дали овој споменик е потребен или не е друго прашање.“ Ако биде пронајден и осуден за хулиганизам, „уметникот“ може да се соочи со затворска и парична казна.
Москва, исто така, излезе со став.
Во изјава, руското Министерство за надворешни работи изразува жалење поради она што е направено со споменикот, додавајќи дека овие дејства „не го одразуваат ставот на многуте слоеви на бугарскиот народ, со кои делиме историски врски на пријателство, соработка и взаемна помош“.
Сите дебати во врска со тоа дали споменикот треба да се остави како што е или да се врати во првичниот изглед прекинаа кога активистите од здружението Бугарско-руски форум донесоа машини и работна сила да ја исчистат бојата.
Тие рекоа дека нивната иницијатива доби зелено светло од општината.
Светлана Шаренкова, претседателка на форумот, рече за SETimes дека чинот на „валкање“ на споменикот бил „провокација.
„Некои го нарекуваат модерна уметност, но моето лично мислење е дека ова беше сквернавење на едно време и дека народ кој даде толку многу жртви за слободата на цела Европа.
Втората светска војна беше најужасната војна во историјата на човештвото.
Споменикот мораше да биде исчистен“, рече таа.
Но, многумина не се согласуваат, тврдејќи дека Софија изгуби парче уметност кое можеше да биде од корист за нејзината туристичка индустрија.
Тие предлагаат споменикот повторно да се наслика, овојпат со трајни бои.
Социјалните групи на интернет беа обединети во одбраната на непознатиот уметник.
Џеј Ботеф, основачот на една ваква група, рече за SETimes дека апсењето уметници во 21-виот век претставува грешка.
„Ако Леонардо беше уапсен во 15-тиот век за неговите научни откритија или Микеланџело за кршењето на каноните, што ќе се случеше?“, прашува тој.
