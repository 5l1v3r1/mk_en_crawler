19/04/2007
САРАЕВО, Босна и Херцеговина (БиХ) -- На земјата й се потребни околу 130 милиони евра за да ги спроведе реформските проекти поврзани со ЕУ во 2007 година, според бројките објавени за време на конференцијата организирана од страна на Директоратот на БиХ за европска интеграција во Сараево во средата (18-ти април).
Овие проекти имаат за цел пред сé исполнување на критериумите на ЕУ во политичкиот, социјалниот и економскиот сектор.
Околу 50 милиони евра ќе дојдат од програмата Инструмент за предпристапна помош, додека владата на БиХ ќе мора да го побара остатокот од различни земји-членки на ЕУ и донаторски организации.
Во другите вести од средата, амбасадорот на ОБСЕ во Сараево, Даглас Дејвидсон, повторно повика на брзо усвојување на законот за високо образование на државно ниво.
Тој разговараше околу ова прашање со највисоки официјални претставници на двата дома од парламентот на БиХ.
(ПБС БиХ, РТРС, Срна - 18/04/07)
