08/11/2011
Ерл Мурати за Southeast European Times во Тирана -- 08.11.11
Отфрлањето на кандидатскиот статус во ЕУ беше двојно лоша вест за Албанија.
Политички, државата заостана во однос на своите соседи во регионот на долгиот пат кон Брисел.
Додека економски, некои велат дека Албанија изгуби милиони евра финансиска помош од ЕУ.
Гентиан Елези од Албанскиот центар за конкурентност и меѓународна трговија изјави за SETimes дека отфрлањето на апликацијата од 12-ти октомври ќе има „директни економски последици“.
ЕУ планира да й понуди на Албанија 96,8 милиони евра финансиска помош во 2013 година:
10,9 милиони евра за прекугранична соработка и 85,9 милиони за транзициска помош и градење на институциите.
Сепак, Гледис Ѓипали, извршен директор на експертската група Европско движење Албанија, објасни дека без кандидатски статус земјата ќе биде изоставена од дополнително финансирањо од ЕУ.
„Правилата за финансиската помош на ЕУ од т.н. ИПА (Инструмент за предпристапна помош) се осмислени во согласност со финансиската перспектива на ЕУ за периодот 2007-2013 година.
Албанија ќе продолжи да ја добива помошта што ја добиваше овие години, обезбедена од ИПА Компонентата I и II, но без кандидатскиот статус во ЕУ, земјата не може да ги користи трите други компоненти“, рече Ѓипали.
„Не смееме да забораваме дека овие компоненти се однесуваат на регионалниот развој, човечките ресурси и земјоделството.
Според тоа, тие се директни средства за албанските граѓани, за разлика од финансирањето за администрацијата и зголемувањето на административниот капацитет.
Многу е важно овие финансиски средства да й бидат на располагање за земјата [со оглед] на нејзините постојни барања“, додаде Ѓипали.
Во соседството, кандидатскиот статус во ЕУ на Македонија й донесе дополнителни средства во висина од 64 милиони евра во 2011 и 72 милиони следната година, иако процесот на интеграција е заглавен поради спорот за името со Грција.
„Мораме да научиме што е можно повеќе од позитивното искуство на нашите соседи, за да ја максимизираме нашата полза и да го забрзаме процесот на интеграција и да не ја трошиме нашата енергија оправдувајќи го [актуелниот] ќор-сокак“, рече Ѓипали.
Албанија продолжува да губи кредибилитет во очите на големите институции на ЕУ и земјите-членки, заклучува тој.
Сепак, албанската влада не се согласува, при што министерката за европска интеграција, Мајлинда Брегу, ја фрли целата вина за негативната одлука од декември на опозицијата предводена од Социјалистичката партија.
„Албанија изгуби кандидатура од едноставна причина:
поради политичкиот ќор-сокак и долготрајниот бојкот на опозицијата кој ги поткопува интегративните реформи“, рече таа за SETimes.
Таа тврдеше дека нема да има влијание врз финансирањето на ЕУ, додавајќи дека секое тврдење за спротивното претставува „шпекулација која й одговара само на албанската опозиција“.
