26/04/2010
Од Пол Чикои за Southeast European Times во Букурешт -- 26/04/10
Уставниот суд во четвртокот (22-ри април) донесе одлука во врска со можноста за продолжување на функциите на Националната агенција за интегритет (АНИ) -- клучна антикорупциска институција, одговорна за следење на имотите на високите функционери и идентификување на судирите на интереси.
Во својата пресуда, судот, исто така, вели дека обврската за објавување изјава за имотната состојба и судирите на интереси на интернет претставува крешње на „правото на почитување и приватност со изложување на неоправдан начин на погоре споменатите податоци“.
Судот, исто така, рече дека агенцијата дејствувала надвор од своите надлежности како истражно тело, непочитувајќи го принципот на „невиност додека не се докаже спротивното“.
По овие настани, претседателот на Европската комисија, Жозе Мануел Баросо, изрази загриженост во врска со можност од заслабнување на улогата на АНИ.
По разговорите во Брисел со романскиот претседател Трајан Башеску, Баросо рече дека „на агенцијата й треба цврста законска основа за да загарантира целосна независност и способност за вршење соодветни истраги“.
Башеску објави дека владата ќе издаде декрет со уверување дека АНИ може да продолжи со својата активност.
Но, Уставниот суд веднаш одговори дека владата може само да предложи предлог-закон.
Романските политичари и невладините организации се мобилизираа за поддршка на АНИ, неколку дена по пресудата на Уставниот суд.
Дејствувајќи по жалбата на поранешниот социјалдемократски сенатор Сербан Брадистеану -- чиј имот се наоѓа под истрага -- судот пресуди дека двете поглавја од законот кои ја регулираат активноста на АНИ се неуставни.
По одлуката, АНИ повеќе не може да собира изјави за имотната состојба, да издава казни за задоцнети поднесоци или да бара конфискација или замрзнување на имото, вели Канцеларијата на обвинителот.
Изјавите за личниот имот и интересите ќе бидат недостапни за јавноста.
Основана во 2007 година, АНИ стана првата агенција со вакви права во ЕУ.
Романските медиуми брзо обелоденија дека контроверзната пресуда уследи по серијата истраги што АНИ ги спроведе за имотите на седум од девет судии на Уставниот суд.
„Одлуката на Уставниот суд е спорна од многу гледни точки.
Седум од девет судии беа во флагрантен судир на интересите.
Според АНИ, тие го прекршија законот за контрола на имотната состојба или со непријавување на банкарските сметки што ги поседуваат дома или во странство, или поседувањето акции во најразлични фирми“, изјави Силвиу Серџиу, висок политички уредник на романскиот весник Eвениментул зилеи, за SETimes.
„Националната агенција за интегритет е скоро потисната со одлуката на Уставниот суд, на задоволство на многумина, но ова е огромна лоша услуга за Романија“, рече претседателот Башеску за време на состанокот со владата.
„Романија успеа да добие признание во своите напори за елиминирање на заштитната клаузула за правдата и намалување на периодот на мониторинг, фазата во која сме сега, благодарение на активноста на АНИ“, рече Башеску.
„Оние кои мислат дека можат да се шегуваат со АНИ, грешат“, рече премиерот Емил Боц.
„Институцијата мора да функционира бидејќи е тоа потребно за Романија, Романците и напорите за кредибилитет кон ЕУ.“
Невладините организации изразија силна осуда за пресудата на судот.
„Ова е катастрофа.
Тие сакаат да ги пренесат контролните надлежности на АНИ на судовите кои немаат специјалисти за екононија и се генерално преполни“, изјави Лаура Стефан, антикорупциски специјалист од Романското академско општество за Реалитатеа ТВ.
