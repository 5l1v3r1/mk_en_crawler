10/08/2011
Мишко Талески за Southeast European Times во Скопје -- 10.08.11
Maкедонија постигна напредок во процесот на лустрација со објавувањето на досието на третото лице кое доброволно соработувало со југословенската тајна полиција во 1970-тите и 1980-тите.
Првично Комисијата за лустрација не даде никакви лични детали во врска со информаторот, освен името на досието „драматург“.
Но, препознавајќи се себеси во досието, театарскиот режисер Владимир Милчин -- попознат како директор на Институтот отворено општество на Џорџ Сорос -- побрза да свика прес-конференција на која се прогласи себеси за жртва, а не соработник.
„Кога има политички линч, страдаат процедурите, правото, демократијата, па дури и луѓето. 
Моето достоинство не е заштитено, бидејќи ми е налепена етикета дека сум [виновен] пред да добијам потврда за досието“, рече Милчин.
Тој, исто така, тврдеше дека е прекршена процедурата, имајќи го предвид неговото барање во 2000 година содржината на неговото досие да остане тајна до 2047 година. 
Тогашната влада го одобрила неговото барање.
„Барањето ... 
се однесува на заштитата на неговата тајност во однос на јавноста, а не институциите кои мора да постапуваат во согласност со законот. 
Всушност, тој се откри себеси пред јавноста на прес-конференцијата, додека ние доследно го заштитувавме идентитетот на тоа лице“, рече за SETimes претседателот на Комисијата за лустрација, Томе Аџиев.
Тој рече дека со оглед на чувствителноста на предметот, комисијата особено внимава да ги следи сите закони и процедури. 
„Ниту еден случај не е политички мотивиран или инструментализиран. 
Ако направиме грешка некаде, судовите се тука да нé корегираат“, рече Аџиев.
Покрај тоа, Комисијата утврди дека тврдењето на Милчин е невистинито. 
Неговото досие од 217 страници содржи информации што тој ги доставувал до тајните полициски оперативци. 
Тие го класификувале дека има „анархистичко-либерални“ ставови, што, како и со другите такви информатори, било добра основа за шпионажа за дисидентите како актерот Ристо Шишков.
Политичката аналитичарка Билјана Ванковска ја поздрави лустрацијата на Милчин и објасни дека тоа не е казнена, туку превентивна мерка. 
Но, таа, исто така, тврдеше дека случајот служи повеќе да се смират негативните јавни реакции во врска со неодамнешната амнестија дадена на четворицата Албанци осомничени за воени злосторства.
„Јасна е поврзаноста со дефокусирањето на [вниманието на јавноста], имајќи предвид дека Милчин претходно предизвика голема антипатија кај дел од јавноста“, рече Ванковска за SETimes.
Таа реферираше на наводното финасирање од страна на Милчин на кампањите на својата политичка партија со парите од фондацијата Сорос, како и активностите на сопственикот на А1 телевизија, Велија Рамковски, за кои тој се товари кривично.
Новинарот Саше Ивановски вели дека општеството во целина го поддржува продолжувањето на лустрацијата, која ја смета за позитивен и неопходен процес кој е превентивен по својата природа.
„Стотици Македонци беа испраќани во озлогласените работнички логори како Голи Оток поради нивните искажани национални и политички идеали, и насобраната болка и лутина на нивните семејства се разбирливи. 
Само ако лустрацијата продолжи правилно да се спроведува ние ќе го исчистиме општеството од овие [структури] што го трујат“, рече Ивановски за SETimes.
Аџиев објасни дека според законот, секој кој врши јавна функција мора да поднесе писмена, заверена изјава дека не соработувал со поранешните тајни служби. 
Законот предвидува затворска казна од три години за лажна изјава.
Како и Милчин, претходно откриениот шпион и претседател на уставниот суд Трендафил Ивановски, исто така, негираше дека бил соработник. 
Но, Ивановски најави дека ќе се жали за својот случај до Судот за човекови права во Стразбур.
