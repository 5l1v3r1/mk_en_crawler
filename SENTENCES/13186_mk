24/02/2006
САРАЕВО, Босна и Херцеговина (БиХ) -- Сулејман Тихиќ, босанскиот член на трипартитното претседателство на БиХ, рече дека претставниците на главните политички партии в недела (26-ти февруари) ќе потпишат договор за клучните уставни реформи.
Во изјавата од четвртокот Тихиќ објасни дека договорот вклучува 150 амандмани, кои ќе бидат предмет на парламентарна расправа по потпишувањето на договорот.
Со реформите ќе се намали улогата на ентитетите, а истовремено ќе се зајакнат ингеренциите на државните институции.
Во другите вести од четвртокот, двата дома на парламентот на Федерацијата на БиХ (ФБиХ) ги усвоија измените на законот за влада и министерства на ФБиХ.
Конкретно, парламентот го одобри формирањето на новото Министерство за животна средина и туризам, што претставува клучен чекор во решавањето на ќор-сокакот поради кој со месеци беше намалена ефикасноста на владата.
Исто така во четвртокот, владата на Република Српска одлучи да формира оперативна група што ќе го надгледува формирањето на институтот во ентитетот за испитување на воени злосторства.
На истиот состанок министрите го усвоија извештајот за соработката со Трибуналот на ОН за воени злосторства во Хаг, кој ги покрива активностите во четвртото тримесечје од 2005 година.
(Дневни аваз, Независне новине - 24/02/06;
ПБС БиХ, Фена, РТРС -23/02/06)
