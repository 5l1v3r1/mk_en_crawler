05/02/2009
(Разни извори)
Научното истражување, кое се смета за приоритет од страна на Европската комисија, може да помогне во интегрирањето на земјите од Југоисточна Европа бидејќи науката може да ги доближи институциите на различни земји и култури.
Земјите од Југоисточна Европа наследија многу структурни проблеми во оваа област, вклучително и во голема мера застарената истражувачка и технолошка инфраструктура и недостатокот на индустриска побарувачка за применето истражување, во комбинација со ниските истражувачки и развојни инвестирања од страна на бизнисмените, одливот на мозоци, поделеноста на истражувачкиот систем и недостатокот на поврзаност помеѓу индустрискиот и истражувачкиот сектор.
Во изминативе неколку години научната соработка помеѓу земјите од ЕУ и Југоисточна Европа доживеа значителен напредок.
Програмите како Трансевропската мобилна шема за универзитетски студии (ТЕМПУС) и Зајакнувањето на стратешката соработка помеѓу ЕУ и Западнобалканскиот регион во областа на информатичките и комуникациските технолошки истражувања (СКОРЕ) внесе значителни финансиски средства во овие земји.
Програмата на Научна соработка помеѓу Источна Европа и Швајцарија (СКОПЕС), која финансиски ја потпомогнаа Швајцарската национална истражувачка фондација (СНСФ) и Швајцарската агенција за развој и соработка, има за цел зајакнување на научната соработка помеѓу истражувачките групи во Швајцарија и Источна Европа, како и поддршка на институционалното партнерство со научните институции во целните региони.
Целите на оваа програма се управување со транзициските проблеми;
подобрување на генералните услови на водење на научното истражување, а со тоа и зајакнување на резултатите од истражувачкиот систем и промовирање на источноевропските истражувачки групи и институции.
Опсегот на финансиските инструменти се развиваше за да ги задоволи потребите.
До 1995 година голем број мали истражувачки проекти, размена на истражувачи и учество на конференции добиваа поддршка.
Сегашните напори се фокусирани на две компоненти за кои се трошат околу 90 отсто од расположливите средства.
Елементот Заеднички истражувачки проекти здружува научници од Источна Европа со партнерите во Швајцарија за спроведување научни истражувања со цел проширување на границите на знаењето.
Вториот елемент, Институционално партнерство, има за цел модернизација на истражувачката средина како помош за успешно завршување на истражувањето.
Овие два елементи добиваат дополнителна помош од Конференциски грантови -- кои им овозможуваат на истражувачите на Источна Европа да присуствуваат на меѓународни научни конференции во Швајцарија.
Ваквото учество ја зајакнува меѓународната мрежа која е предуслов за успешна кариера во истражувањето.
СКОПЕС, исто така, доделува Валоризациски грантови за пренесување на резултатите од Заедничките истражувачки проекти и Институционалните партнерства во пракса.
Швајцарија инвестираше повеќе од 22 милиони евра во програмата СКОПЕС од 2005 до 2008 година.
Во декември 2008 година програмата СКОПЕС доби продолжување до 2012 година со 11 милиони евра дополнителни финансиски средства.
Кандидатите ќе ги поднесуваат проектите до пролет, со уште еден круг поднесувања во 2012 година.
Овие проекти ќе ги заменат 128-те задачи кои ги финансираше програмата СКОПЕС во периодот 2005-2008 година.
