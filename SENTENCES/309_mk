12/07/2010
Фотографии и текст на Ксенија Јурковиќ за Southeast European Times во Шибеник -- 12/07/10
Шибеник беше домаќин на 50-от Меѓународен детски фестивал од 19 Јуни до 3 јули, со цел да се поврати поранешната слава на настанот.
Оваа година, имаше далеку подобра организација, поголема разновидност на програми и поразличен избор на активности кои вклучуваат деца.
Околу 360 одделни настани беа одржани на различни затворени и отворени места низ Шибеник, со учество на повеќе од 2500 уметници од Хрватска и од целиот свет.
Оваа година апликациите за учество речиси двојно се зголемија во однос на фестивалите во последниве 20 години.
Духот на фестивалот се прошири низ секој агол, улица и плоштад во историскиот центар на градот.
Уметници од целиот свет одржаа настапи за мештаните, случајните минувачи и туристите.
Настанот беше отворен со подигнување на фестивалското знаме на историскиот плоштад меѓу ренесансната катедрала Свети Јаков и старата градска сала.
Претседателот на Хрватска Иво Јосиповиќ присуствуваше на отворањето.
„Еден фестивал со толку многу деца од целиот свет е гордоста на Шибеник и на целата земја", рече Јосиповиќ.
Официјалната програма Детскиот фестивал беше отворена со претставата „Буратино“ [Златниот клуч] на Толстој, адаптирана од страна на хрватскиот драмски автор Маријана Нола за оваа прилика.
„Работевме на оваа претстава речиси половина година.
Тоа е ре-интерпретација на детската приказна „Пинокио", објасни Нина Клефлин, режисер на претставата, додавајќи дека нејзиниот тим му пришол на проектот имајќи предвид дека тој треба да биде изведен за 50-от јубилеј на фестивалот.
Јасенка Рамљак, менаџер на надворешните програми на фестивалот, рече дека на овогодинешниот настан настапиле одлични изведувачи.
Меѓу учесниците беа ансамблот Опластеатро од Италија, театарската група Батина од Данска, Вашкаш Бабзинхаз од Унгарија, училиштето за ирски танц Инис Игл и канадскиот театар Сун Ергос.
Публиката беше особено импресионирана од Хрватскиот народен театар од Сплит и нивната балетска изведба на „Шелкунчик“ од Чајковски.
„Настапивме овде пред две години, но секогаш ни е мило да се вратиме на овој плоштад и да танцуваме за децата.
Овој меѓународен фестивал е многу важен и тоа не само за Шибеник.
Тој е генерално важен за децата", вели водачот на ансамблот Лав Шапошников.
Според него, Хрватска има многу малку театарски настани за деца.
„Шелкунчик е еден од нив и ние сме задоволни дека сме настапиле тука", рече Шапошников.
Уличните забавувачи создадоа посебна атмосфера.
Тие пристигнаа од Швајцарија, САД, Канада, Македонија, Португалија, Шпанија, Полска, Италија и Хрватска, настапувајќи буквално на секој квадрат од стариот град.
Една двојка од Америка го забавуваше централниот плоштад Медулиќ, преполн со луѓе за време на целиот фестивал.
„Ние сме Кристина и Сет од Њујорк.
Се запознавме во Авганистан, се веривме во Шкотска и стапивме во брак во Кина и сега бараме земја каде ќе имаме деца", рекоа тие, смеејќи се.
Двајцата имаат настапувано во 13 земји.
„Порано бевме акробати и жонглери, но се повредивме.
Така, направивме ново шоу со балони со вода", изјави Кристина.
„Сакавме да имаме шоу во кое не се работи за љубовта, па Кристина рече „а, за војната?“, изјави Сет.
Настанот ги возбуди возрасните исто колку и децата.
„Овој настан значи многу за Шибеник.
Тоа е голем настан за целиот регион.
Луѓето доаѓаат овде, од Загреб, па и од Австралија, само за да дојдат на фестивалот", рече 29-годишниот Бенџамин од Германија.
„Што се однесува до жителите на Шибеник, мислам дека ова е единственото време во годината кога можат да видат сериозни уметници [во нивниот град].
Има уметници од Њујорк, музичари од Полска и луѓето од Шибеник можат да видат колку е голем светот е во текот на овие две недели.
Тоа е многу убаво.
"
Дана, 8-годишна учесничка на фестивалот, се согласи дека настанот оваа година беше посебен.
За неа се беше „одлично“.
Покрај различните изведби одржани секојдневно низ историскиот центар на Шибеник, децата беа во можност да учествуваат во голем број работилници, да ја изразат својата креативност во уметнички работилници, филмски и музички работилници, изработување на кукли, и, за прв пат работилницата „Рацете зборуваат“ за деца со оштетен слух.
„Сликавме на ѕидови со малечките.
Темата е слободна, а акцентот е на просторот", рече Даниела Цикатиќ Јаворчиќ, водач на работилницата за ѕидно сликање.
11-годишната Марта Дујмовиќ од Сплит, изјави дека таа учествува во работилниците секоја година.
„Го цртаме предниот дел на бродот и рибарска мрежа со риба, но ние цртаме детали кои не секој ги гледа и се обидуваме да го направиме цртежот посебен.
Ја добив оваа идеја затоа што живеам на брегот и дедо ми има брод,“ објаснува таа.
Оваа година, исто така, беше одржан Саем на книгата за деца кој беше отворен со презентација на монографијата Сезона на радоста, која ја проследува историјата на фестивалот од 1958-та година.
Хрватската Радио Телевизија направи документарен филм за првиот фестивал, во кој глуми Лилјана Господнетиќ, која, како мала била на отворањето.
Претставата „Мишеви и мачке наглавачке“ („Глувци и мачки наопаку“) од Хрватскиот народен театар од Вараждин го затвори настанот на 3 јули.
Токму пред церемонијата на затворање, на кејот Шибеник, децата пуштија балони и летала во воздухот.
„Фестивалот целосно ги исполни нашите очекувања", рече директорот на фестивалот Драган Златовиќ.
„Само со работилниците на овогодинешната програма, каде што децата ги презентираа своите креации во 21 работилница, ние мора да бидеме задоволни.
И ако на сето ова ги додадеме изведувачките уметности и другите видови на програми на фестивалот, верувам дека ние го прославивме роденденот на фестивалот на достоен начин ", рече Златовиќ.
