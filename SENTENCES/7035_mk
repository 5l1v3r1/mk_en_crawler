27/03/2012
Бојана Миловановиќ за Southeast European Times во Белград -- 27.03.12
Двете политички партии се чинат решени да доминираат на изборите за државниот парламент и локалната власт во Србија на 6-то мај, но ниту една од нив, најверојатно, нема да освои доволно гласови за самостојно да го формира парламентот.
Според анкетата објавена во понеделникот (26-ти март), опозициската Српска напредна партија има поддршка од 33,2 отсто од испитаниците, додека владејачката Демократска партија, предводена од претседателот Борис Тадиќ, има поддршка од 29,1 отсто.
Анкетата спроведена од белградскиот Фактор плус, беше направена во неделата по 18-ти март, и е заснована на одговорите на 1,184 луѓе.
Истата има граница на грешка од плус или минус 3 отсто.
Преговорите за формирање влада мора да започнат веднаш по гласањето, бидејќи крајниот рок за конституирање на новиот парламент е 9-ти јуни.
Новата влада мора да биде формирана до 8-ми септември.
Според предизборните договори, голем број помали партии ќе им се придружат на овие две партии, така што има шанси реформираната Социјалистичка партија на Србија, некогаш предводена од моќникот Слободан Милошевиќ, а сега предводена од поранешниот помошник и актуелен вицепремиер и министер за внатрешни работи, Ивица Дачиќ, да биде главен политички играч.
Социјалистичката партија е важен дел од актуелната проевропска владејачка коалиција во Србија.
Истата учествува на изборите заедно со партиите со кои ја делеа листата на кандидати на претходните избори, Обединета Србија и Партијата на обединетите пензионери.
Тадиќ рече дека изборите претставуваат можност Србија уште еднаш да ја потврди демократијата и граѓаните да изберат подобра иднина.
„Изборите се секогаш посебен момент.
Се боревме со години и децении да воспоставиме демократија во Србија, но денес имаме поинаква атмосфера и јас сметам дека можеме да се обединиме околу централните стратешки цели во изборниот процес“, рече тој за новинарите.
Граѓаните, додаде тој, ќе имаат шанса да ги зацврстат институциите, додека владата треба да се формира веднаш по изборниот процес, за решавање на тешката ситуација во земјата што е можно поскоро.
„Идната влада ќе мора да носи тешки и сложени одлуки за да обезбеди подобра иднина за граѓаните“, рече Тадиќ, повикувајќи ги гласачите да излезат на гласање на општите избори.
Аналитичарот и директор на Трансперенси интернешнал во Србија, Владимир Гоати, предвидува дека демократите и прогресивците ќе освојат повеќе од 60 отсто од гласовите, а можеби и повеќе од 70 отсто од мандатите.
„Има многу мала разлика меѓу двете партии, Српската напредна партија и Демократската партија.
Прогресивците, според последните анкети на јавното мислење, водат за неколку проценти, но коалициската сила на партијата на Николиќ е многу помала“, рече Гоати.
Тој рече дека демократите имаат поголем коалициски потенцијал, што може да се покаже како клучно.
„Букетот“ помали партии предводени од социјалистите ќе биде одлучувачки.
Ми се чини поверојатно Демократската партија да ја формира новата влада“, рече Гоати.
Се споменува можноста за одржување претседателски избори, заедно со парламентарните и локалните, иако овие избори треба да се одржат во јануари 2013 година.
За да се случи тоа, крајниот рок за предвремено распишување избори е 6-ти април, во кој случај, според Гоати, Демократската партија ќе има уште поголема предност.
„Демократите го имаат Борис Тадиќ, кандидат кој се издвојува од другите, така што партијата ќе освои некои гласови и на негова сметка“, рече Гоати.
Тој очекува околу 60 отсто од гласачите да излезат на гласање, што е европски просек.
Претставниците на Центарот за слободни избори и демократија, кој ги набљудуваше претходните изборни циклуси во Србија, велат дека коалициите околу Демократската партија и Српската прогресивна партија ќе освојат по четвртина од гласовите.
„Поради таа прилично изедначена борба, конечниот состав на владата ќе биде одлучен од одредени помали партии и коалиции, кои ќе се појават на изборите и ќе одлучат со кого да го формираат владејачкото мнозинство“, рече претставникот на Центарот, Ѓорѓе Вуковиќ.
Белграѓанецот Милан Трајковиќ (32) за првпат нема да гласа, бидејќи е разочаран од изборот.
„Сите се исти и сите нé мамеа“, рече Трајковиќ.
„Ситуацијата во државата е толку лоша и јас немам верба во ниту една од постојните партии.
Чекам нови луѓе да се појават и да им дадам шанса и мојот глас.“
