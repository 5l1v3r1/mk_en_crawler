17/04/2007
(AП, Ројтерс, АФП, ДПА, УПИ, ФТ, ББС, ВОА, Дојче Веле, ЕУобсервер, ЕУполитикс, Вашингтон фајл - 16/04/07)
ЕУ и САД изразија загриженост во понеделникот (16-ти април) за насилството што го употреби руската полиција врз демонстрантите против владата.
„Прекумерната употреба на сила што ја видовме во текот на изминатиот викенд е загрижувачка и нападите врз медиумите ...
се неприфатливи“, им рече на новинарите Томас Стег, портпарол на германската канцеларка Ангела Меркел.
Германија моментно претседателствува со ЕУ.
„Германското претседателство очекува и бара темелно расчистување на настаните во Москва и во Санкт Петерсбург, особено акциите со кои новинарите беа спречени да си ја вршат својата работа“, додаде портпаролот.
Полицијата ги тепаше и бркаше мирните демонстранти, кои излегоа на улиците во саботата и неделата, во знак на протест поради политиката на претседателот Владимир Путин.
Околу 350 луѓе беа веднаш уапсени за време на протестите, кои ги организираше опозициската коалиција Друга Русија.
Помеѓу уапсените беше и поранешниот светски шаховски шампион Гари Каспаров, еден од водачите на Другата Русија и претставник на државната германска телевизија.
Европската комисија е „многу загрижена“ за настаните, информираше нејзиниот портпарол за надворешни работи, Кристијана Хохман.
Таа рече дека слободата на изразувањето и слободата на собирањето претставуваат „многу важни вредности“ и дека членството на Русија во меѓународните заедници како што се ОН и ОБСЕ ја обврзуваат да ги почитува тие вредности.
ЕУ се очекува да го покрене ова прашање за време на разговорите со рускиот министер за надворешни работи, Сергеј Лавров, на маргините од состанокот на министрите за надворешни работи на блокот во Луксембург следната недела.
Меркел, исто така, најверојатно ќе го стави на маса ова прашање за време на самитот Русија-ЕУ што треба да се одржи во рускиот град Самара на 18-ти мај.
„Можноста за одржување кампањи за опозицијата и слободата на изразувањето се неопходните услови за слободни и фер избори“, рече Џацек Сарјуж-Волски, полскиот шеф на комитетот на Европскиот парламент за надворешни работи.
Во Вашингтон американските претставници, исто така, изразија загриженост.
„Ние сме длабоко вознемирени од грубиот начин на кој демонстрациите овој викенд ...
беа прекинати од страна на властите и од покажаното користење на прекумерна сила од страна на властите како реакција на слични настани“, изјави портпаролката на Белата куќа Дана Перино за новинарите.
Портпаролот на Стејт департментот Шон Мекормак рече дека реакцијата е „неконзистентна со декларираните демократски вредности на руската влада“.
„Фактот дека постои очигледен обид на безбедносните служби за задушување на слободата на изразувањето, задушување на можноста на овие опозициски политички партии за целосно учество во политичкиот процес, е вознемирувачки“, рече тој.
Претседателот на Советот на Европа од 46 нации, чиј член е Русија, исто така, го искажа своето мислење.
„Ние ја осудуваме оваа непропорционална употреба на сила“, рече Рене ван дер Линден.
Слободата на изразувањето и слободата на собирањето се основни права во демократските земји“, додаде тој.
