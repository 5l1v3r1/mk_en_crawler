12/01/2011
Од Лилјана Ковачевиќ за Southeast European Times во Бања Лука – 12/01/11
Според неодамнешното истражување, за да се задоволат нивните основни потреби во декември, на едно типично семејство од четири лица му требало околу 900 евра.
Но, просечната месечна плата во РС е некаде околу 395 евра.
Во овие први денови од новата година, цената на основните производи, како леб, шеќер, масло, овошје, телефонски и комунални услуги се покачија, како и цените на цигарите.
„Животниот стандард во РС паѓа сé подолу секој ден, бидејќи властите во РС -- во последниве две години -- не успеаја да сторат ништо за да ги спречат негативните последици од светската економска криза“, рече економскиот аналитичар Дамир Миљевиќ за SETimes.
Со оглед на покачувањето на цените на основните прехранбени производи, тој предвидува дека 2011 година ќе биде „далеку потешка“ од 2010 година.
Тој, исто така, предупредува дека јавноста може да очекува масовни отпуштања бидејќи економијата нема да може да го издржи дополнителното оптоварување во вид на даноци и придонеси.
Според него, ќе има помалку приходи за финансирање на пензиите и платите на вработените во државните институции.
Во РС, која има 1,3 милиони луѓе, околу 142.000 се невработени.
Винка Гавриќ (48) е една од релативно среќните.
Таа е службеничка во локалната власт, а нејзиниот сопруг е обезбедување во приватна фирма.
Дури и со две плати, тешко е да се врзи крај со крај.
„Кога ќе ги платиме сметките за струја, телефон, комунални услуги и месечната рата за кредитот, ни остануваат многу малку пари за живот.
Исто така, го издржуваме и нашиот син, кој е студент“, рече таа.
Како си дозволиле да потрошат малку повеќе на Божиќ?
Го стегнавме каишот, рече таа, за задоволствата „како овошје, слатки и лични работи“.
Весна Бјелаковиќ (50) е лекарка.
Она што таа и нејзиниот сопруг го заработуваат е доволно да се покријат само основните трошоци за четиричленото семејство.
Нема место за луксузирање.
„На Божиќ децата купуваат некои мали подароци за семејството.
Одиме кај моите родители и семејството на мојот сопруг, така што немаме многу трошоци за тој ден.
Еден ден, нашите деца, исто така, ќе се собираат тука“, вели Бјелаковиќ.
Српската православна црква -- која го следи Јулијанскиот календар -- само што го прослави овој највесел христијански празник, заедно со Бадниковите цепеници и Божиќното печено, на 7-ми јануари.
Божиќната сезона е време на давање, и членовите на Српското сестринство, организациите што работат во рамките на црковната заедница во РС, делат храна на социјално ранливите и хендикипираните.
Со оглед на новата економска реалност, нивниот број може да порасне во следните денови и месеци.
