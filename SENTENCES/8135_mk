29/11/2011
Од Александар Павлевски за Southeast European Times во Скопје -- 29/11/11
Додека финансиското превирање во Грција й се заканува на стабилноста на банкарскиот сектор низ целиот регион, креаторите на политиката во Македонија велат дека земјата мора да преземе чекори за да го стави ризикот под контрола.
Грчките банки имаат значајна улога во регионалните пазари, вклучително во Бугарија и Србија, како и Македонија.
За да ја минимизира опасноста, економијата мора да ја задржи ликвидноста и кредитната способност, рече за SETimes поранешниот заменик-министер за економија, Зоран Витанов. 
Тој рече дека сé поголем проблем е практиката на инвестирање во проекти со мал или никаков ризик, каде што е загарантирано враќањето на инвестицијата.
„Иако нивната ликвидност ќе остане незагрозена одреден временски период“, објасни Витанов, „само оние банки кои ќе станат во поголема мерка проактивни, ќе останат профитабилни“.
Македонските претпријатија преземаат мерки на претпазливост за да се заштитат од последиците на финансиската криза. 
Тие се внимателни во поглед на подигањето кредит.
„Тие се свесни дека стагнацијата на [EУ] и финансиското превирање носи намалена побарувачка на производи и услугите во регионот, што значи помалку работа“, рече за SETimes извршниот директор на Сојузот на стопански комори, Митко Алексов. 
„Ако стагнацијата се претвори во општа рецесија или полошо, тие знаат дека потешко ќе можат да ги вратат каматите.“
Со оглед на потенцијалните ризици, 18-те стопански банки во Македонија усвоија високи стапки на ликвидност за да ги издржат потенцијалните негативни последици и да ја унапредат стабилноста на пазарот, додека владата спроведува рестриктивна монетарна политика.
Експертите тврдат дека иако банкарската ликвидност не е загрозена, ликвидноста на целокупната економија е загрозена.
Претставници на Прокредит банка изјавија за SETimes дека очекуваат забавување на растот на Македонија, кој изнесуваше 5,2 отсто во последниот квартал, со оглед на поврзаноста на земјата со регионалните и европските економии.
„Забавувањето ќе ја намали способноста на економијата да ги исполни своите обврски кон банките, што ќе стави дополнителен товар врз нив и негативно ќе влијае на нивните политики за нудење кредити“, рекоа тие.
„Покрај должничката криза, објавените промени во банкарските регулативи во ЕУ може дополнително да ги ограничат -- или да ги направат поскапи -- изворите на средства за македонските банки“, додадоа тие.
„Не гледаме голема опасност за банкарскиот сектор на Македонија, кој е стабилен и со висока ликвидност“, рече за SETimes директорот на банката Евростандард, Никола Петкоски.
„Но, очекуваме предизвици на почетокот од следната година поради намалената побарувачка од проблематичните економии на ЕУ, а со тоа и намален македонски извоз и количина на пари што влегува во земјата“, објасни тој. 
„Тоа може да предизвика проблеми во враќањето на кредитите подигнати од домашните банки.“
„Сепак, очекуваните предизвици нема да бидат од таков обем за да ја нарушат рамнотежата на банкарскиот систем. 
Гаранциите за сите банкарски активности се повеќе од двојно поголеми отколку за државата, што дополнително гарантира стабилност“, рече Петкоски.
Регионалните економисти посочуваат дека Европската централна банка (ЕЦБ) е единствената институција која може да ја поправи ситуацијата.
„Улогата на ЕЦБ е клучна“, рече Витанов, „но мерките што ги презема мора да бидат радикални, особено во Грција, Италија, Шпанија и Португалија. 
Ако првичната цел е спасувањето од криза, се чини дека економиите на цели држави ќе се жртвуваат.“
„Но, ако целта е солидарноста на ЕУ, тогаш кризата ќе метастазира со текот на времето и целата ЕУ ќе претрпи огромни последици, со радикални промени на својата честопати доминантна позиција во светот -- и регионалните -- пазари“, додаде Витанов.
Водачите на ЕУ се на ставот дека монетарното проширување би требало да го поттикне придвижувањето на економиите. 
Тие ги разладуваат прегреаните економии со издавање обврзници, под претпоставка дека тоа ќе ја зголеми побарувачката за еврото и ќе ја одржи или зголеми неговата вредност.
Обврзниците на ЕЦБ само може да го амортизираат падот на еврото, но не и да го запрат процесот, рече за SETimes Виктор Трифуновски, искажувајќи го општото мислење меѓу економистите.
„Еврото не стана светски прифатена валута како американскиот долар. 
Според тоа, ЕЦБ никогаш не може да дејствува на начин на кој може американската Федерална банка на резерви. 
Едноставно, нема голема побарувачка за еврото да го апсорбира монетарното проширување од неколку илјади милијарди евра“, рече Трифуновски.
ИХС Глобал инсајт предупреди дека грчката криза влијае на способноста на банките да обезбедат ликвидност во нивните филијали во регионот, со оглед на заслабнатите потребни резерви и намаленото ниво на кое тие може да издаваат кредити.
Предупредувањето е особено важно во Македонија, каде што работат две големи банки во грчка сопственост -- Алфа и Стопанска банка.
„Ниту една банка во Македонија нема проблем со ликвидноста“, рече Витанов, „вклучително и банките што работат со грчки капитал“.
Кризата ги тера луѓето да штедат во земјите што се соочуваат со финансиска нестабилност. 
Но, намаленото трошење ја намалува побарувачката и доведува до тоа претпријатијата -- и владите -- да отпуштаат луѓе.
Економистите велат дека невработеноста е резултат на инфлациските мерки за охрабрување на економските процеси. 
Секој обид за запирање на инфлацијата претпоставува губење на сите работни места создадени со инфлациските мерки.
Ако ЕЦБ одлучи да печати пари, додаваат експертите, тоа ќе го зголеми обемот на еврата во оптег, но исто така може да предизвика инфлација, како и да поттикне депрецијација на еврото наспрема другите валути. 
Увозот и БДП може да се зголемат, но за сметка на инфлацијата и невработеноста.
