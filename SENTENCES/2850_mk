30/05/2006
Од Зоран Николовски за Southeast European Times во Скопје - 30/05/06
Македонската влада одлучи да испрати воен контингент како дел од мисијата на ЕУ во Босна и Херцеговина (БиХ) Алтеа.
Армиската единица ќе се состои од 17 војници и екипажите на два транспортни хеликоптери.
Единицата ќе замине за БиХ во јули и, најверојатно, ќе биде стационирана во близина Мостар.
ЕУФОР, или мисијата Алтеа, дојде на местото на СФОР на 2-ри декември 2004 година.
Неколку дена претходно, на 22-ри ноември 2004 година, Советот за безбедност на ОН ја усвои Резолуцијата 1575 - која го дефинира мандатот на ЕУФОР како придонес во создавањето на безбедни услови и исполнување на плановите за Договорот за стабилизација и асоцијација во БиХ.
Претходно овој месец министрите за надворешни работи од двете земји се состанаа и се согласија дека односите помеѓу БиХ и Македонија се многу добри.
Македонската министерка за надворешни работи, Илинка Митрева, рече дека подготвувањето на единицата започна.
Покрај испраќањето на војници во БиХ владата, исто така, одлучи да ги продолжи миисиите во Ирак и во Авганистан.
Група од 90 војници, исто така, се очекува да замине за Авганистан и сега се очекува одобрение од парламентот.
Армијата на Република Македонија (АРМ) објави дека единиците, исто така, ќе помагаат во обуката на припадниците на ирачките безбедносни сили.
Оваа година Македонија планира двојно да го зголеми бројот на војниците што учествуваат во мисиите во странство.
На крајот армијата планира да има контингент од 1.500 припадници обучени според стандардите на НАТО за учество во мировни мисии, откако земјата ќе добие полноправно членство во Алијансата.
Македонските војници се под американска команда во Ирак и во Авганистан.
На 28-ми март адмирал Хари Г. Улрих, командант на Сојузничката здружена команда во Неапол и командант на Американските морнарички сили за Европа, им додели медали за заслуги од американската армија на двајца припадници на единицата на АРМ, кои беа дел од четвртата мисија Слобода за Ирак.
Македонските војници беа одликувани за несебичната служба и посветеноста за време на воените операции во Ирак, што придонесе за успехот на мисијата.
Тие, исто така, добија пофалби за придонесот во градењето на имиџот на меѓународните сили во Ирак и на АРМ.
Медалот за заслуги беше воведен во 1945 година и истиот им се доделува на припадниците на американските вооружени сили или вооружените сили на пријателските земји кои се истакнале со хероизам, специјални постигнувања или заслуги.
