14/07/2009
(AФП, ДПА, Софија ечо, Новините, Дневник, БТА - 14/07/09)
Четириесет и првото национално собрание ја одржа својата прва седница во вторникот (14-ти јули), девет дена по парламентарните избори на кои опозициската централнодесничарска партија ги порази социјалистите и нивните партнери во владејачката трипартитна коалиција.
Според уставот, конститутивната седница ја отвори најстариот член на новиот законодавен дом, Андреј Пантев, од Бугарската социјалистичка партија (БСП).
Откако новите членови на собранието од 240 места положија свечена заклетва, Цецка Цачева од Граѓаните за европски развој на Бугарија (ГЕРБ), која освои 116 парламентарни места на 5-ти јули, беше избрана за претседателка со 227 наспрема 0 гласови, и тројца воздржани. 
Педесетиедногодишната адвокатка од северниот град Плевен со ова стана првата претседателка на парламентот.
„Луѓето од нас очекуваат повеќе работа и, пред сé, самодисциплина“, рече Цачева во своето прво обраќање.
Парламентот, исто така, гласаше за шест заменици на претседателката -- еден од ГЕРБ и по еден од другите пет партии кои го исполнија прагот од 4 отсто за влез во законодавниот дом.
Тоа се: Лучезар Иванов од ГЕРБ, Георги Пирински од Коалицијата за Бугарија предводена од БСП, втората по големина парламентарна сила со 40 места; Христо Бисеров од Движењето за правата и слободите (МРФ), кое има 38 места; и Павел Шопов од ултранационалистичката партија Атака, со 21 место. 
Двете десничарски партии, Сината коалиција (15 места) и Партијата на редот, законот и правдата (10 места) се претставени од Екатерина Михаилова и Атанас Семов.
На првата седница пратениците, исто така, назначија привремена комисија која ќе го изготви деловникот на новото собрание. 
Цачева, која го презеде претседавањето од Пантев откако беше избрана, на пратениците им рече дека премиерот во заминување Сергеј Станишев поднел официјална оставка на владата.
Во согласност со законот, владата ќе продолжи да ги извршува своите должности додека парламентот не одобри нова влада. 
Подоцна во вторник, претседателот Георги Петков се очекува да побара од неформалниот водач на ГЕРБ, Бојко Борисов, да ја формира следната влада на Бугарија.
Борисов рече дека нема да биде подготвен со новата влада до 27-ми јули. 
Тој ги потврди своите планови за назначување на антикризниот експерт на Светската банка Симеон Ѓанков за министер за финансии и својот близок соработник и официјален водач на ГЕРБ, Цветан Цветанов, за министер за внатрешни работи. 
Заменик-градоначалникот на Софија за образовната политика, Јорданка Фандакова, се очекува да го предводи Министерството за образование.
Новата влада треба да добие поддршка од најмалку 121 пратеник за да биде одобрена. 
Борисов не ја отфрли можноста за формирање малцинска влада.
Во своето обраќање пред парламентот во вторникот, Цветанов рече дека ГЕРБ ќе го исполни своето предизборно ветување и ќе се бори против корупцијата и ќе работи на враќање на довербата на Бугарите во судството и легислативата на земјата, истакнувајќи дека секој обид за заобиколување на законот, ќе биде казнет.
„ГЕРБ освои 116 места кои, во парламентот од 240 места, не се доволни за стабилно мнозинство“, рече тој во своето обраќање. 
„Ние нудиме политички проект за европски развој на Бугарија, во кој се добредојдени сите, освен партиите во актуелната владејачка коалиција.“
Цветанов, исто така, истакна дека неговата партија наскоро ќе воведе мораторум за политичката поддршка на новата влада, чии приоритети ќе вклучуваат ограничување на влијанието на глобалната криза, ревидирање на буџетот за 2009 година и зајакнување на ефикасноста на администрацијата.
