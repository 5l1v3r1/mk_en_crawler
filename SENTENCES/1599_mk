10/09/2010
Грчката eкономија забележа пад од 1,8 отсто во второто тримесечје од годината, објави во средата (8-ми септември) атинскиот Институт за статистика. 
Трендот е полош од она што покажаа прелиминарните прогнози, кои предвидоа пад од 1,5 отсто. 
Во првото тримесечје, грчката економија се намали за 0,8 отсто.
***
Синдикатот на турските комори и размена на стоки и Федерацијата египетски стопански комори потпишаа договор на 4-ти септември за формирање заедничка стопанска комора со цел зголемување на бизнис врските. 
Обемот на трговијата меѓу двете земји беше поголем од 3 милијарди американски долари минатата година.
***
Европската комисија (ЕК) и германската влада донираа 17 милиони евра на општина Приштина за обнова и зголемување на капацитетот на нејзиниот водоводен систем. 
Донацијата, примена во вторникот (7-ми септември), ќе биде искористена за проширување на системот во новите населби, формирани по 1999 година.
***
Гувернерот на Албанската централна банка Ардијан Фулани во средата (8-ми септември) рече дека земјите од Западен Балкан треба да изградат нови модели на економски раст, извозно ориентирани, кои се комплементарни, не компетитивни. 
Говорејќи на состанокот на банкарските претставници и пред истражувачите на Оксфордскиот универзитет во Тирана, Фулани рече дека институцијата што ја предводи е решена да й помогне на Албанија на нејзиниот пат кон исполнувањето на стандардите на ЕУ.
***
Српскиот министер за инфраструктура, Милутин Мркоњиќ, и градоначалникот на Суботица, Саша Вучиниќ, во неделата (5-ти септември) потпишаа договор за финансирање на индустриските зони во северниот српски град. 
Двогодишниот договор вреди 944.000 евра. 
Средствата треба да се искористат за изградба на потребната инфраструктура во различни зони.
***
Српскиот претседател Борис Тадиќ и премиерот на Република Српскa Милорад Додик отворија нов мост на реката Сава во близина на Сремска Рача во понеделникот (6-ти септември). 
Изградбата почна пред три години. 
Проектот вреди 13 милиони евра.
***
ММФ ја повика Tурција во средата (8-ми септември) да усвои легислатива за предложеното фискално правилно без понатамошно одложување, велејќи дека тоа ќе ја подобри транспарентноста и фискалниот менаџмент. 
Правилото го предложи министерот за економија, Али Бабаџан, како замена за стенд-бај помош на ММФ и треба да го намали буџетскиот дефицит и соодносот јавен долг/БДП. 
Истиот беше неодамна одложен поради загриженоста на некои министри пред општите избори следната година.
***
Швајцарија ќе обезбеди 58,3 милиони евра помош за Бугаријa за зајакнување на инфраструктурата, развојот на приватниот сектор, човечките ресурси, безбедноста, стабилноста и реформите, објави владата во вторникот (7-ми септември). 
Првите проекти се очекува да почнат во декември.
(Разни извори -- 03/09/10-10/09/10)
