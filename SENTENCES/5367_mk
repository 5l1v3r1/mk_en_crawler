19/07/2010
(Dnevnik.bg, Софиска новинска агенција - 19/07/10; Медиапул, Dnevnik.bg, Софиска новинска агенција - 18/07/10; Ројтерс, АФП, Блумберг, Итар-тас, РИА Новости, БТА, новинска агенција Фокус, Dnevnik.bg, Meдиапул - 17/07/10)
Бугарија и Русија потпишаа договор во саботата (17-ти јули), по долги разговори во градот Варна на бугарскиот северен брег од Црното Море, согласувајќи се да ја забрзаат изградбата на гасоводот за природен гас Јужен тек на бугарска територија.
Договорот за патоказот ги покрива фазите и крајните рокови за спроведување на проектот, кој треба да биде целосно оперативен во 2015 година. 
Истиот беше потпишан од министрите за енергија на двете држави -- Трајчо Трајков од Бугарија и Сергеј Шматко од Русија.
Според договорот, техничко-економската физибилити студија за проектот мора да биде подготвена до следниот февруари, кога треба да се формира заедничко проект претпријатие за изградбата на бугарскиот дел од гасоводот.
„Сега ја забрзуваме работата на Јужен тек“, рече Шматко во саботата, на заедничката прес-конференција со Трајков и заменик генералниот директор на Гаспром, Александар Медведев, кој исто така учествуваше во преговорите.
Гасоводот треба да пренесува 63 милијарди кубни метри руски природен гас годишно за Европа, заобиколувајќи ја Украина. 
Според плановите, истиот ќе поминува низ Црното Море, од компресорската станица Береговаја во Русија до Варна, а потоа ќе се дели во две гранки, при што северозападната ќе завршува во Австрија, а југозападната во Италија.
Бугарскиот дел од гасоводот Јужен тек ќе чини околу 644 милиони евра, објавија бугарските власти. 
Тие, исто така, објаснија дека 17 милијарди кубни метри од вкупниот обем на гас ќе поминуваат преку веќе постојните цевки, а преостанатите 46 милијарди кубни метри ќе бидат испумпувани во новите цевки.
Сопственоста на овие нови цевки е камен на сопнување во разговорите. 
Договорот постигнат во Варна предвидува дека Бугарија ќе има 50 отсто сопственост над нив.
Бугарскиот премиер Бојко Борисов, кој не учествуваше во разговорите, но отпатува за Варна на церемонијата на потпишување, рече дека гасоводот Јужен тек ќе биде од корист не само за неговата земја, туку и за Србија и Хрватска, кои исто така се приклучија на проектот.
„Како добри соседи, ние не сакаме да ги спречиме да го користат рускиот гас“, руската новинска агенција Итар-Тас ја цитираше неговата изјава.
Бугарија, која е скоро 100 проценти зависна од рускиот гас, исто така, се приклучи на гасоводот Набуко, поддржан од ЕУ, кој треба да пренесува природен гас од Централна Азија и Блискиот Исток за Европа, во обид за диверзификација на својот дотур. 
Софија постојано повторува дека ги смета двата проекти за приоритет.
Преговорите во Виена, кои започнаа во петокот, исто така се фокусираа на дотурот на руски гас за Бугарија. 
Договорот за патоказот беше објавен дури откако Москва се обврза дека ќе ги намали цените на гасот за оваа балканска нација и ќе ги тргне посредниците од договорите за снабдување со гас. 
Ова значи дека, во иднина, секој ваков договор ќе биде склучуван директно меѓу Гаспром и бугарското државно претпријатие за гас Булгаргас.
„Ние немаме отворени прашање и, исто така, ставаме крај на учеството на посредници“, потврди Шматко.
Трајков објасни дека Бугарија ќе потпише нови долгорочни договори со Русија откако ќе истечат тековните во 2011 и 2012 година. 
Софија очекува да го добие првиот предлог до 10-ти август. 
Двете страни тогаш ќе преговараат за точните детали на новите договори за дотур на гас до крајот на јуни следната година.
„Она за преговаравме е само почеток, не крај“, рече Трајков во неделата.
