15/01/2008
Министерот за надворешни работи на Република Чешка, Карел Шварценберг, му рече на косовскиот премиер Хашим Тачи за време на состанокот во понеделникот (14-ти јануари) во Приштина дека неговата земја ќе „реагира на прогласувањето независност на Косово во согласност со другите земји на ЕУ“. 
Покрај тоа, Шварценберг ја истакна важноста на планот на ЕУ да испрати 1.800 цивилни претставници во Косово, како замена за мисијата на КФОР и рече дека Република Чешка ќе учествува во мисијата на ЕУ како што учествуваше и во КФОР. 
Министерот за надворешни работи, исто така, се состана со косовскиот претседател Фатмир Сејдиу, претседателот на парламентот, Јакуп Красниќи, и заменик-шефот на УНМИК, Лари Росин.
***
Италија нема политика на протерување нелегални имигранти или имигранти осомничени за криминални дејства, изјави во средата (9-ти јануари) италијанскиот министер за надворешни работи, Масимо Далема, за време на состанокот со романскиот колега, Адријан Чиориану, во Букурешт. 
Двајцата потпишаа заедничка декларација за соработка помеѓу земјите, продолжувајќи го нивното стратешко партнерство од април 1997 година.
***
Рускиот претседател Владимир Путин в четврток (17-ти јануари) и петок ќе ја посети Бугаријa. 
Ќе биде потпишана серија важни економски договори, вклучително и договор за формирање претпријатие за градење на нафтоводот Бургас-Александрополис.
***
Турскиот премиер Реџеп Тајип Ердоган во неделата (13-ти јануари) пристигна во официјална посета на Шпанија, на покана на својот шпански колега, Жозе Луис Родригез Запатеро. 
Ердоган ќе учествува на првиот форум Сојуз на цивилизациите во вторник и среда. 
Повеќе од 350 гости од 70 земји се очекува да присуствуваат, меѓу кои и генералниот секретар на ОН, Бан Ки-Мун.
***
Српскиот министер за надворешни работи, Вук Јеремиќ, во четвртокот (10-ти јануари) пристигна во Берлин, на разговори со неговиот германски колега, Франк-Волтер Стајнмаер. 
Тие се согласија дека брзото потпишување на Договорот за стабилизација и асоцијација помеѓу Србија и ЕУ би бил во најдобар интерес на сите. 
Сепак, Стајнмаер истакна дека одобрувањето на договорот зависи од целосната соработка со Трибуналот на ОН за воени злосторства во Хаг.
***
Претседателот на парламентот на Република Српскa (РС) Игор Радојчиќ и неговиот српски колега, Оливер Дулиќ, потпишаа договор за парламентарна соработка во средата (9-ти јануари). 
Истиот ја покрива соработката во 13 области, вклучително образованието, реформата на пензиското осигурување, економските прашања и европската интеграција.
(Разни извори--08/01/08-15/01/08)
