15/11/2011
Бојана Миловановиќ за Southeast European Times во Белград -- 15.11.11
Според анкетите на јавното мислење, српските вооружени сили уживаат поголема доверба кај граѓаните отколку другите државни институции.
Почнувајќи од оваа година, армијата стана професионална, и обучените војници се сега подготвени за предизвиците со кои се соочуваат.
Дописничката на SETimes Бојана Миловановиќ разговараше со државниот секретар на српското Министерство за одбрана, Тања Мишчевиќ, во врска со најголемите безбедносни ризици за земјата и каква е позицијата на армијата во однос на пристапувањето во НАТО и Косово.
SETimes:
Кои се најголемите ризици за безбедноста во моментов за Србија?
Taња Мишчевиќ:
Едностраното прогласување независност на Косово претставува сериозна закана како за Србија, така и за целиот регион.
Ние видовме дека секојпат кога се соочуваме со еднострани активности, тоа води до ескалација на тензиите во Србија и соседните земји.
Организираниот криминал е, исто така, безбедносно прашање, тесно поврзано со систематската корупција, која претставува сериозен проблем за државата и општеството.
Заканите, исто така, ги вклучуваат сите видови шверц, тероризам и екстремизам -- верски или национален.
Екстремизмот претставува сериозна закана за општеството, не само за Србија, туку и за целиот регион, па дури и Европа.
Кога говориме за безбедноста, говориме за потребата од соработка на Србија со Европа и со регионот.
SETimes:
Колку професионализацијата на српските вооружени сили го промени безбедносниот систем?
Mишчевиќ:
Професионализацијата на армијата резултираше со голема промена и трансформација.
Српската армија е решена да учествува во мировните мисии, што не беше можно со задолжителната воена служба, туку само со професионалци.
Исто така, постои можност за доброволна служба и има голем интерес за тоа.
SETimes:
Интересот за воена обука во Србија расте, како и довербата на граѓаните во армијата.
Како го објаснувате тоа?
Mишчевиќ:
Армијата стекнува и веќе има многу добра позиција во очите на граѓаните, особено по 1990-тите.
Оваа година беше формиран Универзитетот за одбрана, кој ја опфаќа Воената академија и Воено-медицинската академија.
Секоја позиција во Воената академија привлекува осумпати повеќе апликанти [отколку порано].
Оние кои дипломираат на Воената академија не мора да станат војници, тие може да изберат цивилна служба.
Воено-медицинската академија привлекува 12 пати повеќе кандидати, не поради економската криза и фактот дека нивното образование им обезбедува сигурна работа, туку поради квалитетот што го нуди.
SETimes:
Го споменавте Косово и ситуацијата таму како безбедносен ризик.
Како ќе реагира српската армија со цел да се избегне конфликт?
Mишчевиќ:
Министерството за одбрана и српските вооружени сили се дел од извршната власт на земјата и ние ја следиме политиката на овие власти.
Армијата добро соработува со КФОР, партнери се во одржувањето и обезбедувањето на мирот првенствено за граѓаните во северно Косово, но исто така и за целата територија.
SETimes:
Прашањето за членството на Србија во НАТО предизвикува спротивставени ставови.
Кој е ставот на армијата?
Mишчевиќ:
Врз основа на парламентарната резолуција, позицијата на Србија е воена неутралност.
Министерството за одбрана може да има своја сопствена позиција, но одлуката дали државата ќе пристапи во НАТО е државна работа, и државата ќе ја донесе таа одлука врз основа на трошоците и бенефициите од членството.
SETimes:
Колку е важна регионалната соработка за Србија да ги надмине безбедносните ризици?
Mишчевиќ:
Таа е неизбежна, не поради тоа што ние доаѓаме од заедничко опкружување и заедничка држава во минатото, или бидејќи имавме несреќна историја во 1990-тите, туку [поради тоа што] во иднина ќе биде опасно ако одговориме на безбедносните предизвици индивидуално наместо заедно.
Индивидуалните одговори ќе бидат многу поскапи во ова време на економска криза, кога буџетите се скратени, а државите се свртуваат една кон друга.
Има добра основа за регионална соработка.
Србија има договори за соработка во одбранбениот сектор со повеќе од 50 држави.
Заедничките маневри и заедничкото учество во мултинационалните операции ја зголемува довербата меѓу армиите во регионот.
