23/10/2012
Младен Драгојловиќ за Southeast European Times во Бања Лука -- 23.10.12
По повеќе од 30 години без потврден попис на своите граѓани, Босна и Херцеговина (БиХ) се подготвува за попис следната пролет.
За да се провери подготвеноста на попишувачите и да се дефинираат сите евентуални проблеми, минатата недела започна пробен попис, надгледуван од тим меѓународни набљудувачи.
„Она што овој тим сака да го види е заштитата на личните податоци и работата на попишувачите на терен, вклучително и почитувањето на меѓународните стандарди“, рече во петокот (19-ти октомври) Здравко Милиновиќ, директор на Агенцијата за статистика на БиХ.
Двонеделниот пробен попис ќе заврши на 29-ти октомври, а попишувачите ќе посетат околу 3.000 домаќинства во Република Српска (РС) и Федерацијата на БиХ.
Се проценува дека тие ќе пребројат околу 9.000 луѓе -- доволно голем број за да се проектираат евентуалните проблеми.
Податоците добиени на пробниот попис ќе бидат обработени во текот на следните шест месеци, што ќе овозможи да се исправат грешките за успешен попис следната година.
Пописот во 1991 година покажа дека во БиХ живеат 4,33 милиони граѓани, но поради тековниот конфликт во тоа време, резултатите не беа никогаш потврдени.
Недостатокот на конкретни бројки на населението претставува огромен хендикеп за земјата и сите сегменти на општеството, рече заSETimesСтево Пашалиќ, претседател на Советот за демографска политикка во РС.
„Резултатите на пописот се клучни за земјата -- најлоша ситуација е да ги нема, како што е во БиХ.
Во изминатите децении изгубивме многу бидејќи сé беше засновано на проценки од минимално до максимално и сите ги објаснуваа како што сакаат.
Исто така, секој план беше заснован на проценки така што водеше до грешки“, рече Пашалиќ.
Тој рече дека овие податоци ќе бидат драгоцени само во случај на целосно почитување на правото.
Пашалиќ се надева дека со меѓународен мониторинг сé ќе биде завршено на најдобар и легален начин.
Игор Гавран, економски аналитичар од Комората за надворешна трговија на БиХ, рече дека пробниот попис е поважен за Агенцијата за статистика отколку за граѓаните, но и дека дава надеж оти вистинскиот попис ќе се одвива непречено и според планираното.
„Овие податоци се исклучително важни за секое стратешко планирање.
Сигурно е дека многу претпријатија правеа планови врз основата на проценките и конечниот резултат беше катастрофален.
Се сомневам дека податоците ќе бидат целосно валидни, бидејќи многу луѓе, всушност, не живеат на местото каде што е нивната адреса, но тоа ќе даде појасна слика за населението во БиХ“, рече Гавран заSETimes.
Податоците, исто така, ќе бидат важни за патот на земјата кон пристапувањето во ЕУ и употребата на предпристапните фондови на Унијата.
Со новите, конкретни податоци, рече тој, европските власти може да одлучат за количината на помошта што й е потребна на БиХ за да ги достигне стандардите на ЕУ во различни области на општеството, како што е образованието и здравството.
Гостимир Поповиќ, политички аналитичар и поранешен член на владата на РС, рече дека пробниот попис е знак оти политичарите во БиХ се способни да се договорат за основните прашања.
„За политичарите тоа ќе биде параметар за идната работа на теренот.
Проблемот е што ние, во овој момент, немаме податоци за да ги споредиме резултатите од пописот.
Овој попис ќе биде само основа за иднината“, рече Поповиќ за SETimes.
