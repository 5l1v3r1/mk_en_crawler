03/11/2008
Од Игор Јовановиќ за Southeast European Times во Белград – 03/11/08
Српската православна црква би можела да добие нов поглавар во средината на ноември, со оглед на тоа што болниот 94-годишен патријарх Павле -- нејзин поглавар во последниве 18 години -- сака да се повлече. 
Патријархот Павле, еден од најценетите водачи во православниот свет, е хоспитализиран една година и со тоа не е способен да го предводи своето стадо. 
Во времето на војните во 1990-тите, тој ја претвори црквата од маргинализирана институција во една од оние на кои српските граѓани најмногу й веруваат. 
Во негово отсуство, некои владици дури и јавно се судрија меѓу себе.
На 8-ми октомври, патријархот Павле поднесе писмено барање за оставка. 
Сите српски владици ќе се соберат да расправаат во врска со неговото барање. 
Ако го прифатат, тие можат да назначат свој наследник на истата конференција. 
Владиците сé уште користат систем на случајно извлекување на името од тројцата кандидати на потесната листа. 
Црквата го воспостави системот во времето на комунизмот за да го блокира влијанието на владата.
Сепак, некои српски владици изразија сомневање во врска со автентичноста на оставката на патријархот, бидејќи тој не даваше никакви јавни изјави во последнава година. 
Аргументот за тоа дали неговата оставка е автентична, па дури и дали треба да избираат нов патријарх се очекува на почетокот од нивната конференција.
Белградските аналитичари запознаени со црквата велат дека постои поделба на две фракции -- една умерена, една поконзервативна -- и додаваат дека сите социјални поделби во Србија се одразуваат и во институцијата.
Оттука, српските владици се расправаат околу тоа дали Србија треба да пристапи во ЕУ пред Унијата да й додели сувереност над Косово. 
Тие, исто така, се судираат и околу канонските прашања. 
Со оглед на тоа, новиот патријарх би можел да има големо влијание врз целиот српски народ.
Наводно, владата има длабок интерес во назначувањето нов патријарх. 
Некои весници објавија дека канцеларијата на српскиот претседател Борис Тадиќ лобира за владиката Григорије, единствен владика кој јавно кажа дека обвинетите за воени злосторства Радован Караџиќ и Ратко Младиќ мора да се соочат со Хашкиот трибунал.
Сепак, Тадиќ брзо негираше дека се обидува да се меша во црковните работи.
„Немам институционална моќ да се мешам или да влијаам на назначувањето на нов патријарх. 
Тоа е работа на црквата“, рече тој.
