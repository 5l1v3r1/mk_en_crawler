10/06/2010
ЊУЈОРК, САД -- Генералниот секретар на ОН, Бан Ки-мун, во средата (9-ти јуни) ги повика кипарските Турци и кипарските Грци да воспостават социјални, економски, културни, спортски и други врски, истакнувајќи дека ваквите чекори може да одиграат клучна улога во напорите за повторно обединување на поделениот остров. 
„Ваквите контакти ќе го потхрануваат чувството на доверба меѓу заедниците и ќе помогнат да се намали чувството на изолираност кое го имаат кипарските Турци“, вели Бан во својот последен извештај за мировната мисија на ОН во Кипар (УНФИКИП). 
Тој смета дека зајакнувањето на ваквите врски ќе го направи повторното обединување „не само полесно, туку и поверојатно“. 
Бан, исто така, препорача Советот за безбедност на ОН да го продолжи мандатот на УНФИКИП за шест месеци, до 15-ти декември. 
(Веб-страница на ОН - 09/06/10)
