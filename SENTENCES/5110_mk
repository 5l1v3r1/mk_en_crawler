12/08/2009
(AФП, АП, Ксинхуа, новинска агенција Фокус, Б92, Макфакс, Европска комисија - 11/08/09;
ISN Security Watch, ММФ - 29/07/09)
Европската комисија (ЕК) во вторникот (11-ти август) го одобри грантот од 39 милиони евра за Босна и Херцеговина (БиХ), со цел да помогне во ублажување на последиците од светската финансиска криза.
Дел од пакетот помош ќе биде искористен „за поддршка на развојот на малите и средните претпријатија и ќе обезбеди значителна инвестиција во инфраструктурата во транспортот, животната средина и енергетскиот сектор“, се вели во соопштението на ЕК.
Друг дел ќе оди за Агенцијата за осигурување депозити на БиХ, што ќе помогне да се спречи одливот на депозити како резултат на финансиската криза.
Програмата што беше одобрена во вторникот „ќе поттикне значителено финансирање преку заеми од меѓународните финансиски институции“ како што се ЕБРД и Европската инвестициска банка, додава ЕК.
Грантот е дел од одвоените 89 милиони евра за БиХ оваа година, според Инструментот за предпристапна помош (ИПА) на ЕУ.
Брисел во вторникот вети дека ќе обезбеди дополнителна помош оваа есен со цел да помогне БиХ да продолжи со спроведување на реформите во градењето на клучните институции.
Тие пари наскоро ќе дојдат од програмата ИПА, според која земјата ќе добие вкупно скоро 84 милиони евра за транзициска помош и градење на институциите оваа година.
Други 5 милиони евра ќе ги потпомогнат иницијативите во областа на прекуграничната соработка.
Минатата година одвоената предпристапна помош за БиХ изнесуваше скоро 75 милиони евра.
Овие суми предвидени со помошта на ИПА постојано ќе растат во текот на следните три години -- од 106 милиони евра во 2010 година на 110 милиони евра во 2012 година.
Реалниот раст на БДП во земјата во 2006 и 2007 година изнесуваше 6,9 односно 6,8 отсто, пред да падне на околу 5,5 отсто минатата година, според ММФ.
Минатиот месец вашингтонската институција предвиде 3 отсто намалување на економијата на БиХ за оваа година.
„Негативните последници од светската криза почнаа да стануваат сé поевидентни на крајот од 2008 година“, се вели во соопштението на ММФ минатиот месец, во кое беше одобрен стенд-бај аранжманот за БиХ од 1,2 милијарди евра.
Како резултат на светското превирање, берзовните индекси паднаа, меѓународните резерви почнаа да се намалуваат, а растот на банкарските кредити беше во застој.
Градежните активности опаднаа и многу претпријатија почнаа да отпуштаат работници.
И покрај намалувањето на приходите, фискалната политика беше олабавена во 2008 година.
Расходите беа многу зголемени, поради зголемувањата на платите и социјалните придонеси, како и прекумерните трошоци за воените ветерани и инвалидизираните во Федерацијата на БиХ (ФБиХ), претежно од партиски причини.
„Како резултат на ова, општиот владин дефицит се зголеми на 4 отсто од БДП од скоро нула во 2007 година“, објави ММФ, очекувајќи буџетската празнина да се зголеми на околу 4,7 отсто од БДП оваа година.
Според извештајот на персоналот на Фондот, објавен на 29-ти јули, финансиската позиција на Република Српска (РС) се опишува како „задоволителна“.
Но, ФБиХ се „соочи со финансиска криза“.
Два дена по одобрувањето на стенд-бај аранжманот, централната банка на БиХ ја доби првата транша од околу 205 милиони евра -- една третина од тоа за РС и преостанатите две третини за ФБиХ.
Владата на РС, исто така, доби дозвола да го повлече својот дел од заемот, додека пристапот на Федерацијата до нејзиниот дел од парите зависи од спроведувањето на големите буџетски реформи.
Во вторникот министерот за финансии на ФБиХ, Вјекослав Беванда, рече дека платите на владините членови и нивните советници ќе бидат намалени за 50 отсто, почнувајќи од следниот месец, во согласност со неодамна усвоениот закон за намалување на владините трошоци.
Со овој чекор ќе се вратат платите на државните претставници на нивните нивоа од декември, кога премиерот на Федерацијата добиваше плата од 900 евра на месец, додека пратениците и министрите добиваа околу 800 евра.
И покрај фискалниот проблем на ентитетот, нивните плати се зголемија скоро двојно во јануари оваа година, кога влезе на сила новиот закон.
