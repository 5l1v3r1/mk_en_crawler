24/05/2009
БЕЛГРАД, Србија -- Властите планираат да ги зајакнат безбедносните мерки за клучните владини претставници, по неуспешниот напад на канцеларијата на претседателот, објави во петокот (22-ри мај) министерот за внатрешни работи Ивица Дачиќ. 
„Инцидентот покажа дека мораме посериозно да гледаме на безбедносните процедури“, рече Дачиќ во интервју за телевизија Б92. 
Во четвртокот маж со две рачни гранати се закани дека ќе се разнесе во претседателската зграда. 
По неколку часа преговори, полицијата успеа да го разоружа и да го приведе Драган Мариќ (57), кој објасни дека протестирал поради пресудата на судот во врска со неговото претпријатие и националниот авиопревозник ЈАТ. 
Тој рече дека предупредил за своите планови во имејлите што ги испратил до многу српски и европски институции и медиуми.
Во другите вести, обвинителството поднесе обвиненија против Дамир Докиќ, татко на тенисерката Јелена Докиќ, за заканата дека ќе го разнесе автомобилот на австралиската амбасадорка во Белград Клер Биргин ако таа не го спречи објавувањето на негативните натписи за него во австралиските медиуми. 
Според извештаите на медиумите во петокот (22-ри мај), Докиќ е обвинет за загрозување на безбедноста на Биргин и незаконско поседување оружје. 
Неговата ќерка, Јелена, за австралиски весник изјави дека нејзиниот татко ја малтретирал физички. 
Докиќ е уапсен на 6-ти мај. 
Полицијата пронајде пушки без соодветни дозволи и рачни гранати, при претресот на неговиот дом во северна Србија. 
(Бета, Б92, АФП, Глас Србије, Ројтерс - 22/05/09)
