22/11/2012
Линда Карадаку за Southeast European Times во Приштина -- 22.11.12
Косовските граѓани сé повеќе купуваат локално произведена храна, но и потрошувачите и бизнис експертите се согласуваат дека мора да се преземат чекори за подобрување на квалитетот на домашните производи.
Претседателот на косовското Бизнис здружение, Агим Шахини, вели дека потрошувачката на локалните производи се зголеми за 10 проценти во текот на изминатата деценија. 
Организацијата започна проект за промовирање на локално произведената храна, со слоганот, „Јас користам домашни производи, а ти?“
Шахани вели дека локалните претпријатија не го подобруваат квалитетот на своите производи за да ги одржат ниски цените, оставајќи им на потрошувачите да одлучат што ќе купат. 
Иако врз некои потрошувачи влијае т.н. 
економски патриотизам -- купувањето домашни производи за поддршка на косовските бизниси -- во крајна линија квалитетот на производите е она што одредува што ќе се продаде.
Жителот на Приштина Бетим Реџа вели дека очекува квалитетот на локалните производи да се подобри со текот на времето.
„Се обидувам да користам локални производи, иако нивниот квалитет е полош во споредба со неколку други производи на пазарот“, рече Реџа за SETimes. 
„Ми се случило да купам одреден локален производ и да го фрлам во ѓубре бидејќи не можел да се јаде. 
Купувањето локални производи значи придонес за економијата на земјата, но, исто така, значи и дека локалните производи треба да нудат квалитет.“
Aриан Зека, извршен директор на Американската стопанска комора во Косово, рече дека локалните претпријатија треба да применуваат меѓународни стандарди на квалитет, кои треба да ги подобрат производите и да ја олеснат нивната продажба во странство.
„Но, не треба да се заборави дека косовските производители се соочуваат со многу тешкотии и е потребно стимулирање на мерките, вклучително и нивно ослободување од царински давачки за суровините, што ќе помогне истите да станат конкурентни во споредба со другите производи од остатокот на регионот“, рече Зека заSETimes.
Ламир Тачи од косовската Агенција за храна и ветеринарство, која го следи квалитетот на прехранбените производи, се согласува дека зголемувањето на количеството на косовски производи на меѓународните пазари би значело подобрен квалитет.
Тачи изјави заSETimes дека хранливата вредност на производите, како и нивниот изглед и пакување, се фактори што го одредуваат квалитетот.
„Овие вредности, исто така, ја диктираат моќта на тој производ на пазарот, во смисла на побарувачката од потрошувачите“, додаде Тачи. 
„Гледаме различни производи на нашите пазари, локални и увезени, со различен спектар на квалитет и различен спектар на цени, заснован на квалитетот, но секогаш без да се прави компромис за безбедноста на храната.“
Селатин Качанику од невладината организација Консуматори (Потрошувачи) вели дека не може сите локални производи да се натпреваруваат со увезените, но „дури и меѓу увезените проиводи има такви што не ги исполнуваат стандардите, па се дури и сомнителни“.
Но, Аднан Шабани, жител на Ѓњилане во Источно Косово, вели дека домашните производи се со многу понизок квалитет во споредба со турските, германските и хрватските производи.
„Пазарот претставува натпревар на кој победува најдобриот. 
Она што мене ми е важно е квалитетот“, рече Шабани.
Лена Азизи, потрошувач од Приштина, се согласува.
„Производите се купуваат поради нивниот квалитет, а не поради патриотизам“, рече Азизи за SETimes.
„Мораме да бидеме реални и да признаеме дека нашите производи не можат да се споредат со странските производи кога станува збор за квалитетот“, рече Азизи. 
„Државата треба повеќе да ги поддржи локалните производители, за да ги натера да имаат квалитетни производи и да го преземат пазарот во свои раце.“
