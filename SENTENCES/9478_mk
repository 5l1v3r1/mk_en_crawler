26/03/2013
Сафет Кабашај за Southeast European Times во Приштина -- 26.03.13
Косовските граѓани преземаат мирна акција со цел да ја натераат владата да биде одговорна и напорите почнуваат да даваат резултати, велат експертите. 
Она што започна како протести против погрешните сметки за електрична енергија на Косовската корпорација за електрична енергија и непреземањето дејства од страна на владата против истите, се претвори во серија протести против корупцијата.
Повеќе од 20 невладини организации и три студентски организации организираа протести претходно овој месец, на кои присуствуваа илјадници луѓе пред седиштето на корпорацијата и зградата на владата. 
Групата се собра повторно во петокот (22-ри март).
„Косово е наше. 
Не смееме да дозволиме Косово да биде украдено“, рече Арта Доброши, популарна актерка која се приклучи на протестите, упатувајќи повик за транспарентност и одговорност на државните функционери.
Илир Деда, од институтот КИПРЕД, ги искажа барањата на приштинските демонстранти за оставка на корумпираните функционери.
„Бараме [управниот директор на Косовската корпорација за електрична енергија] Aрбен Ѓукај, [министерот за внатрешни работи] Бајрам Реџепи и [министерот за економски развој] Бесим Беќај да заминат. 
Тие не може ... 
да останат на функција“, рече Деда.
Демонстрантите го обвинија Ѓукај дека им наплаќа повеќе на граѓаните, го обвинија Беќај за непреземање дејства во согласност со неговите надлежности за надзор на корпорацијата за електрична енергија и Реџепи за голем број скандали поврзани со корупција во Министерството за внатрешни работи.
Демонстрантите велат дека јавните собири ќе продолжат додека овие функционери не бидат разрешени и не се соочат со законот.
„Министрите во владата имаат милиони долари во своја сопственост, за разлика од осиромашениот народ. 
Тие не се богати кога ќе станат министри, но стануваат богати крадејќи државна сопственост“, вели Авни Зогиани, директор на приштинската невладина организација Коху.
Притисокот на граѓаните резултираше со внатреминистерска комисија за надзор на работата на Косовската корпорација за електрична енергија, која побара нејзиниот одбор на директори да го разреши Ѓукај.
Одговорот на корпорацијата ќе уследи по анализите и проценката од страна на независната Енергетска регулаторна канцеларија во врска со јануарските сметки за електрична енергија, според Неџат Подримај, секретар на одборот на директори на претпријатието за електрична енергија.
„Само по деталниот и компетентен извештај на регулаторната канцеларија, ние ќе одлучиме за следните чекори, а евентуално и за луѓето одговорни за ситуацијата“, рече Подримај за SETimes.
Но, извештајот за кој говори Подримај е веќе објавен и внатреминистерскиот повик е заснован на заклучоците на канцеларијата претставени на 14-ти март.
„Извештајот им беше доставен на сите страни и истиот ги содржи сознанијата и заклучоците на канцеларијата во врска со јануарските сметки за електрична енергија“, рече за SETimes Аделина Муртезај, портпаролка на канцеларијата.
Енергетската регулаторна канцеларија заклучи дека една третина од 3.800 приговори се основани, бидејќи сметките содржеле неточни бројки за потрошената енергија. 
Без оглед на резултатот, многумина се охрабрени од граѓанскиот активизам и сакаат да ги охрабрат другите да не молчат, туку да бараат одговорност од властите.
„Знам многу луѓе кои се разочарани од актуелната ситуација, но [сè уште] се плашат јавно да говорат, поради стравот дека ќе ја изгубат работата“, рече за SETimes Мурат Морина, професор во средно училиште во Приштина.
