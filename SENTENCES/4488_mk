27/02/2009
(ДПА, ВОА, Еуроњус, Блиц - 27/02/09;
AП, Ројтерс, АФП, ДПА, АКИ, ББС, Интернешнал хералд трибјун, Телеграф, Бета, Б92, Меѓународен кривичен трибунал за поранешна Југославија, прес-центар на ОН - 26/02/09)
Меѓународниот кривичен трибунал за поранешна Југославија (МКТЈ) во четвртокот (26-ти февруари) го ослободи поранешниот српски претседател Милан Милутиновиќ од обвинението за воени злосторства во Косово во текот на првата половина од 1999 година, по што тој беше пуштен на слобода.
Но, судот осуди петмина поранешни високи југословенски и српски функционери на вкупно 96 години затвор.
Милутиновиќ, поранешниот вицепремиер Никола Шаиновиќ, генералите на Југословенската армија Небојша Павковиќ и Владимир Лазаревиќ, началникот на Генералштабот, Драгољуб Ојданиќ и српскиот полициски генерал Сретен Луќиќ се соочуваа со обвиненија за злосторства против човештвото и едно обвинение за кршење на правилата и обичаите на војувањето.
Обвинителството на ОН ги обвини шестмината за учество во заеднички криминални дејства, чија цел била промена на „етничката рамнотежа во Косово за да се обезбеди континуирана српска контрола над покраината“.
„Силите на поранешна Република Југославија и Србија систематски гранатираа градови и села, палеа домови и фарми, оштетуваа и уништуваа културни и верски институции на косовските Албанци, убиваа цивили од косовските Албанци и други лица што немаа активно учество во борбите, и вршеа сексуална злоупотреба на косовски Албанки“, според наводите на обвинителството.
Милутиновиќ (66) беше српски претседател од декември 1997 година до декември 2002 година.
Близок соработник на поранешниот југословенски претседател Слободан Милошевиќ, тој доброволно му се предаде на Трибуналот на ОН во јануари 2003 година.
Судијата кој претседаваше со судењето, Иан Бономи, од Шкодска, при ослободувањето на Милутиновиќ од обвиненијата рече дека во пракса „Милошевиќ ...
бил тој кој имал вистинска командна власт“.
Со пресудата им беа изречени затворски казни во траење од 22 години на Шаиновиќ, Павковиќ и Лукиќ за учество во депортацијата на скоро 800.000 цивили од косовските Албанци и убиства на стотици други.
Судот ги осуди Лазаревиќ и Ојданиќ за помагање и поттикнување на извршувањето депортација и принудно префрлање на косовските Албанци.
Секој од нив доби по 15 години затвор.
На сите петмина што беа прогласени за виновни ќе им биде признаено времето поминато во затвор.
Сите, наводно, планираат да поднесат жалба на пресудата.
Косовскиот претседател Фатмир Сејдиу, кој е на пат за САД каде што треба да се состане со државниот секретар Хилари Клинтон, ја потврди „целосната доверба“ во судот, но додаде:
„Огромни злосторства ...
се случија во Косово, во Босна и Хрватска“.
За семејствата на 2.000 исчезнати косовски граѓани „единствената духовна работа што ќе им помогне да се чувствуваат подобро ќе биде правда за оние кои ги извршија злосторствата“, додаде тој.
Многу српски официјални претставници ја критикуваа пресудата од четвртокот, велејќи дека тоа само ќе ја зајакне перцепцијата во нивната држава за антисрпски предрасуди во МКТЈ.
„Неизбежно е оваа пресуда да се спореди со ослободувањето на Рамуш Харадинај“, коментираше Расим Љајиќ, шефот на српскиот совет за соработка со МКТЈ.
Вук Драшковиќ, водачот на Српското движење за обнова, пак, рече дека пресудата не е „против Србија и српскиот народ“.
