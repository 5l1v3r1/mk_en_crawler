28/04/2009
Од Марина Стојановска и Горан Трајков за Southeast European Times во Скопје -- 28/04/09
Вработувањата во јавниот сектор и зголемувањата на владините плати ќе се замрзнат, ако парламентот ги одобри предлозите на владата за справување со светската економска криза.
Со цел намалување на буџетот за 9 отсто, или 173 милиони евра, владата минатата недела предложи пакет, во обид да испрати порака на фискална одговорност.
Македонците ќе го почувствуваат ова во многу сегменти од јавниот живот.
Владата ќе ги замрзне вработувањата и ќе го одложи претходно најавеното зголемување на владините плати за една година.
Истата ќе ги намали и режиските трошоци за големи и мали работи -- вклучително забрана за купување нов канцелариски мебел, намалување на бројот на службените возила и намалување на изградбата спортски објекти, театри, музеи и амбасади.
Дополнително, владата има намера да ги скуси трошоците за одбраната.
„[Ќе] има скусувања во сите категории ...
секаде каде е тоа можно“, рече вицепремиерот Зоран Ставрески.
Сепак, тој додаде дека нема да има намалување на сегашните плати и пензии.
Парламентот ќе гласа за пакетот во средината од мај.
Според поранешниот министер за финансии, Џевдет Хајредини, секое одложување би било многу штетно за економијата.
Ребалансот на буџетот „е неопходен и владата веќе го најави ...
[за] следниот месец“, рече Хајредини.
Значаен фактор за економскиот пад во земјата е намалувањето на даночните приходи -- 9,5 отсто помалку профит и акцизи и 11 отсто помалку приход од ДДВ за разлика од пред една година.
Со оглед на тоа што даночните обврзници не можат да ја финансираат владата, таа сега има буџетски дефицит од 28 милиони евра.
Покрај ова, највисоките каматни стапки во регионот -- до 18 отсто -- ги задушуваат кредитите, кои се основни за секое проширување на бизнис активноста.
Буквално секоја банка во Македонија ги зголеми каматните стапки и оствари рекордни профити во 2008 година, но Македонците во голема мера престанаа да подигаат кредити, наместо да ги плаќаат тие стапки.
Бизнис заедницата излезе со свое мислење, барајќи нова формула за буџетските трошоци.
Таа предложи владин аранжман со ММФ, сличен на оние договорени со Србија и Турција.
Ставревски и министерот за финансии, Трајко Славески, кои беа во Вашингтон изминатиот викенд, на пролетните средби со ММФ и Светската банка, не ја отфрлија можноста за заем од ММФ.
Сепак, тие не се за тоа да се побара помош од Фондот, освен ако економската ситуација во земјата не се влоши.
Претставниците на Светската банка, и покрај тешката ситуација, велат дека светската криза може да отвори можности за Македонија.
Банкарскиот економист Симеон Џанков јави за „зголемен интерес меѓу инвеститорите во Македонија“.
Претставникот на Светската банка во Македонија, Маркус Репник, исто така, понуди помош од банката за закрпување на буџетскиот дефицит во соработка со другите меѓународни партнери.
