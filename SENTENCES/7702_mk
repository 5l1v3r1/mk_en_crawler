18/12/2012
Ана Ловаковиќ за Southeast European Times во Сараево – 18.12.12
Поздравувајќи го неодамнешното враќање на меѓупартиски дијалог во Босна и Херцеговина (БиХ), управниот одбор на Советот за спроведување на мирот истовремено изрази загриженост поради отсуството на конкретен напредок во реформите во земјата од мај.
Одборот, кој се состана на крајот на минатиот месец, ги повика политичките водачи да ја обноват својата посветеност на постигнувањето на потребниот напредок со цел да се обезбеди подобра иднина за БиХ.
Одборот ги повика водачите да ги преземат потребните чекори за интензивирање на напредокот на земјата кон ЕУ, како што е спроведувањето на нивните обврски од договорот за стабилизација и асоцијација.
Но, и покрај повикот на одборот, аналитичарите се скептични дека политичарите во земјата самите можат да ја придвижат земјата.
„Кога имате корумпирана политичка структура која дејствува како подземје, тешко е да се поверува дека може да се случи нешто добро.
Ова е исто како претстава во која [советот], меѓународната заедница и домашните политичари [се актерите]“, рече за SETimesМомир Дејановиќ, директор на Центарот за човекова политика во Добој.
Зијад Бечиревиќ, директор на Меѓународниот институт за блискоисточни и балкански студии во Љубљана, рече дека политичарите во БиХ се враќаат наназад, додека другите земји во регионот постигнуваат напредок и се менуваат.
„Политичко-криминалните групи сакаат секој сегмент во БиХ да си го подредат на себе и нивните интереси ...
и сето тоа под маската на наводна заштита на националните интереси“, рече Бечиревиќ за SETimes.
„На БиХ й треба силна помош во борбата против организираниот криминал и корупцијата и тој процес треба да почне од врвот“, додаде тој.
Шачир Филандра, декан на Факултетот за политички науки во Сараево, рече дека политичката ситуација во земјата е на почеток, 17 години по потпишувањето на Дејтонскиот мировен договор.
„Причината е во самата структура на Дејтонскиот договор, кој оневозможува нормализирање на политичкиот живот“, рече Филандра за SETimes.
Тој рече дека етничката конструкција на државниот устав, зацртано со договорот, е неодржливо.
„[Потребен е] политички договор на клучните политички актери и политичките партии, а тоа може да се постигне само со помош на меѓународната заедница.
Се надевам дека во блиска иднина, преку процесот на интеграција во регионот, работите ќе можат да се придвижат во позитивна насока“, рече Филандра.
„[Препораките] за водачите во БиХ се нормална дипломатска забелешка која немаше да биде потребна ако бевме нормална држава.
Тешко е да се поверува дека оваа коалиција ќе ги сфати сериозно препораките и дека [ќе се ориентира] на решавање на проблемите на граѓаните во БиХ“, рече за SETimesЖарко Папиќ, претставник на меѓународната невладина организација Иницијатива за подобра и похумана инклузија, која е дел од ОН.
Граѓаните, исто така, се сомневаат во каков било понатамошен развој на политичката ситуација.
Тие мислат дека е неопходно да постои договор меѓу партиите, првенствено на национално ниво.
„Без помош од меѓународната заедница, нашите политичари нема да се согласат за ниедно прашање.
БиХ е заробена од три верско-националистички корумпирани октоподи“, рече за SETimesАдемир Патковиќ, електроинженер од Сараево.
