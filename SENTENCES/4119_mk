30/07/2008
(AП, АФП, Ројтерс, ДПА, ББС, СНН, МКТЈ, Б92 - 30/07/08; AФП, Ројтерс, ДПА, ББС, Интернешнал хералд трибјун, Бета, Блиц, Б92 - 29/07/08)
Србија рано во средата (30-ти јули) го предаде поранешниот водач на босанските Срби Радован Караџиќ на Меѓународниот кривичен трибунал за поранешна Југославија (МКТЈ), каде што ќе му се суди за редица воени злосторства кои произлегуваат од конфликтот во Босна и Херцеговина (БиХ) во периодот 1992-1995 година.
Потврдувајќи го префрлувањето на главниот осомничен за воени злосторства во притворот во Хаг, повеќе од 13 години откако обвинителството на ОН го издаде првичното обвинение, Трибуналот соопшти дека наскоро ќе го објави датумот на неговото прво појавување пред судот.
Полицијата го уапси Караџиќ на 21-ви јули во Белград, каде што живеел со години и се занимавал со алтернативна медицина под лажен идентитет. 
Српската министерка за правда, Снежана Маловиќ, ја одобри екстрадицијата во Хаг откако жалбата која адвокатот на Караџиќ тврдеше дека ја испратил никогаш не стигна во специјалниот суд за воени злосторства во Белград.
Во околу 3 часот и 45 минути изутрина во средата три црни џипа го напуштија затворот со силно обезбедување во српскиот главен град, во кој беше чуван Караџиќ по неговото апсење. 
Возилата, кои ги возеа маскирани мажи, потоа го предадоа на авион кој се упати за Ротердам. 
Полицијата подоцна го префрли со хеликоптер во притворското одделение на затворот на Трибуналот на ОН во Шевенинген.
Покрај починатиот српски претседател Слободан Милошевиќ, Караџиќ е највисокиот официјален претставник од балканските конфликти во 1990-тите кому му се суди за воени злосторства во Хаг. 
Тој се соочува со обвиненија за геноцид во врска со 43-месечната опсада на Сараево и масакрот од 1995 година во Сребреница на 8.000 муслимански мажи и момчиња, најголемото злосторство во Европа од Втората светска војна.
Обвинението од 11 точки од април 2000 година го товари и за злосторства против човештвото, кршење на законите или обичаите на војувањето и сериозни кршења на Женевската конференција за прогон, истребување, убиства, смислено убивање, депортирање, нехумани дејства и други злосторства извршени врз несрпското население за време на конфликтот во БиХ.
Неговите наводни злосторства биле дел од кампањата за стекнување контрола врз области во БиХ кои се прогласени за дел од Република Српска, соопшти МКТЈ во средата.
„Караџиќ и другите презеле мерки за охрабрување на несрпското население да ги напушти тие области, депортирање на оние што се колебале дали да заминат и убивање на другите со цел значително намалување на несрпското население“, истакнува Трибуналот.
Цитирајќи ги неговите адвокати, српските медиуми објавија дека Караџиќ ја подготвувал својата одбрана со месеци и испратил документи до одбраната на Милошевиќ под псевдонимот „Љубители на вистината“. 
Тој, наводно, планира да се брани самиот, како Милошевиќ и Воислав Шешељ, водачот на ултранационалистичката Српска радикална партија.
Апсењето на Караџиќ предизвика антивладини демонстрации во Белград, од кои некои прераснаа во насилство. 
На митингот во вторникот, околу 10.000 демонстранти им аплаудираа на говорниците кои го осудија „предавничкиот и диктаторски систем“ на српскиот претседател Борис Тадиќ.
Кон крајот на инаку мирните демонстрации, околу 100 млади луѓе, за кои се верува дека имаат врски со хулигански групи, фрлаа камења на полицијата, која употреби солзавец и гумени куршуми како одговор. 
Дваесет и пет полицајци и 21 цивил, вклучително и двајца новинари, биле повредени.
