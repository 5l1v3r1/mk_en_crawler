30/10/2006
Романецот Oвидиу Патраску го освои второто место на ФИФА 2006 Светските компјутерски игри во Италија -- највисоко место досега за Романија на меѓународен натпревар во компјутерски игри.
Силвиу Строје, претседателот на Професионалната лига на играчи, рече дека резултатот на Патраску претставува голем успех и рече дека се надева оти тоа ќе помогне за зајакнување на романскиот компјутерски пазар и промовирање на поволна легислатива.
Околу 800 играчи од 70 земји се натпреваруваа за награда од скоро 400.000 евра на Игрите.
Грција објави дека ја пуштила во функција прва на светот пловечка платформа за отстранување на бигор и сол, со цел решавање на проблемот со недостатокот од вода за пиење на своите острови на Егејското Море.
Објектот користи генератори на ветар за производство на потребната енергија за отстранување на солта од морските води и е дизајнирана да работи дури и во неповолни временски услови.
Tурското Државно железничко здружение отпочна пилот-програма за воведување на Интернет пристап во возовите.
Тестирањето започна и линијата Анкара-Истанбул наскоро ќе има 24-часовна безжична врска.
Возовите на „Анкара експрес“ ќе бидат следните кои ќе добијат ваква услуга, која е бесплатна.
Најновото истражување на албанскиот Институт за статистика (ИНСТАТ) покажа дека користењето на Интернетот во земјата е далеку под нивото на земјите-членки на ЕУ.
И покрај тоа што приватните претпријатија, државните институции и невладините организации покажаа зголемување на користењето на Интернетот, пристапот во домаќинствата сé уште заостанува.
Само 1,5 отсто од албанските семејства во урбаните области рекле дека имаат Интернет пристап од дома, додека 42 отсто одат во Интернет кафеа;
21 отсто користат Интернет на работа, а 18,6 отсто имаат пристап во училиштата.
ИНСТАТ, исто така, вели дека луѓето на возраст помеѓу 16 и 21 година се најголемата група на Интернет корисници, која сочинува 36 отсто од вкупната бројка.
Загребскиот Шератон хотел е домаќин на 12-тото Аудио-видео шоу - Загреб 2006.
Саемот ќе ги претстави последните иновации во домашната електроника, висококвалитетна аудио-видео опрема, софтвер, мултимедија и фотографија.
Помеѓу претпријатијата учесници се:
Панасоник, Филипс, Самсунг, Шарп и Тошиба.
(Разни извори – 23/10/06-30/10/06)
