06/06/2005
Од Антонио Прленда за Southeast European Times во Сараево – 06/06/05
Двете церемонии на давање заклетва кои тргнаа наопаку -- како и непреземањето на соодветни дејства потоа -- началникот на Генералштабот на Војската на Република Српска (ВРС) го плати со губење на своето работно место.
Во петокот (3-ти јуни) командантите на ЕУФОР и штабот на НАТО во Сараево (НХКСа) наредија отпуштање на генерал Новак Ѓукиќ.
Тие имаат право да го сторат тоа во согласност со анекс 1а од Дејтонскиот мировен договор.
Отпуштањето произлегува од инцидентите на церемониите на 16-ти април во регрутните центри Мањаца и Билеча.
Поголемиот број од вкупно 550-те регрути во Мањаца се заколнаа дека ќе ја бранат „Република Српска“ (РС) наместо „Босна и Херцеговина“ (БиХ), додека неколку илјадници членови на семејствата и пријателите гласно протестираа на знамето и химната на БиХ.
Во Билеча регрутите соодветно ја повторија заклетвата, но посетителите на церемонијата приговараа на симболите на БиХ.
Ова е првпат, во согласност со законот за одбрана од 2003 година, од регрутите на РС да се бара да даваат заклетва за државата БиХ наместо за ентитетот на босанските Срби.
„Генерал Ѓукиќ на крајот е одговрен за неуспешно планирање и командување со кое дозволил да се случат овие инциденти“, рече командантот на Генералштабот на НАТО, бригадниот генерал Стивен Шук, кој лично го повика Ѓукиќ да го информира за одлуката.
„Тој е, исто така, одговорен за тоа што ВРС не реагираше брзо и ефикасно за враќање на довербата во сериозноста и уставната лојалност на ВРС.“
Искористувајќи ги овластувањата предвидени со Дејтонскиот мировен договор, командантот на ЕУФОР, командант Дејвид Лики, побара од министерот за одбрана на РС, Милован Станковиќ, да ги суспендира сите обуки на регрутите во базата Мањаца сé додека обуката може да се смета за соодветна и сигурна.
Регрутите во Мањаца ќе бидат отпуштени.
„Улогата на здруженијата на ветерани во настаните во Мањаца е особено провокативна и спротивна на Дејтонскиот договор“, изјави Лики за печатот.
„Наредувам претставниците на воените ветерани да немаат активна улога во официјалните воени церемонии сé додека не биде ревидиран правилникот на таквите церемонии на државно ниво.“
Според Лики, новите правила ќе осигураат дека сите церемонии на регрутирање на војската низ цела БиХ се одраз на фактот дека целта на вооружените сили на БиХ и армиите на нејзините ентитети е да се брани и служи на државата БиХ, а не на ентитетите -- РС и Федерацијата на БиХ (БиХ).
Минатиот месец министерот за одбрана на БиХ, Никола Радовановиќ, објави спроведување на дисциплински мерки во врска со инцидентите против 11 функционери и воени лица.
Сепак, Канцеларијата на високиот претставник, НАТО и ЕУФОР сметаат дека дисциплинските мерки не се доволни и го повикаа Претседателството на БиХ да осигури одговорност од сите поединци на високи командни позиции.
