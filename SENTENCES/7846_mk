10/11/2012
Хрватската економија има посветла иднина со очекуваниот влез на земјата во ЕУ.
Откако Хрватска ќе пристапи во ЕУ во јули 2013 година, голем број постојни бизнис бариери ќе бидат отстранети, претворајќи ја земјата во побезбедна инвестициска област, според политичките водачи и аналитичари.
Политичарите гледаат можност за отворање потенцијални инвестициски можности за западните инвеститори, особено во транспортот, енергијата и животната средина.
„Хрватското членство во ЕУ ќе значи безбедност за инвеститорите и инвестициите, без оглед на тоа дали се од САД, Европа, Азија или домашни инвеститори“, рече заSETimesБерислав Живковиќ, портпарол на Министерството за надворешни работи.
„Капиталот оди таму каде што може да создаде сигурен профит и каде што е легално заштитен, каде што прописите се јасни, транспарентни, а примената еднаква. 
Либерализацијата и намалените бирократски бариери, пониските даноци на доход, функционирањето на примарните административни институции, функционирањето на судството -- се клучни за привлекување капитал“, додава тој.
Американската државна секретарка Хилари Клинтон, која беше во официјална посета на Загреб на 31-ви октомври, рече дека во иднина се можни поголеми инвестиции од САД.
„Сметам дека Хрватска е добро позиционирана за привлекување странски инвестиции ако ги отвори своите домашни пазари. 
Имате образована работна сила и развиена инфраструктура. 
Се разбира, постои проблемот на конкретната отвореност за инвестиции. 
Но, ние сме свесни дека хрватската влада подготвува бројни мерки за олеснување на инвестициите во Хрватска и јас сум сигурна дека ќе има голем број американски инвеститори кои ќе инвестираат во Хрватска“, рече Клинтон.
Во 2011 година Европската комисија (ЕК) објави дека Хрватска ги исполни условите за затворање на последните четири поглавја од своите разговори за влез во ЕУ, предлагајќи го 1-ви јули 2013 година како официјален датум за прием на оваа балканска земја во ЕУ, како нејзина 28-ма членка.
Официјалните претставници на Хрватското здружение за вработување (ХУП) истакнуваат дека сложената администрација и бројните различни даноци се голема пречка како за локалните, така и за странските инвеститори.
„Административната неефикасност, законската несигурност и товарот од различните плаќања ,го гушат’ бизнисот. 
Геостратешката позиција на Хрватска, развиените телекомуникации, како и транспортната инфраструктура се компаративни предности кои може да се од интерес за странските инвеститори во Хрватска. 
Странските директни инвестиции претставуваат важен канал за активирање на потребниот потенцијал за развој на целата државна економија“, рече заSETimesАна Павлиќ, портпаролка на ХУП.
Без оглед на тоа, како што велат аналитичарите, Хрватска ќе биде во најдобра стратешка позиција за западни инвестиции по јули. 
„Пречките за добар бизнис се дефинитивно присутни, особено поради неефикасната администрација, но полека се отстрануваат преку легислативата“, рече за SETimesДамир Новотни, економски аналитичар и поранешен член на советот на гувернери во Хрватската народна банка.
„Кога Хрватска ќе пристапи во ЕУ, ќе биде принудена да функционира во согласност со законите на ЕУ, како што функционираат и другите западни земји. 
Исто така, откако ќе стане членка, Хрватска ќе може да ги користи инвестициските фондови на ЕУ. 
На пример, еден американски државјанин што ќе сака да инвестира во Хрватска, ќе може да ги искористи фондовите на ЕУ за инвестиции, во висина и до 50 отсто од вкупната инвестиција“, рече Новотни.
Откако ќе стане членка, Хрватска ќе има пристап до програмите за финансирање на ЕУ -- а ќе биде и партнер во буџетот на Унијата. 
Буџетот, кој беше 864 милијарди евра од 2007 до 2013 година, ги покрива трошоците во земјите-членки за секторите како што се земјоделството, внатрешните политики, админстрацијата и надоместоците.
