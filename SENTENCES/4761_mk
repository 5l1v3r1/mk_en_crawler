06/03/2009
(Ројтерс, АП, АФП, ДПА, Њујорк тајмс, ББС, ВОА, НАТО, Еурактив - 05/03/09)
Министрите за надворешни работи на НАТО во четвртокот (5-ти март) се согласија официјално да продолжат со состаноците НАТО-Руски совет (НРЦ), кои Алијансата ги прекина пред седум месеци по инвазијата од страна на Москва на Грузија.
„Русија е важен играч, глобален играч.
Неразговарањето со нив не е опција“, рече генералниот секретар на НАТО, Јап де Хоп Шефер.
Според словачкиот министер за надворешни работи, Мирослав Лајчак, состаноците ќе продолжат „што е можно поскоро“, по самитот на НАТО на 3-ти април.
Договорот за обновување на разговорите со Русија уследи по една подолга дебата, при што Литванија инсистираше на тоа дека „е прерано да се отвори официјален дијалог“ и ги повика сојузниците да ја одложат одлуката до самитот следниот месец.
Сепак, учесниците на состанокот во четвртокот јасно ставија до знаење дека нивната лутина поради руската инвазија на Грузија минатата година и нејзиното дипломатско признавање на грузиските отцепени региони Абхазија и Јужна Осетија сé уште не е помината.
„Министрите ќе ја повикаат Русија да ги исполни своите обврски во поглед на Грузија“, се истакнува во соопштението.
Формиран во 2002 година, НРЦ претставува механизам за консултации, градење консензус, соработка, заедничко одлучување и заедничко дејствување на НАТО и Русија.
И покрај сериозните несогласувања на 26-те земји од пактот со Москва, членовите на Алијансата признаа дека мора да го обноват дијалогот со Русија за решавање на прашањата од заеднички интерес.
Тука спаѓаат Грузија, Авганистан, контратероризмот и ширењето на оружјето за масовно уништување, рече Де Хоп Шефер во својот говор на отворањето.
„Имаме приличен број области каде што имаме суштински разлики во мислењето и каде што мислиме дека Русија треба навистина да ја промени својата позиција“, рече шефот на НАТО.
Американскиот државен секретар Хилари Клинтон, исто така, изврши притисок за „нов почеток“ во односите на Алијансата со Москва.
„Можеме и мораме да најдеме начин за конструктивно работење со Русија, во областите од заеднички интерес“, рече таа.
Пред состанокот во четвртокот, Москва соопшти дека ќе дозволи поминување несмртоносни американски воени резерви преку својата територија во Авганистан.
Изразувајќи надеж дека состаноците на НРЦ може да продолжат подоцна овој месец, рускиот амбасадор во НАТО, Дмитри Рогозин, во средата рече дека „периодот на оттуѓување“ во односите на неговата земја со Алијансата се „во голем дел зад нас“.
Сепак, тој изрази жалење што разговорите не продолжија побрзо, како што се надевал.
„Изненадени сме што прашање на продолжување со практичната работа е одложено за уште еден месец“, рече тој на прес-конференцијата.
Клинтон во четвртокот предложи меѓународна конференција околу начините за стабилизација на Авганистан, која ќе се одржи во Холандија на 31-ви март, а ќе претседаваат ОН.
Плановите на Грузија, Авганистан и Вашингтон за изградба противракетен штит во Источна Европа се меѓу прашањата за кои Клинтон, најверојатно, ќе разговара во петок (6-ти март) во Женева со својот руски колега Сергеј Лавров.
