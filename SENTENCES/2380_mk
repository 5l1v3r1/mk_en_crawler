30/08/2005
(Вашингтон тајмс, УПИ - 30/08/05;
AП, Ројтерс, АФП, АФКС, ЕУ Обсервер, Еурактив, ВОА, Катимерини - 29/08/05)
Турција може да започне со разговорите за пристапување со ЕУ на 3-ти октомври без да ја признае владата на кипарските Грци, со оглед на тоа што ова не претставува правно барање за започнување на процесот, изјави во понеделникот (29-ти август) портпаролката на Европската комисија (ЕК), Франсуас ле Бел.
Но, со оглед на тоа што преговорите ќе ги вклучат сите 25 земји-членки на ЕУ, меѓу кои и Кипар, во интерес на Анкара е да ги смири тензиите во врска со ова прашање, рече таа.
„Јасно е дека сите напори на Турција пред 3-ти октомври би биле многу корисни“, рече портпаролката на ЕК, Франсуас ле Бел.
„Но, не постои правна обврска за Турција да стори повеќе од она што веќе го направи.“
Минатиот месец Турција го исполни последниот услов за започнување на разговорите за влез со Унијата со потпишувањето на протоколот за продолжување на царинскиот договор со ЕУ за нејзините десет нови членки, вклучувајќи го и Кипар.
Но, земјата, исто така, издаде и декларација во која се вели дека потпишувањето на документот нема да значи и признавање на владата на кипарските Грци.
За ова прашање се очекува да се разговара оваа недела, кога министрите за надворешни работи на ЕУ ќе одржат дводневен состанок во велшкиот град Њупорт, почнувајќи од четврток.
Турскиот министер за надворешни работи, Абдула Ѓул, исто така, се очекува да присуствува на состанокот, на кој домаќин ќе биде Велика Британија, која претседава со ЕУ.
Од Ѓул, најверојатно, ќе биде побарано да го искаже ставот на неговата земја.
Според францускиот претседател Жак Ширак, претходно голем поддржувач на кандидатурата на Турција за членство во ЕУ, декларацијата на Анкара создава политички и правни проблеми и еден таков став не може да се очекува од земја која бара членство во ЕУ.
Неговиот портпарол рече дека Франција ќе го покрене прашањето на одбивањето од страна на Турција да го признае Кипар за време на престојниот состанок во Њупорт.
„По својата унилатерална декларација за Кипар, Турција мора да ги разјасни работите и да ги увери 25-те земји на ЕУ во својата подготвеност за целосно почитување на своите обврски“, рече Ширак на конференцијата на француските амбасадори во Париз во понеделникот.
„Отворањето на преговорите со Турција претставува само почеток на долгиот и тежок пат чиј крај е неизвесен.“
Според грчкиот весник Kaтимерини, Никозија, најверојатно, ќе изврши притисок врз ЕК официјално да го осуди непризнавањето од страна на Анкара на администрацијата на кипарските Грци.
Но, во извештајот објавен во понеделникот во EУОбсервер се вели дека ЕК, најверојатно, ќе истакне оти Турција ги исполнила сите правни услови за започнување на разговорите и дека каков било чекор во врска со признавањето на Кипар треба да биде воден од страна на ОН.
Кандидатурата на Турција за членство во ЕУ, најверојатно, уште повеќе ќе се искомликува по општите избори во Германија на 18-ти септември.
Канцеларот Герхард Шредер, силен поддржувач на Турција, според широко мислење на јавноста, ќе ја изгуби функцијата од претседателката на опозициската Демохристијанска унија, Ангела Меркел.
Ставот кој го промовира Меркел и нејзината партија е дека на Турција не треба да й се понуди целосно членство туку „привилегирано партнерство“.
Ако германските и француските водачи започнат да ставаат пречки пред започнувањето на разговорите со Турција, тогаш веројатноста е мала дека истите ќе започнат навреме, се вели во извештајот на ЕУОбсервер.
