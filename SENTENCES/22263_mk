17/10/2008
БЕЛГРАД, Србија -- Претседателот Борис Тадиќ во четвртокот (16-ти октомври) рече дека Белград и ЕУ би можеле да постигнат компромис за распоредувањето на мисијата на ЕУ, ЕУЛЕКС, во Косово, „компромис кој ќе го одобри и Советот за безбедност на ОН“. 
Пристигнувањето на ЕУЛЕКС не значи крај за српското присуство во Косово, истакна тој. 
Тој рече дека Белград ќе ја прифати мисијата на ЕУ под три услови: ако биде распоредена во Косово со одобрение на Советот за безбедност на ОН, ако статусот на мисијата е неутрален и ако не биде спроведен планот за Косово на поранешниот претставник на ОН Марти Ахтисари.
Исто така во четвртокот, рускиот амбасадор во Србија, Александар Конузин, рече дека Москва смета оти присуството на ЕУЛЕКС во Косово е нелегално. 
На состанокот со УНМИК, КФОР и претставниците на косовските Срби во косовскиот град Грачаница, Конузин потврди дека Русија и понатаму ќе ја поддржува Србија во спречувањето на „нелегалната поделба на земјата“.
Исто така во четвртокот, шефот на УНМИК, Ламберто Заниер, се состана со косовскиот претседател Фатмир Сејдиу и рече дека неговата мисија е подготвена да му ги предаде своите простории на ЕУЛЕКС.
Според извештаите на медиумите во петокот, УНМИК дозволил ЕУЛЕКС да провери голем број досиеја за воените злосторства извршени во Косово во 2000 година. 
Извори велат дека случаите може повторно да бидат отворени во јануари. 
(Коха Диторе, Зери, Експрес, Косова Сот - 17/10/08; Радио Грачаница, Фонет, РТК, Бета, Танјуг, Вечерње новости - 16/10/08)
