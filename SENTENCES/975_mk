23/07/2007
Првиот центар во Maкедонија за Позитрон емисиона томографија (ПЕТ) ќе биде отворен во Институтот за патофизиологија и нуклеарна медицина во Скопје, објави министерот за здравство Имер Селмани. 
Центарот ќе чини околу 4 милиони евра, и се очекува да биде готов за околу две години. 
Владата ќе распише тендер за набавка на опрема во текот на следните месеци. 
ПЕТ скенирањата ќе ја зајакнат дијагностиката и лечењето во областите на онкологијата, кардиологијата, хематологијата и неврологијата.
***
Изградбата на новиот Иновативен центар на Блискоисточниот универзитет во турскиот северен дел од Кипар официјално започна минатата недела, во рамките на заедничкиот проект на локалните власти и ИБМ Турција. 
Амбициозната иницијатива предвидува воспоставување центар на најбрзи суперкомјутери во поширокиот регион на Средниот Исток, Источна Европа, Централна Азија и Северна Африка, според универзитетот. 
Центарот ќе се фокусира на истражувањата на климата, симулирањето земјотреси, медицината, фармацијата, нанотехнологијата и генетската технологија.
***
Првиот центар во Бугарија за вселенско набљудување беше отворен во седиштето на Националната служба за цивилна заштита во Софија на 16-ти јули. 
Центарот, за кој се вели дека е најмодерен капацитет од овој вид на Балканот, беше изграден во рамките на проектот на Министерството за државна политика за несреќи и катастрофи. 
Истиот има за цел поддршка на процесите на прогнозирање, предвремено предупредување и следење на природните несреќи и катастрофи за да се овозможи контрола во реално време и менаџмент со кризи во Бугарија и пошироко.
***
Хрватскa и Израел потпишаа декларација за воспоставување заеднички фонд за наука, за време на посетата на хрватскиот министер за наука, образование и спорт, Драган Приморац на Ерусалим минатата недела. 
Идниот фонд се планира како дел од тековната хрватско-израелска програма за соработка во научниот сектор и ќе овозможи заеднички инвестиции во високата технологија и истражувањето.
***
Грција ја одобри новата национална истражувачка рамка и технолошка програма на 17-ти јули, чија цел е Грција да добие меѓународно конкурентна економија водена од науката. 
Програмата предвидува зајакнување на соработката помеѓу универзитетите, истражувачките центри и големите домашни и меѓународни организации што работат на ова поле, интензивирање на истражувачките активности со иницијативи на научници и иноватори, како и промовирање на новото претприемништво засновано на технологијата.
***
Министерството за правда на Босна и Херцеговина (БиХ) доби нов софтвер од УСАИД за обработка и пронаоѓање случаи. 
Програмата, исто така, овозможува брз пристап до базите на податоци поврзани со случаите на сериозен криминал.
***
ЕИК Еуропетрол компани ја претстави новата технологија која ќе ја подобри експлоатацијата на нафта и производството на струја во Aлбанијa, која користи каталитички течности во експлоатирањето нафта и производството на струја. 
Премиерот Сали Бериша, кој присуствуваше на презентацијата, ги покани претставниците на ЕИК да експериментираат и да ја применат новата техника во земјата.
(Разни извори 16/07/07-23/07/07)
