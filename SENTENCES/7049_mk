21/09/2012
Хасан Кан за Southeast European Times -- 21.09.12
Верските интелектуалци на меѓународната конференција во вторникот (18-ти септември) го отфрлија актуелното насилство во муслиманскиот свет, повикувајќи ги муслиманите да одговорат на предизвиците интелектуално, а не деструктивно.
Еднодневната конференција за „Новите предизвици и одговорностите на исламските интелектуалци“, организирана од експертската група со седиште во Исламабад Пак институт за мировни студии (ПИПС), привлече научници од Пакистан, Турција, Индонезија, Бангладеш и Малезија.
Интелектуалците го отфрлија насилството како одговор на неодамнешниот антиисламски филм, повикувајќи ги муслиманите да реагираат интелектуално и хумано, а не насилнички.
„Во Исламот нема место за насилството“, рече Мухамад Кан Шерани, претседател на Исламскиот идеолошки совет во Исламабад.
Ниту една религија не учи на насилство, ниту, пак, некој пророк го пропагирал тоа, рече тој.
„Исламот нé учи да ги почитуваме мислењата на човечки суштества“, продолжува Шерани, додавајќи дека наметнувањето на мисли и филозофија врз некој друг претставува екстремизам, кој Исламот го отфрла.
Исламот претставува религија на мирот и отфрла секоја форма на насилство, рече Мухајудин Афифи, декан на Факултетот за исламски студии и претставник на големиот имам на Универзитетот Ал-Азар во Египет.
„Толеранцијата мора да се практикува со верска ревност и жар“, рече тој
Маулана Обаид Рехман Кан, верски интелектуалец од Бангладеш, го осуди убивањето невини луѓе кое уследи по појавувањето на „Невиноста на муслиманите“ на Интернет.
„Несомнено се повредени нашите верски чувства, но Исламот не дозволува никој да биде убиен бидејќи некој е емотивен“, рече Обаид.
„Луѓето, дефинитовно, ќе прават одредени работи намерно, со цел да ги провоцираат Муслиманите, но Муслиманите мора да одговорат на поцивилизиран начин отколку да нападнат некој дипломат во некоја држава.“
Оние кои реагираа насилнички на филмот ја исполнија агендата на провокаторите, истакна тој.
Во исламските држави, одговорност на сите муслимани е да ги заштитат животите и имотот на меѓународните претставници, рече тој.
Убивањето дипломат претставува најужасно однесување што може да се очекува, рече тој, мислејќи на смртта на американскиот амбасадор во Либија, Џ. Кристофер Стивенс во Бенгази, на 11-ти септември.
САД во петокот (21-ви септември) објавија дека смртта била резултат на терористички напад.
Професорот Камар ул Низам Абдула од Малезија категорично ја отфрли насилната реакција на муслиманите во некои држави.
Муслиманите требаше да одговорат на похуман начин кога режисерот ги разбранува нивните емоции, рече тој, искажувајќи ист став како Кан.
„Исламот целосно го отфрла насилството во секоја форма и за секаква цел“, рече тој.
Ваквото насилство „не му служи на исламот, туку е еднакво на негово клеветење“, рече индонезискиот интелектуалец Абдул Мути.
„Насилното реагирање не осигурува дека никогаш повеќе нема да се случи развој.
Не смееме да им дозволиме на другите ...
да нé провоцираат толку лесно.“
Низам и Мути повикаа на интелектуален дискурс, наместо насилство и уништување во вакви случаи.
„На насилството не може да се одговори со насилство, исто како што огнот не може да се изгасне со оган, туку само со вода“, рече Низам.
Мухамад Рагхиб Хусаин Наееми, шеф на семинаријата во Лахоре, исто така повика на дискусија, наместо насилство.
Оставете ги улемите да одговорат на интелектуален начин, наместо да излегувате на улиците, рече тој, додавајќи дека секоја демонстрација не треба да води до уништување на имот или губење невини животи.
Секој обичен човек со камера може да изврши злобно дело, рече Мумтаз Ахмад, верски интелектуалец и поранешен претседател на Меѓународниот исламски универзитет во Исламабад.
Природно е да се реагира на ваквите настани;
но лутите мора да најдат форум и нивните митинзи мора да имаат правец, рече тој, велејќи дека говорењето за убиство или бркањето на амбасадорите е „глупаво“.
„Човечкиот живот е поскапоцен од сé друго“, рече тој.
