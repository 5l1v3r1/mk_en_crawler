13/02/2012
Игор Јовановиќ за Southeast European Times во Белград -- 13.02.12
Српските власти велат дека наодамнешните апсења на четворицата криминалци -- од кои еден е обвинет за атентатот од 12-ти март 2003 година врз починатиот премиер Зоран Ѓинѓиќ -- е голем напредок во борбата на земјата против организираниот криминал.
Претседателот Борис Тадиќ рече дека апсењата претставуваат „решавачки удар врз организираниот криминал, од кој истиот нема да се поврати долго време“. 
Тој додаде дека ова може, исто така, да биде важно за новите инвестирања во земјата, бидејќи странските бизниси инвестираат пари во безбедни услови.
Во Валенсија, Шпанија, полицијата го уапси Владимир Милисављевиќ -- познат како Будала -- кој беше осуден во отсуство во 2007 година на 35 години затвор за атентатот врз Ѓинѓиќ. 
Исто така, уапсен беше и српскиот водач на подземјето Лука Бојовиќ и членовите на неговата организација, Синиша Петриќ и Владимир Мијановиќ.
„Земунскиот криминален клан повеќе не постои“, рече во петокот (10-ти февруари) српскиот министер за внатрешни работи Ивица Дачиќ, по апсењето во четвртокот.
Сите четворица се обвинети за убиства, кражби и шверц на дрога.
„Четворицата беа уапсени во Валенсија благодарение на информациите од српската полиција. 
Ние имавме информации за движењето на осомничените и им ги поднесовме на нашите шпански колеги, кои ги изведоа апсењата на високопрофесонален начин, за што им честитам и им се заблагодарувам“, рече за SETimes директорот на српската полиција, Милорад Вељовиќ.
Тој информираше дека Бојовиќ поседувал литвански пасош, додека другите тројца имале фалсификувани српски документи.
„Ова е голем успех за полицијата, бидејќи четири многу важни фигури во српското подземје се уапсени“, рече Вељовиќ.
Поранешниот министер за полиција, Божо Прелевиќ, изјави за SETimes дека српската полиција постигнала видлив успех во борбата против криминалните групи во текот на изминатите неколку години.
„Сите важни луѓе од српското подземје се во затвор во исто време ... 
тоа не се случило долго време. 
Ова покажува дека Србија е чесна кога станува збор за борбата против овој вид криминал“, рече Прелевиќ.
Тој, исто така, рече дека апсењето на Милисављевиќ може да фрли светлина на позадината на убиството на Ѓинѓиќ, поради неговите врски со водачите на кланот, Душан Спасојевиќ и Миле Луковиќ.
Двајцата беа убиени во престрелката со полицијата во март 2003 година, надвор од Белград, каде што тие се криеја по атентатот.
„Милисављевиќ беше на такво место во кланот што можеше да знае многу работи. 
Можеби тој ќе одлучи да открие некои од нив во Белград, кога ќе биде екстрадиран, иако другите членови на кланот уапсени пред него по правило не даваа ништо ново“, рече Прелевиќ, кој беше адвокат на телохранителот на Ѓинѓиќ, Милан Веруовиќ, во судскиот процес за атентатот.
Но, авторот на Aтентатот на Зоран Милош Васиќ не верува дека Милисављевиќ ќе даде каква било значајна информација.
„Мислам дека Милисављевиќ не може да стане сведок-соработник, бидејќи тој веќе доби максимална казна и беше во самиот врв на кланот. 
Исто така, тој мора да има цврсти докази за сите тврдења што тој потенцијално ќе ги даде на обвинителството, во замена за статус на сведок-соработник“, рече Васиќ за SETimes.
Прелевиќ и Васиќ се согласуваат дека проблемите на Белград со организираниот криминал не се завршени.
Прелевиќ стравува дека помалите криминални групи сега може да се борат за доминација во Србија, судирајќи се една со друга.
„Големите групи се сега скршени и најголемите имиња во криминалот се уапсени. 
Во таква ситуација, некои од помалите играчи може да се обидат да формираат нова моќна организација и да избијат на врвот. 
Полицијата е таа што треба тоа да го спречи“, рече Прелевиќ.
„Позициите на врвот од криминалниот свет се сега испразнети. 
Се разбира дека има тројца кандидати што можат да го преземат тој врв. 
Во прашање се големи пари и сé додека профитот е толку голем, државата нема да може да го искорени организираниот криминал, туку само да го задржи под контрола“, рече Васиќ.
