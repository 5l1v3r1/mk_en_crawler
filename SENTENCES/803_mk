05/09/2006

Данскиот премиер Андерс Фо Расмусен ја изрази целосната поддршка на неговата земја за кандидатурата на Хрватска за влез во ЕУ и во НАТО, за време на посетата на Загреб и состаноците со својот хрватски колега Иво Санадер и претседателот Стипе Месиќ во понеделникот (4-ти септември). 
Според Расмусен, Хрватска би можела да биде пример за целиот регион во однос на напредокот на реформите и соработката со Трибуналот на ОН за воени злосторства.
***
Бугарскиот претседател Георги Парванов и неговиот руски колега, Владимир Путин, во понеделникот (4-ти септември) беа во Атина, на состанок со грчкиот премиер Костас Караманлис. 
Разговорите се фокусираа на регионалниот проект за нафтоводот Бургас-Александрополис, во кој се вклучени трите земји.
***
Јужнокорејскиот претседател Ро Му-Хјун во неделата (3-ти септември) пристигна во Грција -- негова прва посета во рамките на 14-дневната турнеја низ Европа и САД. 
Ро во понеделникот се состана со претседателот Каролос Папуљас, а во вторник ќе се состане со премиерот Костас Караманлис. 
Јужнокорејскиот претседател во среда ќе оствари разговори со романскиот колега, Трајан Башеску, додека в четврток, пред да присуствува на Азиско-европскиот самит во Хелсинки, ќе се состане со финскиот претседател Тарја Халонен.
***
Командантот на јужното крило на НАТО, американскиот адмирал Хари Улрих, во петокот (1-ви септември) во Скопје се состана со мaкедонскиот министер за одбрана, Лазар Еленовски, како и со началникот на Генералштабот, генерал-мајор Мирослав Стојановски. 
Разговорите се фокусираа на македонските реформи во одбраната и учеството на земјата во мисиите на НАТО.
***
Црногорскиот премиер Мило Ѓукановиќ во петокот (1-ви септември) го посети Хелсинки. 
За време на посетата, тој го потпиша Финалниот акт од 1975 година на Конференцијата за безбедност и соработка во Европа, и се состана со финскиот претседател Тарја Халонен и со премиерот Мати Ванханен.
***
Романскиот претседател Трајан Башеску во четвртокот (31-ви август) се состана со данскиот премиер Андерс Фо Расмусен. 
Разговорите се фокусираа на закажаниот пристап на Романија во ЕУ, настаните во Либан и распоредувањето на романските војници во Ирак и Авганистан. 
Од Букурешт Расмусен отпатува за Софија, на разговори со својот бугарски колега, Сергеј Станишев.
***
Комесарот за проширување на ЕУ, Оли Рен, во петокот (1-ви септември) пристигна во Бугаријa, со цел да направи последна проценка на напредокот на Софија во процесот на пристап. 
Ова е негова прва ваква посета пред Европската комисија да го издаде својот мониторинг извештај на 26-ти септември.
***
Српскиот министер за финансии, Млаѓан Динкиќ, во понеделникот (4-ти септември) одржа разговори со високи претставници на ЕУ во Брисел. 
Фокусот беше ставен на реализацијата на таканаречениот „Пакет плус“, мерки за унапредување на процесот на интеграција на Белград во ЕУ.
***
Романскиот премиер Калин Попеску Таричеану во понеделникот (4-ти септември) ја започна дводневната посета на Хелсинки. 
Посетата на Финска, која моментно претседава со ЕУ, се случи само неколку недели пред Европската комисија да ги издаде своите следни мониторинг извештаи за Бугарија и Романија, решавачки за датумот на влез на двете балкански земји во ЕУ.
(Разни извори 28/08/06 - 05/09/06)
