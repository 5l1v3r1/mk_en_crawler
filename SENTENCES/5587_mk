05/08/2010
Од Билјана Пекушиќ за Southeast European Times во Белград -- 05/08/10
Додека обвинителите на Хашкиот трибунал за воени злосторства ги проучуваат неодамна откриените дневници што наводно ги пишувал обвинетиот за воени злосторства Ратко Младиќ, историчарите дебатираат за значењето на откритието.
За многумина тоа е убедлив доказ за длабоката вмешност на Србија во насилството и злосторствата кои сееја раздор во Босна и Херцеговина (БиХ).
„Јасно е од дневниците дека армијата на [Република Српска] создаде основа за планот осмислен во кабинетот на тогашниот српски претседател Слободан Милошевиќ, и спроведен од Југословенската народна армија, која тогаш почна да се распаѓа“, рече Душан Јањиќ, шеф на Форумот со етнички односи.
Документите, ако се покаже дека се автентични, покажуваат како Србија скоро целосно ги финансирала воените сили на босанските Срби. 
Тие содржат детали во врска со набавката на оружје и гориво, како и платите за офицерите и војниците, рече тој.
Историчарот Миле Бјелајац, кој ги испитува воените документи во Босна и Хрватска со години и ги испитува и претходните дневници напишани од Младиќ, се согласува дека откритието е многу инкриминирачко. 
„Парите, воен плен од Босна, скоро секогаш водат до некои големи имиња во Србија, од криминалци до политичари“, рече тој.
Дневниците, кои датираат од јуни 1991 до ноември 1996 година, беа откриени за време на претресот во домот на сопругата на Младиќ. 
Полицијата употреби специјална камера која ги открива предметите преку ѕидови, дрво и армиран бетон.
Зад еден ѕид, инспекторите пронајдоа повеќе од 3.500 страници, аудио снимки и друг доказ. 
Тие му беа предадени на Трибуналот на ОН за воени злосторства претходно оваа година, а извадоци беа објавени во јавноста минатиот месец.
Младиќ плански ги запишувал имињата на оние со кои се состанувал и ги опишувал нивните разговори, велат експертите. 
Аудио снимките ги содржат неговите телефонски разговори со српските воени команданти и политичари. 
Младиќ, исто така, дава детали за состаноците со поранешниот српски началник на безбедноста, Јовица Станишиќ, кому сега му се суди во Хаг, и другите српски офицери.
Меѓу другите работи, дневниците, наводно, даваат докази за тајниот договор меѓу Србите и Хрватите за тоа како да се подели БиХ и да се избркаат муслиманите од одредени области.
Сомнително е тоа што не се споменува геноцидот од јули 1995 година во Сребреница, кој беше извршен под команда на Младиќ. 
Србија беше ослободена од обвиненијата од страна на Меѓународниот суд на правдата во 2007 година, дека го организирала злосторството.
Сепак, доказот во дневниците ќе се искористи во судењето на Радован Караџиќ, поранешен претседател на РС, кој се соочува со обвиненија за геноцид во Хаг.
Историчарот Никола Самарџиќ верува дека иако дневниците на Младиќ ја покажуваат директната вмешаност на Србија во војната во БиХ, нивната важност е повеќе историска отколку правна.
„Дневниците содржат информации дека Младиќ бил во постојана врска со тогашниот српски претседател Слободан Милошевиќ и со највисокото српско воено раководство. 
Тој е, како што е добро познато, многу своеволен и сигурно многу одлуки донел самиот тој. 
Но, ако од неговите дневници можеме да видиме дека целокупната стратегија била планирана од српската војска и држава, тогаш тоа е многу силен доказ дека Србија водела војна во Босна“, рече Самарџиќ.
„Јас мислам дека сепак тоа нема да има големи последици за Србија, бидејќи политички акцентот сега е на ,закопувањето на воената секира’ и враќањето на смиреноста“, додаде тој.
Заменик-обвинителот за воени злосторства, Бруно Векариќ, изјави за SETimes дека дневниците на Младиќ сигурно содржеле многу оперативни информации за војната во БиХ. 
„Сепак, јас лично мислам дека нема ништо во овие дневници што не е веќе повеќе или помалку познато“, додаде тој.
Запрашан дали тие даваат нова основа за вмешување на Србија, тој рече дека Хашкиот трибунал може да им суди само на поединци, а не на целата држава.
„Ако дневниците имаат нов доказ против некои поединци, и ако судот во Хаг ја потврди таквата оценка, тие може да судат за тоа. 
Но, тоа зависи од судот во Хаг“, рече тој.
