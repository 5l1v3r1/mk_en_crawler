16/08/2006
(MИА, Макфакс - 16/08/06; AП, Макфакс - 15/08/06)
Повеќе од две недели откако му беше доделен мандатот за формирање на новата македонска влада, мандаторот Никола Груевски во вторникот (15-ти август) го достави својот предлог до парламентот.
Партијата ВМРО-ДПМНЕ на Груевски победи на изборите во Македонија на 5-ти јули, со 32,5 отсто од гласовите, со што доби 44 места во парламентот од вкупно 120 пратеници.
По неколку недели интензивни консултации, претседателот на ВМРО-ДПМНЕ рече дека во новата македонска влада ќе влезат претставници на уште четири други партии -- Демократската партија на Албанците (ДПА), Новата социјалдемократска партија (НСДП), Социјалистичката партија (СП) и Либералната партија (ЛП).
Покрај премиерското место, ВМРО-ДПМНЕ ќе има уште десет други позиции во владата. 
Членот на партијата Зоран Ставревски и Габриела Коневска-Трајковска се предложени за вицепремиери за економски прашања, односно евроинтеграции. 
Имер Селмани од партијата на Арбен Џафери, ДПА, е предложен за заменик на Груевски за спроведување на Охридскиот рамковен договор.
Четвртото вицепремиерско место му припадна на Зоран Јанкуловски од НСДП, кој ќе биде задолжен за земјоделство и образование.
Претставниците на ВМРО-ДПМНЕ, Трајко Славески и Антонио Милошоски, ќе ги предводат министерствата за финансии и надворешни работи, соодветно, додека Гордана Јанкуловска е избрана за функцијата министер за внатрешни работи. 
Покрај тоа, партијата, исто така, ќе ги предводи и министерствата за правда, локална самоуправа и транспорт и врски. 
Двајца странци со македонско потекло, Глигор Ташковиќ и Веле Самак, ќе бидат министри без ресор задолжени за странски инвестиции.
Покрај вицепремиерската функција, Селмани ќе ја врши и функцијата министер за здравство. 
ДПА, која освои 11 парламентарни места на изборите во јули, ги доби и министерствата за екологија, култура и образование, со кои ќе раководат Имер Алиу, Илиријан Бекири и Сулејман Рушити, соодветно.
Покрај едно вицепремиерско место, НСДП на Тито Петковски, која има седум претставници во законодавниот дом, доби и две министерски места. 
Лазар Еленовски ќе биде министер за одбрана, а Вера Рафајловска - министер за економија.
Ацо Спасовски од СП на Љубисав Иванов е предложен за министер за земјоделство, додека Љупчо Мешков од ЛП на Стојан Андов, за министер за труд и социјална политика.
Парламентот ја закажа седницата на која треба да се гласа за предложената влада за 25-ти август, кога Груевски ќе ја претстави и програмата на владата.
Во очекување на седницата, мандаторот изјави дека економијата и борбата против организираниот криминал и корупцијата ќе бидат главните приоритети.
„Приоритет на владата ќе биде економската преродба“, рече Груевски. 
„Ова ќе биде долго, тешко и болно патување, но ние имаме тим на способни и чесни луѓе, кои ќе дадат сé од себе.“
Во врска со континуираните блокади на патот од страна на Демократската унија за интеграција (ДУИ) на етничките Албанци, поради нивното неучество во владата, Груевски во вторникот за А1 телевизија изјави дека нема законска одредба која го обврзува да ја вклучи партијата на Али Ахмети во својата влада.
„Согласно со законите и уставот на Македонија составував влада, водев дијалог со сите партии, вклучувајќи ја и ДУИ, и нема никаква обврска во законите или во уставот дека морам да ја вклучам ДУИ во владиниот состав“, новинската агенција Макфакс ја цитираше изјавата на Груевски.
Триесетипетгодишниот Груевски беше министер за финансии во владата на поранешниот премиер Љубчо Георгиевски, и е претседател на ВМРО-ДПМНЕ од мај 2003 година.
