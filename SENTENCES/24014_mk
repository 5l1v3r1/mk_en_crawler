17/04/2009
ВАШИНГТОН, САД -- Државниот секретар Хилари Клинтон ги повика кипарските водачи да постигнат решение за повторно обединување на поделениот остров што е можно побргу, рече портпаролот на американскиот Стејт департмент, Роберт Вуд, во четвртокот (16-ти април). 
Во средата Клинтон се состана со водачот на кипарските Турци, Мехмет Али Талат, на разговори околу напредокот на тековните директни разговори за повторно обединување. 
„Таа изрази поддршка за напорите на двете страни за интензивирање на динамиката“, рече Вуд. 
Клинтон ја потврди поддршката на Вашингтон за бизонална федерација на две заедници, додаде тој.
Талат по состанокот рече дека кипарските Турци имаат намера да го решат прашањето до крајот на оваа година и дека тој ќе го поздрави назначувањето на американски претставник во Кипар. 
Клинтон се очекува во понеделник во Вашингон да се состане со кипарскиот министер за надворешни работи, Маркос Кипријану.
Во другите вести, во петок завршува предизборната кампањата во самопрогласената Турска Република Северен Кипар, пред парламентарните избори в недела. 
Гласачите од кипарските Турци треба да изберат 50 членови на парламентот. 
Последните анкети й даваат на десничарската опозициска Партија за национално единство (УБП) предност од 17 поени пред владејачката партија на Талат, Републиканска турска партија. 
Набљудувачите велат дека победата на УБП може сериозно да го наруши темпото на разговорите за повторно обединување, со оглед на нејзината тврдокорна позиција и националистичкиот став за повторото обединување. 
(Хуријет, Заман, Туркие, Радикал, АП - 17/04/09; Новинска агенција Анадолу, АФП, Дуниа, Филелефтерос, Лондра газете - 16/04/09)
