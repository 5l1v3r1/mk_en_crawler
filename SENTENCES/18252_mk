12/04/2007
ЗАГРЕБ, Хрватска -- Водачот на најголемата опозициска Социјалдемократска партија (СДП), поранешниот премиер Ивица Рачан, во средата (11-ти април) официјално ја објави својата одлука за целосно повлекување од политиката, откако му беше дијагностициран тумор на мозокот.
Рачан ја даде својата изјава во болницата „Ребро“, опкружен со своите најблиски партиски соработници и пријателите.
Потврдувајќи дека е сериозно болен и дека продолжува да „се бори за живот“, тој рече дека СДП мора да продолжи без него.
Рачан, исто така, изрази уверување дека СДП ќе победи на следните парламентарни избори.
Партијата ќе избере нов водач на крајот од следната недела.
Рачан најпрво го објави своето привремено повлекување од политиката во февруари.
(Пословни дневник, Вјесник, Вечерњи лист, ААП - 12/04/07;
ХИНА, ХРТ, Index.hr, Фајненшал тајмс - 11/04/07)
