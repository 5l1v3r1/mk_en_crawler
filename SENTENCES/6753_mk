01/11/2011
Билјана Пекушиќ за Southeast European Times во Белград -- 01.11.11
Група студенти го спречува одржувањето предавања на белградскиот Филозофски факултет и Филолошки факултет од средината на октомври, протестирајќи поради тоа што овие образовни институции ги одбиваат нивните барања.
„Бараме сите студенти кои имаат 48 поени во претходната академска година да бидат целосно изземени од плаќање школарина, и цената за запишувањето на универзитетот да не биде повисока од три [месечни] минимални плати во Србија [околу 450 евра]“, рече за SETimes студент кој се идентификуваше како Воислав Д.
Неколку стотици студенти се собраа во саботата (29-ти октомври) пред Филозофскиот факултет, каде што објавија „блокаден фестивал“ кој ќе трае додека не бидат исполнети нивните барања.
Методите на студентите варираат од вербална опструкција на предавањата до поставување пречки на вратите на предавалните.
Конференцијата на студенти од Универзитетот на Србија и Студентскиот парламент од Белградскиот универзитет -- две официјални студентски организации -- веќе го прифатија предлогот на Министерството за образование и наука, студентите што ќе заработат 60 поени да не плаќаат школарина.
Но, организаторите на протестите, ја отфрлија понудата на министерството.
Администрацијата на Филозофскиот факултет вели дека студентите со 48 поени веќе се ослободени од школарина и тоа не треба да е причина за бунт.
„Протестите ги водат неидентификувани лица кои велат дека се борат за „директна демократија“, рече за SETimes деканката на Филолошкиот факултет Александра Вранеш.
Професорите на факултетот се жалат дека студентските демонстранти се арогантни и вербално ги малтретираат своите колеги кои се обидуваат да ги слушаат предавањата.
„Ова однесување не е соодветно во академската средина.
Однесувајќи се неучтиво и некултурно, тие окупираа некои простории каде што живеат, готват и ги мијат садовите.
Се плашиме дека може да дојде до несакани настани за кои ние ќе бидеме посочени за одговорни, иако немаме контрола над нив“, рече за SETimes шефот на Катедрата за словенски јазици, Вукосава Ѓапа Иветиќ.
Ректорот на Белградскиот универзитет, Бранко Ковачевиќ, побара од владата да ја прекине блокадата „мирно или на друг начин“.
Тој рече дека универзитетот не може да ја гарантира безбедноста на студентите и професорите на Филолошкиот факултет, и целата академска година може да се компромитира ако блокадата продолжи уште 15 дена.
Студентите велат дека ректорот се однесува несоодветно.
„Тој повикува на насилно справување со студентите, кои со блокирањето на факултетите само ги бараат своите права бидејќи немаат друг начин да ги постигнат“, рече за SETimes студентот по уметност Милош Кувекаловиќ.
Цените на годишната школарина во Србија варираат од 450 евра на Факултетот за рударство до 2.400 на Факултетот за архитектура и Стоматолошкиот факултет.
Оваа година 14.000 студенти се запишаа на Белградскиот универзитет.
„Тие ни бараат несоодветно високи суми, а сепак учиме од застарени учебници за кои дополнително плаќаме.
Честопати студентите мора да купат повеќе книги само за еден испит, бидејќи секој професор ги користи своите учебници за да ги продава и да заработи пари“, рече за SETimes белградската студентка Ивона Пешиќ.
Цената во Србија е највисока во регионот.
На пример, годишно студирање на Математичкиот факултет во Загреб чини 760 евра, додека во Белград тоа е 1.000 евра.
Студирањето архитектура во Белград е двојно поскапо отколку во Загреб.
