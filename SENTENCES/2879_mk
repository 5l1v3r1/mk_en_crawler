27/07/2006
(Блиц - 27/07/06;
АП, УПИ, РФЕ/РЛ, Бета, Блиц, српска влада - 26/07/06;
АП, Ајланд онлајн, Бета, Радио Б92 - 25/07/06)
Конкретните оперативни чекори за спроведувањето на акциониот план на Србија за целосна соработка со Меѓународниот кривичен трибунал за поранешна Југославија (МКТЈ) се разработени во четвртокот (27-ми јули), изјави висок функционер во Белград.
Претставниците на Министерството за внатрешни работи, Безбедносно-разузнавачката агенција и Агенцијата за воена безбедност ќе подготват „заеднички план за финализирање на соработката со Хашкиот трибунал“, рече Расим Љајиќ, претседавач на српскиот Национален совет за соработка со МКТЈ, за белградскиот весник Блиц во средата.
„Оперативниот план ќе ја детализира секоја точка од акциониот план.
Исто така, ќе бидат формирани тела што ќе работат на спроведувањето на овие точки.
Ќе биде воспоставена целосна контрола врз активностите на сите оперативни тела“, рече Љајиќ.
Тој додаде дека Белград „редовно“ ќе го информира Трибуналот на ОН и ЕУ за чекорите што се преземаат.
Набргу откако српскиот премиер Воислав Коштуница го претстави акциониот план пред претставните на ЕУ на 17-ти јули, владата ги постави Љајиќ и специјалниот обвинител за воени злосторства Владимир Вукчевиќ за одговорни за контролата и надзорот на спроведувањето на планот.
Во вторникот министерот за внатрешни работи, Драган Јоциќ, рече дека се одвоени преку 574.000 евра за судење на воените злосторства.
Спроведувањето на планот се очекува да доведе до апсење и екстрадиција во Хаг на обвинетите од страна на МКТЈ кои сé уште се на слобода, меѓу кои и на поранешниот воен командант на босанските Срби, Ратко Младиќ, чие првично обвинение за воени злосторства датира од 1995 година.
Бегалецот, кој заедно со поранешниот водач на босанските Срби Радован Караџиќ, се наоѓа на врвот на листата на најбарани обвинети од страна на Трибуналот на ОН, се товари за геноцид во врска со масакрот на околу 8.000 мажи и момчиња од босанските муслимани во Сребреница во 1995 година и 43-месечната опсада на Сараево.
За време на посетата во средата, американскиот претставник за прашањата на воените злосторства, Клинт Вилијамсон, го поздрави усвојувањето на акциониот план, велејќи дека српската влада „испрати јасна порака“...
дека сериозно ги сфаќа своите обврски“.
Но, тој, исто така, го повика Белград да осигури претворање на декларативната волја за исполнување на меѓународните обврски во конкретни дела.
Целосната соработка со МКТЈ претставува клучен услов за напредокот на Србија кон евроатланската интеграција.
На почетокот на мај ЕУ ги прекина разговорите за Договорот за стабилизација и асоцијација со Белград по неисполнувањето на ветувањето за предавање на Младиќ на Хашкиот трибунал до 20-ти април.
„Направени се планови и преземени се обврски“, АП го цитираше Вилијамсон во средата, по состанокот со високи официјални претставници, меѓу кои и Коштуница и претседателот Борис Тадиќ.
„Сега е време Србија да преземе дејства и да оствари целосна соработка со Трибуналот.
Да не заборавиме дека Младиќ е обвинет за супервизија на масовните убиства на илјадници невооружени лица.
Ако Србија не го затвори ова темно поглавје, нема да може брзо да ги однесе своите граѓани кон иднината што ја заслужуваат“, рече тој.
