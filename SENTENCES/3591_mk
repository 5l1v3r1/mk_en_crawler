07/02/2007
Aнализа на Игор Јовановиќ за Southeast European Times во Белград – 07/02/07
Кога специјалниот претставник на ОН за Косово, Марти Ахтисари, го обелодени својот предлог за статусот, во петокот (2-ри февруари), Белград се најде во тешка позиција.
По општите избори на 21-ви јануари, Србија всушност нема ниту парламент, ниту влада.
Премиерот Воислав Коштуница, велејќи дека повеќе нема мандат да се справува со најважнит државни прашања, одби да се состане со Ахтисари за време на посетата на претставникот на Белград.
Моментно единствен легитимен претставник на белградските власти е претседателот Борис Тадиќ.
По добивањето на предлогот, тој рече дека истиот го отвора патот за суверенитет на Косово, кое е под администрација на ОН од 1999 година.
„Ниту Србија, ниту јас како нејзин претседател, некогаш ќе ја прифатиме независноста на Косово“, инсистираше тој.
Белградските аналитичари велат дека косовското прашање ќе внесе дополнителна тензија во формирањето на новата српска демократска влада.
Коалицијата помеѓу партиите на Тадиќ и Коштуница, со поддршка на прозападната Г17 Плус, би имала мнозинство во парламентот.
Но, партиите не можеа да се согласат околу премиерското место.
Покрај тоа, Демократската партија на Србија (ДПС) на Коштуница го постави радикалниот став за Косово како услов за своето учество во која било нова влада.
ДПС побара од своите коалициски партнери да ветат дека нема никогаш да ја признаат независноста на Косово.
Во платформата на партијата се вели дека односите помеѓу Србија и која било друга земја која го признава Косово „неизбежно ќе се влошат“.
Во поглед на домашната политика, некои аналитичари го толкуваат потегот на ДПС како знак дека партијата се оддалечува од демократскиот блок и се приближува до екстремнодесничарската Српска радикална партија (СРС), со која, исто така, може да формира мнозинство во парламентот.
Но, радикалите досега ја отфрлаа можноста за формирање влада со Коштуница.
Истовремено, влоговите се зголемуваат.
ЕУ испрати јасни сигнали дека идната демократска влада ќе понуди продолжување на разговорите за стабилизација и асоцијација со ЕУ.
Тие беа прекинати минатиот мај поради лабавата соработка на Белград со Хашкиот трибунал.
Косовските Срби, во меѓувреме, вршат притисок врз партиите во Белград за премостување на нивните разлики.
Претставниците на српските општини во Косово побараа итно формирање на влада која ќе се спротивстави на потенцијалната независност на Косово.
На состанокот во понеделникот со претседателот, претставниците на парламентарните партии се согласија дека итно мора да се конституира новиот парламент, кој ќе заземе цврст став во однос на предлогот на Ахтисари и да се назначи преговарачки тим кој ќе се обиде да издејствува поповолно решение.
