19/09/2008
(AП, АФП, Ројтерс, ДПА, ББС, Интернешнал хералд трибјун, ВОА, ОБСЕ - 18/09/08; ОБСЕ - 19/08/08)
ОБСЕ во четвртокот (18-ти септември) одлучи да ги прекине понатамошните разговори за испраќање нови набљудувачи во Грузија, наведувајќи го како причина руското противење на распоредувањето набљудувачи во Јужна Осетија како главна пречка за постигнување договор.
„Не постигнавме консензус набљудувачите и покрај едномесечните преговори“, изјави за новинарите Анти Турунен од Финска, чија земја моментно претседава со организацијата за безбедност од 56 земји. 
„Нема смисла да се продолжува со преговори во Виена во оваа фаза.“
Турунен, кој оваа година претседава со постојаниот совет на ОБСЕ за носење одлуки, исто така рече дека со оглед на тоа што сите дипломатски средства за постигнување компромис се исцрпени, страните сега ќе бараат понатамошни инструкции од нивните национални влади.
Прашањето „е подигнато до политичко ниво и мора да биде решено во главните градови“, рече портпаролот на ОБСЕ, Мартин Несирки.
На 19-ти август, членовите на најголемата организација за безбедност во Европа одлучија да го зголемат бројот на воените набљудувачи на ОБСЕ во Грузија до 100. 
Дваесет невооружени војници веднаш се упатија кон областите околу Јужна Осетија да го надгледуваат договорот за прекин на огнот од 12-ти август помеѓу Москва и Тбилиси.
Според одлуката минатиот месец, распоредувањето на преостанатите набљудувачи на ОБСЕ ќе биде предмет на нова резолуција за мандатот на војниците, која ќе важи и за групата од 20 припадници што се веќе во Грузија.
Русија вели дека само осум воени набљудувачи на ОБСЕ кои работеа во Грузија пред да избие нејзиниот петдневен конфликт со Русија на 7-ми август, може повторно да влезат во Јужна Осетија.
Рускиот министер за надворешни работи, Сергеј Лавров, наводно тврдел дека планот на ОБСЕ за испраќање нови набљудувачи во регионот претставува обид за поништување на независноста на Јужна Осетија, која ја признаваат само Русија и Никарагва.
Изразувајќи жалење поради прекинот на разговорите, рускиот претставник во ОБСЕ, Анвар Азимов, во четврокот рече дека неговата земја е „подготвена да продолжи со дијалогот“. 
Тој, исто така, инсистираше на тоа дека „независна Јужна Осетија“ треба да се приклучи на разговорите за мандатот на меѓународните набљудувачи.
Пата Гаприндашвили, грузискиот претставник во ОБСЕ, исто така, повика на понатамошни преговори. 
Според него, Русија одбива да им дозволи на набљудувачите да влезат во Јужна Осетија бидејќи сака отцепениот регион на Грузија да се третира како независна држава.
Анонимен западен дипломат за Ројтерс изјави дека е можна една причина за противењето на Москва, обидот да се прикрие „прилично сериозното етничко чистење врз Грузијците“ во Јужна Осетија.
Исто така во четвртокот, американскиот државен секретар Кондолиза Рајс ја предупреди Русија дека се наоѓа на „еднонасочен пат кон изолација и неважност“ и го повика Запад да се спротивстави на „малтретирањето“ од страна на Москва.
