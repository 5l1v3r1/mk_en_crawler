22/08/2006
Од Паул Кокиу за Southeast European Times во Букурешт – 22/08/06
Истакнати личности од романската политичка сцена почнаа да паѓаат еден по еден, откако Националниот совет за истражување на архивите на тајната служба од времето на комунизмот (ЦНСАС) го започна обелоденувањето на досиејата од некогаш застрашувачката Секуритате. 
Една од жртвите од високите позиции на ова долгоочекувано откривање е Мона Муска, поранешен потпретседател на Национал-либералната партија (НЛП) и актуелен член на парламентот.
Претходно овој месец Муска призна дека во 1977 година, додека била универзитетски професор во Тимисоара, се согласила да му дава информации на Секуритате за странските студенти. 
И покрај тоа што негира дека била вклучена во конкретни активности на политичката полиција, нејзиното досие открива дека таа й дала на тајната полиција 15 извештаи со такви информации.
Случајот на Муска е особено важен бидејќи таа беше една од најжестоките противници на поранешните комунистички соработници вклучени во политиката. 
Покрај тоа, неодамнешните анкети -- спроведени пред последните откритија -- ја рангираа на второто место по претседателот Трајан Басеску во поглед на довербата. 
ПНЛ сега ја повлече својата поддршка за Муска и расправа за нејзино бркање од партијата.
Со обвинувањата и негирањата на сите страни, политичката сцена ја зафати еден вид хистерија. 
Дури и претседателот беше погоден. 
Еден од неговите претходници на функцијата -- Емил Константинеску -- посочи дека Басеску има досие на тајната полиција. 
ЦНСАС го негираше тоа.
Романскиот печат, пак, објави листа на 29 политичари за кои постои сомневање дека соработувале со Секуритате. 
Двајца пратеници, конзервативецот Раду Теринте и Согор Цаба од Унгарскиот демократски сојуз на Романија, признаа дека му доставувале информативни извештаи или декларации на Секуритате. 
Останатите на листата тврдат дека само биле следени од страна на тајната комунистичка полиција, но не биле соработници. 
Но, ЦНСАС се тие што треба да одлучат.
Политичарите не се единствените кои трпат последици. 
Не толку одамна Карол Себастијан, заменик главниот уредник на Котидианул, поднесе оставка откако беше откриено дека Секуритате го регрутирал за време на неговите студентски денови во 1980-тите. 
Неговата мисија била да го следи својот пријател, поетот Андреј Бодиу.
Здружението на цивилни медиуми му предаде на ЦНСАС листа од 200 новинари за кои се смета дека биле информатори на Секуритате. 
Повеќето од нив се познати и почитувани. 
Процесот на верификација се очекува да трае околу три месеци. 
Резултатите може да бидат дури и позначајни отколку во случајот на политичарите, со оглед на тоа што новинарите се сметаат за луѓе кои го оформуваат мислењето на јавноста.
Историчарите проценуваат дека имало скоро милион информатори на Секуритате во 1989 година. 
Во 16-те години по падот на комунизмот, Романија постигна незначителен напредок во расчистувањето со остатоците од тој период. 
Ова прашање, во најголем дел, беше табу помеѓу законодавците. 
И покрај сегашниот политички „цунами“, сепак е можно процесот да биде долг и напорен.
