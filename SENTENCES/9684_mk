17/04/2013
Светла Димитрова за Southeast European Times во Софија -- 17.04.13
Бугарија може да одигра поактивна и видлива улога во НАТО, Заедничката безбедносна и одбранбена политика на ЕУ и во регионалната воена соработка, според Тодор Тагарев, бугарскиот привремен министер за одбрана.
За да ја оствари својата визија за поистакната улога на меѓународната и регионалната сцена, Бугарија би ги комбинирала ефектите од различните инструменти и механизми, рече Тагарев, вклучително и „проектите за образованието и обуката во рамките на Иницијативата на НАТО Паметна одбрана, можностите што ги нудат заедничките механизми со САД на нашата територија, инвестициите на НАТО во безбедносната инфраструктура и Центарот за истражување, развој и подобрување на способностите на НАТО во управувањето со кризи и одговорот на катастрофи“.
„Последно, но не и помалку важно, е идејата штабот на Бригадата на Југоисточна Европа да биде трајно стациониран тука“, додаде Тагарев.
Предностите и недостатоците на евентуалниот траен или ротирачки штаб на организацијата од седум држави беа дискутирани во сегашниот команден центар на силите во Грција минатата година.
Од бугарското Министерство за одбрана изјавија за SETimes дека одлуката ќе биде донесена пред крајот на сегашниот четиригодишен ротирачки циклус во 2015 година.
„Одлуката за локацијата на [штабот на Бригадата на Југоисточна Европа] ќе биде заснована на политички договор меѓу земјите-учеснички“, велат од министерството.
Бригадата на Југоисточна Европа беше официјално активирана во Пловдив, Бугарија, на 31 август 1999 година од страна на Албанија, Бугарија, Грција, Италија, Македонија, Романија и Турција.
Нејзиното формирање беше во согласност со Договорот на Мултинационалните мировни сили Југоисточна Европа, потпишан од страна на министрите за одбрана на земјите-членки во Скопје 11 месеци порано.
Пет други земји, Босна и Херцеговина, Хрватска, Словенија, Украина и САД, имаат набљудувачки статус.
Идејата за формирање на Бригадата на Југоисточна Европа дојде од бугарскиот предлог за создавање два одделни заеднички баталјони, еден со Грција и друг со Турција, рече за SETimes Соломон Паси, претседател на Атланскиот клуб на Бугарија и поранешен министер за надворешни работи.
„На крајот, наместо да се формираат два одделни баталјони или еден заеднички бугарско-грчко-турски, се создаде коалиција на држави од регионот, која почна да работи заедно за доброто на регионот и на светот“, рече тој.
„Се надевам дека овој формат има многу посветла иднина и многу поважна улога во контекстот на идната заедничка европска политика.“
Романија е, исто така, еден од главните регионални актери во унапредувањето на воената соработка, рече Јон Мочоалка, претседател на романскиот комитет за одбрана.
Двете држави, исто така, ја поддржуваат решеноста на НАТО да остави отворена врата за другите земји-кандидатки од регионот.
Пред нивниот влез во НАТО во 2004 година, Бугарија и Романија спроведоа сериозни реформи за усогласување на нивните одбранбени сектори со стандардите на пактот.
Во случајот на Бугарија, имаше значително намалување на националните вооружени сили.
„Практиката покажа дека со оглед на [ниското] ниво на финансирање, понекогаш е подобро да се намали армијата за да се унапреди нејзината ефикасност и борбена готовност“, рече Тагарев во неодамнешното интервју за софискиот неделник Капитал.
Реформите имаа други цели, вклучително и подобрување на мобилноста на вооружените сили, флексибилноста и капацитетите за учество во заеднички операции со партнерските држави, вели Мочоалка.
„Учеството во штитот за заштита од проектили ни дава можност да ја зајакнеме соработката со државите во регионот, како што е Полска, но исто така го консолидира профилот на Романија како промотор на безбедноста во Југоисточна Европа“, додаде тој.
Дописникот Пол Чикои во Букурешт даде придонес за овој напис.
Дали може преместувањето на Бригадата на Југоисточна Европа во Бугарија да ја подобри политичката клима во регионот?
Кажете ни што мислите.
