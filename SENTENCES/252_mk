31/08/2009
Од Игор Јовановиќ за Southeast European Times во Белград -- 31/08/09
Министерот за труд, вработување и социјални работи Расим Љајиќ се наоѓа на политичкиот радар на Србија приближно две децении.
Љајиќ е претседател на Демократската партија на Санџак (ДПС), која се спои со Демократската партија на српскиот претседател Борис Тадиќ минатата година за општите избори.
Неодамна, Љајиќ најави планови за формирање на нова политичка партија наречена Социјал демократска партија на Србија.
Тој вели дека новата партија ќе работи на решавање на секојдневните проблеми со кои се соочуваат обичните луѓе.
Овој долгогодишен политичар е исто така претседател на српскиот Национален совет за соработка со Хашкиот трибунал, една од најнепопуларните професии во земјата.
Иако добива безброј закани, Љајиќ ветува дека ќе ги изведе обвинетите за воени злосторства пред судот.
Неодамна Љајиќ разговараше со дописникот на SETimes Игор Јовановиќ за неговата улога со Хаг, плановите на Србија за смирување на економската бура, како и за неговата нова политичка партија.
SETimes:
Српската влада тврди дека е се поблиску до апсење на преостанатите обвинети за воени злосторства кои ги бара Хаг -- Ратко Младиќ и Горан Хаџиќ.
Што направи владата за да ја подобри потрагата по нив и какви докази имате дека и двајцата се сеуште на српска територија?
Расим Љајиќ:
Не постојат докази дека двајцата бегалци се на српска територија.
Доколку ги имавме тие докази, тие веќе ќе беа екстрадирани на трибуналот.
Сепак правиме се со претпоставката дека тие се во Србија.
Во моментов, никој не може да каже каде се кријат бегалците, па дури ни луѓето од МКСЈ.
Во секој случај, ние спроведуваме најдетални активности за да ги лоцираме.
Претставниците на МКСЈ го гледаат тоа и последниот извештај на главниот обвинител Серж Брамерц е најпозитивниот извештај досега.
SETimes:
Како министер за социјална политика, дали предвидувате масовни протести на работниците оваа есен?
Во кој период од годината ќе биде најголемото оптоварување врз српската економија и зошто?
Љајиќ:
Глобалната економска криза има лошо влијание врз Србија.
Бројот на сиромашни граѓани се зголеми за 60 000 - 70 000.
Владата прави се што може за да ги ублажи последиците од кризата.
Составивме група социјални и економски мерки за заштита на најсиромашниот дел од населението.
Наместо демонстрации, ние (владата) нудиме дијалог со социјалните партнери, т.е. работниците.
Наскоро ќе започнам со посета на различни градови и општини во Србија, ќе одиме до сите претпријатија кои се соочуваат со проблеми и, заедно со работниците, ќе побараме решение за нивната ситуација.
Затоа не очекувам „жешка есен“ што се однесува до штрајковите.
SETimes:
Бидејќи Србија има буџетски дефицит поголем од планираниот и пониска наплата на даночните приходи, дали ова го гледате како рецепт за банкрот на државата?
Ако Србија ја преживее економската криза, колку здрава ќе биде нејзината економија?
Љајиќ:
Банкротирањето на државата не е опција.
Србија не е меѓу најзадолжените земји, нашиот дефицит на буџетот не може да доведе до банкрот на државата, а одредени земји во регионот се далеку во поголеми долгови од Србија.
Со тоа не мислам дека нашата ситуација е идеална или дека ги избегнавме сите опасности, но сигурен сум дека ќе постигнеме договор со ММФ.
Од друга страна, владата јасно ќе ги намали јавните трошоци преку дополнително намалување на државната администрација.
Државата мора да ја стави раката подлабоко во својот џеб, да ја добие довербата на граѓаните со штедење, да ја убеди јавноста дека штедењето е неопходно.
SETimes:
Дали српската влада е доволно здрава денес за реконструкција на кабинетот?
Ако премиерот Цветковиќ изврши реконструкција на неговиот кабинет, дали на Либерал Демократите од опозицијата ќе им бидат понудени места во владата?
Љајиќ:
Не очекувам Либерал Демократите да влезат во владата бидејќи ниту еден од коалициските партнери не покажа намера да излезе од владата засега.
Намалувањето на бројот на министерства е истовремено политички пожелно и економски корисно.
Ни треба помала администрација, што ќе и даде нов импулс на оваа влада да се соочи со економската криза.
SETimes:
Формирате нова партија која повеќе нема да биде поврзана со регионот Санџак.
Кои ќе бидат нејзините цели и приоритети?
Љајиќ:
Ќе биде наречена Социјал демокрастска партија на Србија и ќе се обидеме да внесеме нешто ново на политичката сцена.
Партијата замислува нов приод кон политиката, нови идеи и нови луѓе кои ќе ја промовираат таа политика.
Во изминатите 20 години, повеќе или помалку, истите луѓе се менуваа на власт и во опозиција на српската политичка сцена.
Потребна ни е свежа крв за сериозните задачи пред нас.
