29/06/2005
(Блиц - 29/06/05; Радио Б92, ФоНет, Ројтерс, РФЕ/РЛ, Косова репорт - 28/06/05; АП, РФЕ/РЛ, Косова репорт - 27/06/05)
Министерот за надворешни работи на Србија и Црна Гора, Вук Драшковиќ, во вторникот (28-ми јуни) од косовските Срби побара тие да им се приклучат на привремените институции на покраината за да може да си ги одбранат сопствените интереси. 
Тој го изјави ова за време на дводневната посета на покраината, која започна во понеделникот. 
Него го придружуваа српскиот министер за култура, Драган Којадиновиќ, и поглаварот на Српската православна црква, патријархот Павле.
Со бојкотирањето на институциите косовските Срби ризикуваат да му овозможат на албанското мнозинство во покраината „да прави потези за себе и за српската страна“, белградското радио Б92 го цитира Драшковиќ од говорот по службата за Видовден во манастирот Грачаница. 
Покрај тоа, рече тој, Србите неправедно се обвинети за „одлуките и недоразбирањата“ на косовските Албанци.
„Тоа е уште една причина да им се приклучиме на институциите и да се браниме себеси“, рече тој.
Пред минатогодишните парламентарни избори во Косово белградските официјални претставници и Српската православна црква го повикуваа малцинството на косовските Срби -- кое сочинува околу 10 отсто од населението во покраината -- да ги бојкотира изборите. 
Исходот беше таков што помалку од 1 отсто од гласачите во провинцијата учествуваа на истите.
Највисоките српски официјални претставници, меѓу кои и премиерот Воислав Коштуница, оттогаш ги повторуваат повиците до косовските Срби да се држат настрана од привремените институции. 
Моментно Славиша Петковиќ, косовскиот министер за повратниците и заедниците, е единствениот косовски Србин во владата на премиерот Бајрам Косуми.
„Кога Белград не повика да не учествуваме во изборите, не ни кажа како да ги оствариме своите интереси во Косово и ние сé уште немаме одговор на тоа“, неколку косовски дневни весници го цитираа Петковиќ во понеделникот. 
„Оние кои не живеат во Косово не можат да одлучуваат за косовските Срби“, додаде тој.
Во саботата Петковиќ и стотина негови поддржувачи ја основаа Српската демократска партија -- Косово и Метохија (СДС-КиМ). 
Нејзиниот главен принцип, според Радио Слободна Европа/Радио Либерти, е дека косовските Срби мора да ја земат судбината во своите раце и да не се потпираат на Белград. 
Зависејќи од Белград за решавање на проблемите, косовските Срби не остварија ниту една своја цел од крајот на конфликтот 1998-1999 година, се цитира Петковиќ.
На разговорите со заменик-шефот на УНМИК, Лари Росин, Драшковиќ, наводно, рекол дека Белград се согласува со меѓународната заедница дека враќање на предконфликтниот статус-кво не доаѓа предвид. 
Разговорите за конечниот статус на покраината се очекува да започнат подоцна оваа година, под услов ОН да издаде позитивна оценка за напредокот во спроведувањето на меѓународните стандарди.
„Се сеќавам дека ние, на српската страна, имавме екстремни ставови [за време на власта на Милошевиќ], додека албанската страна застапуваше став - независност или смрт“, рече Драшковиќ, тврдејќи дека Белград сега е подготвен на компромис, но косовските Албанци не го променија својот став.
Во знак на протест на неговата посета, стотина косовски Албанци се собраа пред зградата на ОН во Приштина. 
При пристигнувањето на конвојот на Драшковиќ некои од демонстрантите фрлаа јајца кон него. 
Неколку демонстранти беа уапсени.
„Неговата посета е неприфатлива, бидејќи ... 
Србија е неприфатлива“, АП ги цитира организаторите на протестот, групата наречена Косовска мрежа на акција. 
„Државната заедница која (Драшковиќ) ја претставува беше соучесник во злосторствата овде“, додаде тој.
