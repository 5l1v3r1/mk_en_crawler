19/03/2009
Од Арт Малоне за Southeast European Times -- 19/03/09
Роден од татко Албанец и мајка Американка, др. 
Ферид Мурад студирал медицина и фармација истовремено на Универзитетот Case Western Reserve во Кливленд, Охајо. 
Мурад работи во Центарот за здравствени науки при Универзитетот во Тексас од 1997 година. 
Тој е моментно директор на Институтот за молекуларна медицина и ја држи почесната катедра Џон С. 
Дан за физиологија и медицина. 
Мурад разговараше со Southeast European Times за неговата Нобелова награда и неговата работа.
Southeast European Times: Во 1998 година ја делевте Нобеловата награда за физиологија или медицина со вашите колеги Роберт Фурчот и Луис Игнаро. 
Што ви значи вам оваа награда?
Др. 
Ферид Мурад: Тоа е признание од вашите колеги и другите научници за вашата работа и нејзината важност. 
Таа стана највисока награда во науката, и гарантира дека вашето име ќе преживее во книгите по историја.
SETimes: Луѓето понекогаш мислат дека научниците се изолираат во „кули од слонова коска“ или лаборатории, и имаат многу мала врска со секојдневниот свет кој го сочинуваат редица проблеми -- политички, економски и социјални. 
Како одговарате на овој стереотип?
Mурад: Тие едноставно грешат. 
Повеќето од нас се прилично нормални луѓе, кои имаа среќа да откријат нешто важно, кое има примена во другите важни области на науката.
SETimes: Кој е фокусот на вашата сегашна научна работа?
Mурад: Продолжувам да се фокусирам на сигналните клетки или комуникациските клетки со азотен оксид и циклични нуклеотиди во голем број биолошки системи, како што се матичните клетки, ракот, кардиоваскуларните болести, бактериската-токсин-индуцирана дијареја итн. 
Со проучувањето на овие сигнални патишта, ние успеавме да откриеме многу нови важни лекови за лечење најразлични болести.
SETimes: Што ви значи вам вашето албанско потекло? 
Имаше ли тоа некакво влијание на вашиот живот и работа?
Mурад: Mоето албанско наследство ме научи на важноста на образованието, напорната работа и поставувањето цели. 
Со добро образование, решителност и напорна работа, можете да успеете и да го добиете она што сте го замислиле.
SETimes: Треба ли владите да направат повеќе за поттикнување на образованието, науката и технологијата?
Mурад: Апсолутно да; владите треба да сторат повеќе за да го охрабрат и помогнат образованието со обезбедување стипендии, заеми и со тоа што ќе го направат достапно. 
Но, главни проблеми се мотивираноста и желбата на учениците за учење, напорна работа и стремеж за успех. 
Ако морате да заработите пари за да одите на училиште, сепак е возможно да го завршите образованието, макар што тоа може да потрае малку подолго. 
Штета е што во западните, развиени држави, толку малку ученици го завршуваат средното образование или одат на колеџ. 
Како резултат на тоа, владите мора да инвестираат многу во социјални програми, социјална помош, здравствени придонеси, придонеси за невработени и отворање работни места. 
Доживотниот приход на еден човек со факултетска диплома е очигледно поголем отколку на човек со средно образование. 
Исто така, има уште едно друго значително зголемување за оние со постдипломско образование.
SETimes: Каква улога може да игра науката во регионите кои се соочени со тензии и конфликти, или сега или во блиското минато? 
Како може науката да му помогне на еден регион како што е Балканот да оствари подобра иднина?
Mурад: Науката ќе додаде информации и технологија за подобрување на квалитетот на животот и здравството за сите. 
Без напредок во науката, нема да има напредок или подобрување во квалитетот на животот. 
Замислете да се обидувате да бидете ефикасни и да преживеете денес без телефон, радио, телевизија, автомобил или чиста вода. 
Една од најдобрите инвестиции за мирот и намалувањето на криминалот е вложувањето во образованието на граѓаните на една држава.
SETimes: Кој е вашиот совет за новите научници кои сонуваат да ја придвижат науката напред во своите држави?
Mурад: Бидете спремни за стекнување извонредно образование, поставете си цели, работете напорно, бидете најдобри во она што ќе одлучите да го правите и обидете се да го напуштите светот подобар отколку кога влеговте во него. 
Морате да им бидете пример на другите и да ја заслужите довербата на вашите ментори, вашата и на другите. 
Убавината на науката е во тоа што измамата се открива кога ќе се најде вистината. 
Не можете да ги скриете погрешните информации или податоци во науката.
