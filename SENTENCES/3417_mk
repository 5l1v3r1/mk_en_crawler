22/05/2007
Од Наташа Радиќ за Southeast European Times во Загреб – 22/05/07
Четворица кандидати ќе се натпреваруваат за највисоката позиција во главната опозициска Социјалдемократска партија (СДП), по процесот на одобрување на кандидатурите во саботата (19-ти мај).
Заменик-претседателот на СДП и в.д.
претседател Жељка Антуновиќ, високите партиски функционери Тонино Пицула и Зоран Милановиќ, и шефот на загребскиот огранок, Милан Бандиќ, беа избрани од седумте кандидати.
Партијата планира вонреден конгрес на 2-ри јуни за избор на наследник на Ивица Рачан, кој почина од рак на крајот од април.
Рачан ја вршеше оваа функција скоро две децении.
Додека другите политички партии се подготвуваат за ноемвриските парламентарни избори, СДП мора да го избере наследникот.
Нејзиниот нов претседател ќе мора веднаш да почне со интензивна работа.
Времето на кампањата е веројатно идеално за СДП, со оглед на тоа што неодамнешното испитување на Меѓународниот републикански институт покажа дека за првпат во последниве четири години СДП е во водство.
Аналитичарите велат дека јавната поддршка може да продолжи ако партијата ги преземе вистинските дејства.
СДП отсекогаш оддаваше слика на кохерентна, обединета партија.
Не се појавија некои значајни фракции, ниту, пак, партијата ја подели судбината со голем број други хрватски политички групи што беа растурени, разединети или на друг начин погодени од личните амбиции на нивните водачи.
Партиската конвенција следниот месец ќе биде идеално место да се покаже дека, дури и без Рачан, СДП останува обединета.
Сепак, се поставува прашањето -- дали новиот партиски водач ќе биде истовремено и кандидат за премиер или двајца ќе ги пополнат овие функции.
Антуновиќ и Пицула уживаат силна партиска поддршка, но не и јавна поддршка.
Поранешниот заменик-министер за надворешни работи, Милановиќ, и финансискиот експерт Јурчиќ ја немаат потребната партиска поддршка за претседател на СДП, но ќе влезат во трката за функцијата за да бидат кандидати за премиерското место.
Изненадување на конвенцијата на СДП може да биде контроверзниот загребски градоначалник, Бандиќ.
Тој спроведе бројни успешни идеи, кои го направија Загреб модерен главен град, но тој е во суштина популист, што го прави непопуларен кај членовите на интелектуалната елита на СДП.
Новиот претседател на СДП мора да добие мнозинство гласови на конвенцијата.
Ако никој не го добие потребното мнозинство, дури и во вториот круг, во рок од две недели ќе мора да се одржи нова конвенција -- без учество на претходните кандидати.
