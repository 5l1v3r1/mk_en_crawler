16/08/2010
Од Јусуф Рамадановиќ за Southeast European Times во Сараево– 16/08/10
Според најновата јавна анкета спроведена од страна на Дирекцијата за европска интеграција (ДЕИ) во Босна и Херцеговина (БиХ), околу 90% од испитаниците ја поддржуваат интеграцијата на земјата во ЕУ. 
Еден толку висок процент на јавна поддршка за овој процес треба да служи како поттик за сите да ги спроведат реформите на патот кон членство во ЕУ, вели директорката на ДЕИ БиХ Невенка Савиќ.
Во ексклузивното интервју со SETimes, Савиќ зборува за барањата што БиХ мора да ги исполни пред влезот во ЕУ.
SETimes: Кои се вашите размислувања за моменталниот статус за евроинтеграција на БиХ, и кои се главните пречки на ДЕИ во потрага за интеграција на земјата?
Невенка Савиќ: Според заедничкитe проценки и на претставниците на БиХ и на Европската комисија, од вториот состанок на Привремениот комитет и состаноците на Привремените Подкомисии, како заеднички тела за следење на имплементација на Привремената спогодба, Привремената спогодба е имплементирана на задоволителен начин. 
Ратификацијата на Спогодбата за стабилизација и асоцијација, исто така, се одвива добро и се очекува да стапи во сила во текот на оваа година.
Сепак, на горенаведените состаноци, претставниците на ЕК изнесоа отворени прашања во однос на обврските на БиХ што произлегуваат од Европското партнерство и Привремената спогодба / САА, а кои треба да се решат што е можно побрзо.
Тие вклучуваат усвојување на Законот за попис на населението, донесување на Законот за државна помош, хармонизацијата на уставот на БиХ со Европската конвенција за заштита на човековите права и основни слободи и усвојување на Законот за превоз на штетни работи.
Како постојано тело на Советот на министри на БиХ, задолжен за координација на активностите за сите институции поврзани со процесот на европска интеграција во технички и оперативна смисла, ДЕИ редовно ги завршува задачите од доменот на својата компетентност.
Сепак, одложувања поврзани со постигнување на политички консензус во врска со некои релевантни прашања во контекст на исполнување на обврските влијаеа врз процесот на европска интеграција во целина.
Со оглед на тоа дека ефикасната координација на активностите во процесот на пристапување во ЕУ е еден од столбовите на европската интеграција, Дирекцијата започна мерки во насока на подобрување на оваа соработка и одржа голем број средби со претставници од институции на сите државни нивоа.
SETimes: Советот на ЕУ најави либерализација на визниот режим за БиХ оваа есен, ако сите технички барања се исполнети. 
Може ли да објасните кои можат да бидат овие услови и кои барања допрва треба да бидат исполнети?
Савиќ: На 27 мај, ЕУ го усвои предлогот за безвизниот режим за граѓаните на БиХ и на Албанија кои поседуваат биометриски пасоши. 
Она што треба да се направи е БиХ да продолжи да работи на задоволување на три барања: зајакнување на капацитетите за имплементација и ефикасно спроведување на законската рамка за борба против организираниот криминал и корупцијата; да продолжи со имплементацијата на Акцискиот план за создавање на електронска размена на податоци, како и усогласување на кривичните кодекси на ентитетите и областа Брчко со оние на државно ниво.
Верувам дека одобрувањето на безвизниот режим за граѓаните на БиХ ќе претставува значаен мотивациски фактор и силен катализатор за целокупниот процес на приближување на БиХ кон ЕУ.
SETimes: Како ДЕИ комуницира со другите министерства и агенции на државно ниво, кога се занимаваат со прашања кои се однесуваат на процесот на визна либерализација? 
Кои барања се исполнети и што останува да се реши?
Савиќ: ДЕИ не е водечка институција за координација на активностите во процесот на исполнување на барањата за либерализација на визниот режим. 
По доставувањето на Планот за либерализација на визниот режим, Советот на министри на БиХ формираше Интер-Дисциплинарна работна група за следење на спроведувањето на реформите и условите утврдени во Планот, на чело со Самир Ризво од Министерството за безбедност на БиХ.
Важно е да се каже дека примерот на исполнување на барањата од патоказот покажа дека многу тешки и бројни реформи може да се спроведат во БиХ во краток временски период - ова е многу позитивна порака за ЕУ и за нас во БиХ.
SETimes: Можете ли да ни дадете проценка за тоа кога БиХ би можела да поднесе барање за членство во ЕУ и кога преговорите за пристапување може да почнат?
Савиќ: Во принцип, барањето за членство во ЕУ треба да се поднесе штом една европска земја (во согласност со член 49, од Договорот на ЕУ) постигне добри резултати во спроведувањето на реформите во претходната фаза на процесот на европска интеграција, и штом од ЕУ пристигнат позтивни сигнали дека во моментот е добро да се поднесе апликацијата.
Во "Стратегијата за проширување и главните предизвици 2009-2010" се наведува дека ЕУ не ќе може да го разгледа барањето на БиХ за членство се додека Канцеларијата на високиот претставник (КВП) не биде затворена.
ДЕИ започна мерки за подобрување на координацијата во процесот на европска интеграција, и направи голем број на консултации на оваа тема со претставниците од државата, ентитетите и областа Брчко.
Целта на овие консултации е да се постигне консензус за подобрен модел на соработка со цел институциите во БиХ повеќе да бидат подготвени за комплексните задачи што претстојат.
