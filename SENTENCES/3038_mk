17/10/2006
Од Наташа Радиќ за Southeast European Times во Загреб – 17/10/06
По шестмесечни преговори, „Бар“ од Њу Џерси купи преку 70 отсто од „Плива, најголемото претпријатие за лекови во Хрватска.
Договорот беше конечно потпишан на почетокот од октомври.
„Плива“, како регионален водач во оваа индустрија, има повеќе од 80 години традиција зад себе.
Откако договорот ќе биде официјално потпишан, „Бар“ ќе стане третиот по големина производител на генерички лекови во светот.
„Бар“ мора да плати 2,6 милијарди американски долари за преземање на хрватското претпријатие.
Друг понудувач беше исландскиот „Актавис“.
По понудувачката војна која ја зголеми вредноста на акциите на „Плива“, „Бар“ конечно успеа да вложи во 13,5 милиони акции, или 72,6 отсто од претпријатието.
Акционерите можеа да ги продадат своите акции за 140 американски долари по акција.
За разлика од тоа, пред купувањето, цената на акциите од „Плива“ на Загребската берза беше 90 американски долари.
„Плива“ ќе го задржи своето име и бренд.
Претпријатието во Загреб ќе соработува со европските партнери и ќе ги продава своите производи главно на европските пазари.
И „Плива“ и „Бар“ се чини дека ќе имаат профит од купувањето, велат финансиските експерти.
Сепак, некои во Хрватска, меѓу кои и поранешниот министер за економија, Љубо Јурчиќ, ја критикуваа продажбата.
Тој рече дека „Плива“ треба да остане национално богатство, и да продолжи со својата истражувачка работа и да ја задржи својата меѓународна репутација.
Сепак, претпријатието не можеше да го издржи притисокот на пазарот во последните години.
Во средината од 1980-тите, „Плива“ имаше златен период -- произведувајќи лекови, истражувајќи нови и купувајќи други фармацевтски претпријатија во поранешниот источен блок.
Имаше лаборатории и истражувачки капацитети во поранешна Чехословачка, Полска и Унгарија.
Во текот на 1990-тите „Плива“ задржа стабилно ниво на производство, но не произведе нови производи за да го одржи темпото со меѓународната конкуренција.
Најпознат лек на „Плива“ останува антибиотикот „Сумамед“, познат нашироко помеѓу европските лекари и корисници.
Кога претпријатието објави дека ќе го продаде својот истражувачки центар, јасно беше дека „Плива“ повеќе не планира да пронаоѓа нови лекови, туку едноставно да продолжи со својата постојна линија производи.
Наскоро стана очигледно дека „Плива“ подобро ќе работи под покровителство на едно поголемо и посилно претпријатие.
„Плива“ работи во преку 30 земји низ целиот свет и е водечко фармацевтско претпријатие со седиште во Централна и Источна Европа.
Истото е специјализирано за развој, производство и дистрибуција на генерички фармацевтски производи, вклучувајќи и биолошки производи, цитостатици и други генерички производи.
