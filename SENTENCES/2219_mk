12/05/2005
(Канцеларија на високиот претставник -- 11/05/05 - 12/05/05;
Фена - 11/05/05;
Мониторинг на безбедноста на ЈИЕ - 10/05/05)
Канцеларијата на високиот претставник (КВП) во Босна и Херцеговина (БиХ) во средата (11-ти мај) предупреди дека одлуката на партијата на босанските Срби да се повлече од првичниот договор за полициските реформи би можела да ја загрози кандидатурата на земјата за членство во ЕУ.
Единаесет парламентарни партии од БиХ, меѓу кои и Српската демократска партија (СДС), на 28-ми април постигнаа договор во врска со суштинските принципи, дефинирани од ЕУ, за реструктуирање на полицијата.
Моментно се работи на клучните елементи на реформата и расчистувањето на патот за постигнување на конечен договор.
Реструктуирањето на полицијата претставува клучен услов за напредокот на БиХ кон пристапот во ЕУ.
Тим на Европската комисија треба да пристигне во БиХ на 19-ти мај со цел да го провери напредокот во исполнувањето на 16-те барања наведени во физибилити студијата на ЕУ за земјата.
Позитивната проценка би й овозможила на БиХ да започне разговори за Спогодбата за стабилизација и асоцијација (ССА) со Брисел, главен прв чекор кон членството во ЕУ.
Но, локалниот печат во вторникот објави дека главниот одбор на СДС одлучил да се повлече од договорот постигнат на планината Власиќ минатиот месец, тврдејќи дека одредбите со кои на полициските сили им се дозволува премин преку линијата што ја дели Република Српска (РС) и Федерацијата на БиХ се неприфатливи.
Опишувајќи ги овие извештаи како „вознемирувачки“ КВП во средата објави дека ако се точни „последиците би биле катастрофални за РС, како и за БиХ во целина“.
Ако СДС усвои таков став, тоа би значело дека партијата одлучила да ги уништи шансите на земјата за напредок по патот кон Европа, додаде КВП.
Во вторникот комесарот за проширување на ЕУ Оли Рен рече дека би било исклучително тешко за Брисел да заклучи дека БиХ постигнал „значителен напредок“ во полициските реформи, ако не постои целосен политички договор во согласност со принципите одредени од страна на ЕУ.
Ако СДС одлучи да ги блокира полициските реформи и со тоа и европската иднина на БиХ, партијата и ентитетот на босанските Срби би го избрале „патот на изолација и стагнација“, предупреди канцеларијата на Ешдаун.
„Тие ќе го осудат својот народ - како и цела БиХ - да бидат затвореници на нивното минато, кога имаат шанса да влезат во иднината во модерна Европа и сé што таа нуди во поглед на работни места, слобода за патување, безбедност и благосостојба“, вели КВП.
Холандската амбасада во БиХ објави слична изјава.
Опишувајќи ги извештаите за потегот на СДС како „мошне загрижувачки“ дипломатската мисија рече дека тие „ги изложуваат на сериозен ризик шансите за преговори во врска со Договорот за стабилизација и асоцијација со ЕУ“.
