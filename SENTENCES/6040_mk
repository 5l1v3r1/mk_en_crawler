06/12/2010
Од Линда Карадаку за Southeast European Times во Приштина -- 06/12/10
Со приближувањето на предвремените избори, Косово во средата (1-ви декември) официјално го започна десетдневниот период на предизборната кампања. 
Изборната комисија потврди 29 политички партии и групи, а вкупно 1.265 кандидати ќе се борат за места во парламентот.
Заменик-претседателот Јакуп Красниќи го отпочна процесот на предизборната кампања, кажувајќи им на гласачите дека со овие први општи избори од прогласувањето независност во февруари 2008 година, Косово „полага, уште еднаш, тежок демократски тест“.
Тој ја подвлече потребата за стабилни институции, способни за соочување со значителните предизвици пред еден ваков демократски и економски развој, спроведување на владеењето на правото, членство во ОН и другите меѓународни организации и евроатланската интеграција.
Тој апелираше до сите политички партии да водат кампања во согласност со утврдените правила, без да предизвикуваат омраза или нетолеранција.
„Успешното заокружување на изборите ... 
е гаранција за градењето и консолидирањето на претставничките институции, кои ќе ја водат нашата земја кон нови и историски достигнувања“, рече тој.
Актуелниот премиер Хашим Тачи ја претстави евроатланската перспектива како темел на својата предизборна кампања. 
Тој ја опишува својата Демократска партија на Косово (ПДК) за „партија на интеграција, кој ќе го води Косово кон ... 
НАТО и ЕУ“.
Водачот на Демократската лига на Косово (ЛДК), Иса Мустафа, изјави пред поддржувачите дека победата на неговата партија ќе загарантира дека Косово има „чесна влада, економски растеж, интеграција во ЕУ и престиж ... 
во светот“. 
Тој, исто така, вети дека ќе се боди за визната либерализација и против организираниот криминал.
Сојузот за иднината на Косово (ААК), чиј претседател, Рамуш Харадинај, се соочува со повторно судење за воени злосторства во Хаг, ја започна својата кампања прашувајќи ги гласачите дали сега живеат подобро од порано. 
Блерим Шаља, заменик-претседателот на ААК вели дека Косово никогаш немало побогати политичари на власт, и посиромашни граѓани.
„Се колнеме дека за четири години ќе живеете многу подобро од денес“, рече Шаља.
Сојузот за ново Косово на бизнисменот Бехџет Паколи бара од јавноста да го смени имиџот на Косово. 
Заменик-претседателката, Мимоза Кусари-Лила, рече дека нејзината партија гарантира економски раст, нови работни места, подобро образование, подобра здравствена заштита, владеење на правото и многу повеќе.
Радикалното движење Ветевендосје (Самоопределување) ја отпочна својата кампања во Митровица велејќи дека поделениот град не е проблемот, туку е почеток на решението за проблемите на Косово.
Водачот на движењето, Албин Курти, за новинарите изјави дека волјата на народот е поголема од онаа на институциите. 
„Затоа народот не треба да биде изоставен од институциите; тој треба да биде внатре и околу нив“, рече тој.
Новата партија ФЕР (Нов дух) -- основана во октомври -- ја прувеличи својата политичка младост избирајќи го споменикот НОВОРОДЕНЧЕ како свој симбол и ветувајќи дека „ќе ги претвориме нашите зборови во конкретни дела“.
„Промените почнуваат со косовските граѓани“, рече Валдете Идризи од ФЕР.
Европската мониторинг агенција ЕНЕМО е на теренот во текот на целата предизборна кампања и ќе работи и на Денот на изборите, заедно со илјадници домашни набљудувачи кои го следат самото гласање и потоа, пребројувањето. 
Нив ги помагаат 70 долгорочни набљудувачи од мрежата невладини организции Демократијата во акција, а 63 лица ги следат трошоците за предизборната кампања.
