10/04/2012
Дражен Ремиковиќ за Southeast European Times во Сараево -- 10.04.12
Предлогот на двете најголеми политички партии во Босна и Херцеговина (БиХ) за одложување на претстојните локални избори за две години, наидува на спротивставување, како од другите партии, така и од некои гласачи.
Сојузот на независните социјалдемократи и Партијата за демократска акција велат дека нивниот предлог, да се спојат локалните избори со општите избори во 2014 година, ќе го рационализира скапиот изборен процес на БиХ.
Но, многу партиски водачи во БиХ рекоа дека предлогот е со цел да се продолжи мандатот на двете партии, што се објаснува со економските тешкотии. 
Подготовките за изборите на есен веќе започнаа и датумот на изборите во октомври се очекува да биде објавен следниот месец.
„Ова не е обид да се подобри изборниот процес, туку да се продолжи долготрајното владеење кое ја доведе оваа земја во катастрофална ситуација“, рече за SETimes Зоран Ѓериќ, заменик-претседател на Партијата за демократски напредок.
„Гласањето претставува уставно право за сите граѓани на БиХ и нашата партија, дефинитивно, нема да ја поддржи иницијативата“, рече Ѓериќ.
Предлогот за спојување на изборите не е без преседан на Балканот. 
Србија одржува локални, парламентарни и претседателски избори на 6-ти мај. 
Македонија го наведе кратењето на трошоците во својата одлука за одржување на локалните и претседателските избори на истиот ден во 2009 година.
Додека помалите партии во БиХ категорично го отфрлија предлогот, Социјалдемократската партија, која неодамна доби голем публицитет откако заменик-претседателот Жељко Комшиќ поднесе оставка, а потоа ја повлече својата оставка, сé уште не зазела став.
Некои сметаат дека предлогот претставува обид на двете најголеми партии во БиХ да го одвлечат вниманието на гласачите од разговорите меѓу Комшиќ и Социјалдемократската партија.
„Ова е еден од серијата потези за одвлекување на вниманието од важните работи“, рече за SETimes Лела Шеховиќ, 41-годишна адвокатка од Тузла.
Но, некои пратеници, како што е Мато Фрањичевиќ од Хрватската демократска заедница БиХ, рече дека тие се подготвени да го разгледаат предлогот. 
„Но, без убедливи аргументи зошто овој потег е рационален и оправдан, јас нема да ја поддржам идејата“, рече Фрањичевиќ за SETimes.
Сараевскиот инженер Бојан Бакиќ (28) изјави за SETimes дека одложувањето на изборите може да создаде мали заштеди, но не доволни да се направи разлика во буџетот.
„Има илјадници начини како тие можат да штедат, но политичарите едноставно не сакаат да го слушнат експертското мислење“, рече Бакиќ.
„Двете партии со години ги трошат нерационално парите на даночните обврзници“, рече за SETimes Тања Топиќ, политички аналитичар во фондацијата „Фридрих Еберт“.
Топиќ тврдеше дека иницијативата е практично невозможна за спроведување; истата бара најпрво промена на изборниот закон и уставот.
„Ако сакаа да заштедат, можеа да ги поместат општите избори да се одржат оваа година, така што сите избори ќе се одржеа оваа година“, рече Топиќ.
