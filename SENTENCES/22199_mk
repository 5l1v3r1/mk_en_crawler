16/09/2008
БЕЛГРАД, Србија -- Повеќето членки на ЕУ го поддржаа деблокирањето на Договорот за стабилизација и асоцијација (ДСА) на Србија во делот што се однесува на трговијата, но министрите за надворешни работи на ЕУ не го одобрија на состанокот во понеделникот (15-ти септември). 
Францускиот министер за надворешни работи, Бернард Кушнер, чија земја претседава со ЕУ, го објави ова откако неговите колеги од ЕУ разговараа за шансите на Србија по апсењето на бегалецот обвинет за воени злосторства, Радован Караџиќ. 
Холандија стави вето на трговскиот договор, велејќи дека истиот мора да почека додека не биде уапсен бегалецот обвинет за воени злосторства Ратко Младиќ. 
Белгија се согласи.
По состанокот, српскиот министер за надворешни работи, Вук Јеремиќ, рече дека позицијата на Холандија претставува одложување -- но не и пораз -- во напредокот на Белград кон пристапувањето во ЕУ. 
(Дневник, Политика, Данас -16/09/08; Танјуг, Б92, РТС, АФП, РТРС, СРНА - 15/09/08)
