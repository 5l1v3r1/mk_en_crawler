21/06/2005
БЕЛГРАД, Србија и Црна Гора -- На прес-конференцијата во понеделникот (20-ти јуни) српскиот заменик-премиер Мирољуб Лабус изјави дека сите обвинети за воени злосторства што се наоѓаат во Србија ќе бидат уапсени и екстрадирани во Трибуналот на ОН. 
Тој додаде дека моделот на „доброволно предавање“ повеќе не функционира и дека крајните рокови за предавање се веќе истечени. 
Тој рече дека е само прашање на време кога ќе бидат лоцирани и фатени и преостанатите бегалци.
Во другите вести од понеделникот, Рене ван дер Линден, претседателот на Парламентарното собрание на Советот на Европа (ПАЦЕ) одржа говор со кој беше отворен овогодинешниот состанок на ПАЦЕ во Стразбур. 
Тој изрази длабоко жалење поради тоа што српскиот Парламент минатата недела не го осуди масакрот во Сребреница во 1995 година, и покрај обелоденувањето на видеоснимката со убиствата на босанските цивили од страна на српските парамилитарци. 
(Бета, Б92, веб-страница на СоЕ, ПБС БиХ - 20/06/05)
