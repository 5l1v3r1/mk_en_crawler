24/12/2012
Менексе Токјај за Southeast European Times во Истанбул -- 24.12.12
Случувањата во Турција и ЕУ би можеле да претставуваат нови можности за кандидатурата на Анкара во 2013-та година, доколку секоја страна биде подготвена за решавање на долгорочните предизвици заедно.
Владејачката АКП воведе серија на реформи за демократизација во почетокот на својот мандат, поттикнувајќи ја ЕУ официјално да започне преговори со Турција во 2005-та година.
Но, процесот наиде на застој во наредните години, со само едно затворено преговарачко поглавје од 13 отворени.
Од преостанатите 20 поглавја, 17 се блокирани од страна на земјите членки на ЕУ, а нема нови отворени поглавја уште од 2010-та година.
Во меѓувреме, Турција ја бојкотира ЕУ за време на шестмесечното претседателствување на Република Кипар што започна во јули 2012-та година.
Повеќето аналитичари се согласуваат дека двете страни ја сносат одговорноста за застојот.
Некои лидери на земјите членки на ЕУ го доведоа во прашање исходот на преговорите со тоа што се спротивставија на членството на Турција, нудејќи лошо дефинирано "привилегирано партнерство" на негово место.
Од своја страна, Турција не ги отвори своите пристаништа за земјата-членка на ЕУ Кипар.
Човековите права, исто така, предизвикаа критики, при што Комитетот за заштита на новинари тврдеше дека Анкара апси повеќе новинари од која било друга влада во светот.
Но, во последните коментари за медиумите, вицепремиерот Булент Аринч изрази жалење поради прашањето на затворените новинари, алудирајќи дека Турција може да го олесни нивното ослободување со измени на нејзиниот закон за антитероризам.
Покрај тоа, турските власти се надеваат дека доаѓањето на Ирска на ротирачкото претседателство со ЕУ во јануари ќе им овозможи на партиите да ги надоградат минатите успеси, особено "позитивната агенда" најавена од страна на Европската комисија во 2011-та година, која беше изготвена како преоден работен метод за поттикнување на преговорите за пристапување.
„Како резултат на нашите кумулативни напори, почнавме да ги жнееме плодовите на позитивната агенда“, изјави министерот за европски прашања и главен преговарач Егемен Багис заSETimes.„Ја користиме целата наша [енергија] и креативност.
Позитивната агенда е еден од резултатите на нашите напори да постигнеме напредок во овој процес.
Позитивната агенда се фокусира на три прашања од заеднички интерес:
олеснување на визниот режим, соработка во борбата против тероризмот и решавање на проблемите поврзани со Царинската унија.
Од 2011-та година, Турција има усвоено 320 закони и 1.555 подзаконски регулативи за усогласување на државното законодавство со законодавството на ЕУ, според Багис.
Новата француска влада избрана на почетокот од оваа година е попозитивна кон членството на Турција од својот претходник, давајќи й надеж на Анкара за затоплување на билатералните односи.
Владата на Никола Саркози беше понеодлучна да вклучи препораки за пристапувањето на Турција во одредени документи на ЕУ, но завршната изјава од средбата за проширување одржана овој месец содржеше охрабрувачки зборови за кандидатурата на Турција.
„Турција е земја кандидат и клучен партнер за Европската Унија со оглед на нејзината динамична економија и стратешка местоположба“, се вели во изјавата.
„Во интерес на двете страни е преговорите за пристапување да ја повратат динамиката наскоро.“
Турција ја сфати изјавата како знак дека напредок во преговорите би можел да биде неизбежен.
„Се очекува дека Франција може повторно да ја разгледа својата позиција во однос на преговарачките што таа ги блокираше во 2007-та година“, рече Багис.
„Одлука на принцип од страна на Франција може да го отвори патот за отворање на нови поглавја и тоа ќе биде силен и јасен сигнал дека преговорите за пристапување напредуваат.“
Ахмет Созен, професор на Универзитетот на Источен Медитеран во северниот дел на Кипар, изјави заSETimes дека позитивен чекор од страна на Франција би можел да й помогне на Турција да поврати дел од својот ентузијазам за реформи.
„Франција, со новиот претседател, може да ја преземе водечката улога и да го тргне ветото на суспендираните поглавја.
Ова ќе ја мотивира Турција да ги забрза реформите вклучувајќи и нов устав“, рече тој.
Во меѓувреме, силните трговски односи продолжуваат да даваат поттик за поблиски односи помеѓу ЕУ и Турција, при што ЕУ и понатаму останува број еден партнер за увоз и извоз на Турција, додека пак Турција е рангирана во првите десет партнери на ЕУ во двете категории.
Меѓутоа, официјалните лица и аналитичарите не чекаат да истакнат дека последните политички случувања може да бидат минливи.
За да се ​​направи значителен напредок во преговорите за пристапување, велат тие, засегнатите страни треба да донесат одлуки за нивниот долгорочен однос и да бидат сериозни во врска со решавањето на главните проблеми со кои се соочуваат.
„Јас би рекол дека, почнувајќи од 2013-та година, време е за радикален преглед на состојбата на односите ЕУ-Турција“, изјави Ендрју Даф, британски член на Европскиот парламент, заSETimes.„Ако Турција не влезе во ЕУ како полноправна членка, дали еден вид на придружно членство би било поприфатливо?
Ако е така, врз што ќе се темели тоа - заеднички пазар, трговија и надворешна политика или нешто повеќе?
Овие се прашањата што треба да преовладуваат во новиот дијалог помеѓу ЕУ и Турција.“
Нерешениот статус на Кипар и понатаму е најсериозна пречка пред членството на Турција, се согласуваат повеќето аналитичари.
Членството на Турција не може да напредува доколку Турција одржува ефективна дипломатска и економска блокада кон островот.
Анкара е уморна од правење отстапки во отсуство на целосно политичко решение меѓу грчките и турските жители на Кипар.
Созен предложи Турција и ЕУ да преземат група на координирани, меѓусебно поткрепувачки чекори во однос на ова прашање со цел да се изгради доверба и интензитет.
Анкара, рече Созен, треба да ги отвори своите пристаништа за авионите и бродовите на Република Кипар, истовремено повлекувајќи симболичен број војници од островот.
Во замена, ЕУ треба да ги отвори блокираните поглавја од преговорите, истовремено олеснувајќи ја изолацијата на Северен Кипар преку воведување на повеќе директни летови до таа област.
„Ваквите чекори во голема мера ќе придонесат за брзо сеопфатно решение во Кипар и нормализирање на пристапувањето на Турција во ЕУ во 2013-та година и автоматски ќе поттикнат повеќе демократски реформи во земјата“, изјави тој заSETimes.„Ако ова не биде разгледано, кипарското прашање ќе остане нерешено;
Кипар ќе продолжи да го блокира пристапувањето на Турција во ЕУ, како и да ги зголемува тензиите во врска со јаглеводородите во источниот Медитеран.“
Даф се согласи дека напредокот во прашањето за Кипар и обновените политички реформи се од суштинско значење за кандидатурата на Турција за ЕУ да се врати на вистинскиот пат.
„Во отсуство на решение за Кипар и радикална реорганизација на турскиот устав, нема да има промена на политичкото спротивставување на членството на Турција во повеќето земји-членки на ЕУ“, рече тој.
Турската влада тврди дека новиот устав кој се подготвува од страна на парламентарната комисија ќе биде во согласност со стандардите на ЕУ.
Но, во коментарите објавени на веб-страницата на владејачката партија минатата недела, Багис ги обвини земјите-членки на ЕУ дека имаат "двојни стандарди" за Кипар.
„На осум од нашите поглавја во однос на проблемите на Северен Кипар беше ставено вето.
Се соочуваме со 26 расипани земји кои ставија вето на уште шест поглавја“, рече Багис.
„Нека заврши ембаргото за Северен Кипар.
Европејците треба да ги одржат своите ветувања и ние ќе ги отвориме нашите пристаништа за Кипар“.
Кадер Севинч, претставник на ЦХП за ЕУ, вели дека турската влада треба да преземе поголема одговорност за сопствените недостатоци на демократијата и човековите права.
„Почнувајќи со годишниот извештај на ЕУ за напредокот на Турција, сите меѓународни извештаи ги потврдуваат радикалните анти-демократски практики на владата на АКП [во областите како] слободата на медиумите, независноста на судството, индивидуалните слободи“, изјави таа заSETimes„Таквите политики следствено ја направија Турција помалку квалификувана за прием во ЕУ.“
„Запрашан од еден новинар на почетокот од оваа година за улогата на човековите права во кандидатурата на Турција за членство во ЕУ, Багис рече:
„Јас не тврдам дека состојбата со човековите права во Турција е совршена или дека е за пример.
Но, јас тврдам дека, со голем степен на самодоверба, дека состојбата со човековите права во Турција е подобра отколку во некои членки на ЕУ.“
Но, Севинч брзо додаде дека ЕУ не треба да се крие зад внатрешните прашања на Турција за да избега од своите одговорности.
„Турскиот народ, исто така, очекува политичарите од ЕУ да ја изразат својата поддршка за Турција, во директно обраќање до турскиот народ“, рече таа.
„Конфузијата помеѓу поддршка на европската иднина на турскиот народ и поддршка на политичката судбина на владата треба да се избегне.“
Севинч рече дека ризиците на ситуацијата одат многу подалеку од политички тензии на денот, повикувајќи ги двете страни да се фокусираат на иднината.
„Процесот на пристапување на Турција во ЕУ треба да се ревитализира, бидејќи демократската иднина на Турција е во Европа.“
