22/11/2012
Дражен Ремиковиќ и Светла Димитрова за Southeast European Times во Загреб и Софија -- 22.11.12
Рускиот Гаспром склучи договори со Бугарија и Унгарија за гасоводот Јужен тек, кој треба да поминува низ нивните територии, но правецот ќе ја заобиколи Хрватска.
Правецот на гасоводот од 3.600 километри ќе почне во Русија, ќе поминува по дното на Црното Море до Бугарија, а потоа и до Србија, Унгарија, Словенија, и ќе заврши во Италија, објави Правда во вторникот (20-ти ноември).
„Во моментов можеме само да кажеме дека Хрватска се разгледува како опција за изградбата на страничен крак за гасот, за да се организира снабдување за потенцијалните клиенти“, се вели во изјавата за SETimes на директоратот за информации на Гаспром.
Владата на поранешната премиерка Јадранка Косор ја отфрли понудата за Гаспром за 270-километарски главен правец и покажа интерес само за поврзување на еден крак на главниот гасовод, според Радимир Чачиќ, поранешен вицепремиер на Хрватска.
„Новата влада повторно го отвори ова прашање, посочувајќи на бенефициите од тоа Хрватска да има главен гасоводен правец. 
За жал, поради обврските на Русија кон Унгарија, ништо не се промени“, рече Чачиќ заSETimes.
Хрватска увезува скоро 70 отсто од својата енергија и е ранлива на флуктуациите на цената. 
Цените на електричната енергија и гасот се зголемија во мај за 20, односно 22 отсто.
Крајниот резултат беше економска загуба за Хрватска, рече Бранко Блажевиќ, економски аналитичар и член на хрватското Здружение на економисти.
„Јавноста не е запознаена со тоа колку, всушност, ние добиваме со Јужен тек и можеби тоа е, исто така, причина за тоа што работата пропадна“, рече Блажевиќ.
Хрватска ќе заработуваше околу 50 милиони евра годишно од транзитни такси, според експертите.
„Хрватската влада си постави свои услови, не направи ништо и чекаше Гаспром да ги создаде сите решенија“, рече заSETimesАлександар Горбунов, директор на Креатио реализацион консалтинг, агенција со седиште во Загреб, која се занимава со руските инвестиции во Хрватска.
Делот од гасоводот, во должина од 540 километри, што поминува низ Бугарија, а кој ќе чини 3,3 милијарди евра, исто така, покрена прашања.
Приходите од транзитните такси што Бугарија ќе ги собира во текот на првите 15 години од работењето на гасоводот, наводно, ќе бидат искористени за исплата на градежните трошоци на Гаспром.
„Бугарија нема да добие никакви приходи од овој гасовод“ во текот на овој период, се вели во соопштението на опозициската Бугарска социјалистичка партија (БСП), макар што се потврдува дека партијата категорично го поддржува проектот Јужен тек.
„Што ќе се случи ако профитите на заедничкото претпријатие се покажат недоволни за подмирување на кредитот од Гаспром? 
Може ли Гаспром да го искористи долгот за шема на капитал во акции и да стане мнозински сопственик, или може ли да се случи на Бугарија да й требаат децении да го врати долгот, при што државата во меѓувреме нема да добие дивиденди?“, запраша БСП.
Министерот за финансии, Симеон Џанков, рече дека нема да има државни гаранции или какво било државно финансирање за проектот.
„Економистите и енергетските експерти треба да одлучат дали Јужен тек е добар [за Бугарија], но ниту еден пени од државниот буџет нема да биде употребен за истиот“, рече Џанков за SETimes.
Oколу 18 милијарди кубни метри руски природен гас, кој влегува во бугарската мрежа кај Негру Вода во југоисточна Романија, се дистрибуира годишно во Македонија, Грција и Турција.
Откако Јужен тек ќе почне со работа, гасот ќе биде транспортиран преку 900-километарскиот крајбрежен дел на морското дно од Црното Море од Анапа во Русија до Варна во Бугарија и ќе влегува во постојната мрежа кај Провадиа.
Гасоводот се очекува да почне со работа на крајот од 2015 година. 
Во полн капацитет, истиот ќе пренесува 63 милијарди кубни метри руски природен гас во Европа годишно.
