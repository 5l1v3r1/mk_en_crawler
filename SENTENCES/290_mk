06/07/2009
Од Бојана Миловановиќ за Southeast European Times во Белград -- 06/07/09 Фотографии на Никола Барбутов
Според извештајот на Фридом Хаус, објавен минатата година, Србија се смета за „слободна“ земја, а владата продолжува да вложува напори за решавање на проблемите со човековите права. 
Сепак, проблеми се уште има, како што е дискриминацијата врз етничките и верските заедници, како Ромите, половата нееднаквост, како и тоа што речиси половина од српските државни институции се тешко достапни, па дури и недостапни за инвалидите.
Народниот правобранител е одговорен да крене тревога за прекршување на човековите права. 
Тој реагира кога не се спроведуваат судските одлуки и кога државните тела ги загрозуваат човековите права што треба да ги бранат.
Јанковиќ неодамна разговараше со дописникот на Southeast European Times Бојана Миловановиќ за тоа што се прави за засилување на планот за човековите права на земјата.
Southeast European Times: Со какви проблеми најчесто српските граѓани доаѓаат кај вас?
Саша Јанковиќ: Мнозинството граѓани доаѓаат со економски и социјални проблеми, односно работничкото и правото на социјална заштита. 
Голем број жалби се однесуваат на лошата администрација, бавното работење и бесмислените административни постапки на овластените тела. 
Налетуваме на многу случаи каде кога судот ќе донесе пресуда, административното тело кое треба да ја спроведе пресудата не го прави тоа.
SETimes: Што мислите како напредува Србија во заштитата на човековите права? 
Дали е постигнат напредок од 2000-та година, кога демократските партии ја презедоа власта?
Јанковиќ: Иако формално сите имаме исти права, факт е дека одредени групи од населението, како што се, на пример, Ромите, се во многу поразлична позиција кога станува збор за достапноста на правата. 
Таа достапност забележливо варира во зависност од тоа дали некој припаѓа на една од осетливите групи. 
Има српски граѓани чии права се заштитени и се спроведуваат до голем степен, но, исто така, има и такви кои се борат за спроведување на основните човекови права, како што е правото на дом или работа.
Мислам дека Србија има направено многу од 2000-та година во поглед на подигнувањето на свеста на граѓаните за важноста на спроведувањето на човековите права, особено осетливите групи од населението.
SETimes: Кој е најголемиот проблем со човековите права со кој се соочува Србија денес и во иднина?
Јанковиќ: Верувам дека како држава треба да ги решаваме проблемите поврзани со човековите права што е можно поскоро -- апсењето на обвинетите за воени злосторства и омразениот говор. 
Додека го поминуваме времето на работи кои не треба да бидат контровезрни, проблемите како што е правото на образование или здравствена нега остануваат во позадина. 
Ќе бидам многу среќен кога проблемите поврзани со дискриминацијата нема повеќе да бараат доказ.
SETimes: Кои групи се најзасегнати од прекршувањето на човековите права?
Јанковиќ: Најзагрозени се Ромите, во секој поглед -- од стапката на смртност до здравствената нега и спроведувањето на статусот и политичките права. 
Како група, тие заслужуваат посебно внимание. 
Инвалидите. 
исто така, имаат потешкотии при спроведувањето на нивните права, како група која традиционално со децении се држеше во сенка. 
Денес тие мора да се борат за основните права како што е пристапот до институциите. 
Лицата во инвалидска количка и оние со оштетен вид не можат да влезат во 50 отсто од државните институции во Србија. 
Државата, исто така, треба да се погрижи за правилото за спроведување на половата еднаквост. 
Тука е направен голем чекор напред, но се уште има многу ситуации во кои жените не можат да ги применат своите права на ист начин како мажите.
SETimes: Каков е вашиот став за спроведувањето на човековите права во Србија во споредба со другите Балкански земји?
Јанковиќ: Мислам дека во моментов Србија не заостанува зад другите земји од регионот во поглед на спроведувањето на човековите права. 
Сепак, еден од проблемите со кој се соочуваме е постојаната споредба и поддржувањето на идејата дека правиме нешто подобро од другите или да им се приклучиме на оние кои можеми се подобри од нас во нешто. 
Човековите права постојат со цел секој граѓанин да може да ужива во нив, а не за да ние бидеме подобри од нашите соседи или да се приклучиме кон ЕУ.
SETimes: Дали сте задоволни од српските закони во полето на човековите права и нивната примена и што треба да се направи и српскиот судски сектор?
Јанковиќ: Имаме солиден закон кога станува збор за човековите права. 
Проблемот е во тоа што постои голем јаз помеѓу она што е на хартија, она што го ветуваат политичарите и она што се случува во пракса. 
Ниту еден закон не нуди казни за дискриминација или се разидува со основните стандарди за човековите права. 
Една од работите што фалат во нашите закони, која е важна за заштитата на правата на граѓаните, е принципот за заштита на оние кои, со добра намера, на јавноста и откриваат нелегални активности. 
Речиси секој што некогаш обелоденил одредени нелегални активности во Србија морал да трпи негативни последици, а тоа е лош знак за сите граѓани.
SETimes: Колкаво влијание имате врз решавањето на проблемите на граѓаните и спроведувањето на нивните права?
Јанковиќ: Би излажал ако кажам дека не сакам тоа влијание да биде поголемо. 
Секој треба да знае дека народниот правобранител е нова институција во Србија и дека јас сум првиот заштитник на граѓаните назначен пред само две години. 
Беше потребно време да се навикнеме на фактот дека постои народен правобранител. 
Над 90 отсто од препораките на народниот правобранител за тоа како да ги реши неправилностите при работењето се спроведени и јас сум многу задоволен со тој факт.
