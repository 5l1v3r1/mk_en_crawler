21/05/2007
(AФП, АП, ФТ, Бета - 20/05/07;
Javno.hr - 18/05/07;
Балканска мрежа на истражувачко новинарство -- 15/05/07-20/05/07)
Прославувајќи ја првата годишнина од независноста на нивната земја, црногорските водачи во неделата (20-ти мај) ветија дека ќе ја внесат оваа јадранска република во ЕУ и во НАТО.
Црна Гора го одржа референдумот за независност на 21-ви мај 2006 година, кога мнозинството гласачи го поддржаа отцепувањето од лабавата заедница со Србија, која беше формирана во 2003 година.
Земјата -- со вкупно 685.000 жители -- стана последна од поранешните југословенски републики што стави крај на нејзините тесни врски со Србија.
„Горди сме што го реализиравме сонот на нашите предци“, АП го цитираше црногорскиот претседател Филип Вујановиќ во неделата, во своето обраќање пред владините претставници и дипломатите што присуствуваа на церемонијата во Подгорица.
„Ние остануваме посветени на владеењето на правото, либералната економија ...
и ја задржуваме добрата соработка со нашите соседи“, како и со светските сили, рече Вујановиќ.
Исланд и Швајцарија беа првите земји што ја признаа Црна Гора, набргу откако таа официјално прогласи независност на 3-ти јуни, 2006 година.
Следеше признавањето од страна на другите поранешни југословенски републики, другите земји во регионот и светот.
До крајот на јуни Црна Гора беше признаена како независна држава од страна на ЕУ и ОБСЕ и стана 192-ра членка на ОН.
Земјата, исто така, учествува или е полноправна членка на најмалку дваесеттина други меѓународни организации, вклучувајќи ги и ММФ, Светската банка и Советот на Европа.
Евроатланската интеграција претставува, исто така, главен приоритет.
Заедно со Босна и Херцеговина и Србија, Црна Гора пристапи во програмата на НАТО Партнерство за мир во декември, правејќи го првиот голем чекор кон членството во пактот од 26 нации.
На 15-ти март комесарот за проширување на ЕУ, Оли Рен, и црногорскиот премиер Жељко Штурановиќ ја парафираа Спогодбата за стабилизација и асоцијација (ССА), прв клучен чекор на патот кон пристапот.
Потпишувањето се очекуваа оваа есен.
„Нашата решеност е јасна:
полноправно членство во НАТО ...
во ЕУ“, рече Вујановиќ.
И покрај напредокот постигнат во поглед на евроатланската интеграција, опозициските водачи ги критикуваа властите поради неисполнувањето на ветувањата.
„Времето покажа дека граѓаните не го добија ветеното -- подобрување на нивните лоши економски и социјални стандарди“, АФП го цитираше Предраг Булатовиќ, од просрпската Социјалистичка народна партија.
Mило Ѓукановиќ, кој ја водеше земјата кон независност и поднесе оставка од премиерската функција во ноември, рече дека обезбедувањето на економски раст и зајакнувањето на државните институции во Црна Гора се главните задачи за неговата партија и коалициската влада што ја води.
Црна Гора се очекува да го добие својот прв устав како независна држава подоцна оваа година.
По неколкумесечна расправа во парламентот, нацрт-уставот е сега предмет на јавна дебата, која треба да заврши на 28-ми мај.
Документот ќе биде ставен на гласање во парламентот од осумдесет и едно место.
Истиот бара двотретинско мнозинство за усвојување.
