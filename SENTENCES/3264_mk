29/06/2007
Од Зоран Николовски за Southeast European Times во Скопје - 29/06/07
Седумнаесет новинари во Македонија добија обештетување од 100.000 евра претходно овој месец, по заокружувањето на значајниот случај на прислушување во Скопскиот кривичен суд.
Тужителите ја обвинија државата за нелегално прислушување во 1999 и 2000 година.
Аферата, наречена „Големото уво“ од страна на локалниот печат, беше првично обелоденета во јануари 2001 година од страна на тогашниот претседател Бранко Црвенковски, кој беше опозициски водач во тоа време.
Освен новинарите, беа прислушувани и голем број јавни личности.
Меѓу нив имаше и министри, политичари, судии, бизнисмени, странски амбасадори и претходникот на Црвенковски на претседателската функција, покојниот Борис Трајковски.
Новинарите кои ја покренаа судската парница беа од медиумските куќи, меѓу кои и Дневник, телевизијата Канал 5, А1 телевизија, неделникот Фокус, Радио Слободна Европа, Сител телевизија и Утрински весник.
Голем број новинари не беа среќни со пресудата и велат дека ќе го изнесат случајот пред Судот за човекови права на Советот на Европа, во Стразбур, Франција.
„Новинарите побараа најмалку 180.000 евра на човек, за претрпениот психички шок и за начинот на кој случајот се одолговлекуваше во текот на изминативе седум години“, рече адвокатот Димитар Дангов.
„Жалбата ќе биде поднесена во рок од 15 дена по судската пресуда, како што предвидува законот.“
Досега ниту еден владин претставник не е изведен пред лицето на правдата за криминал.
Голем дел од тужителите побараа покренување судска постапка против поранешната шефица за разузнавање и министерка за внатрешни работи, Доста Димовска, која наводно го спроведе тајното прислушување.
Трајковски ги помилува и Димовска и Александар Цветков, поранешен шеф на Одделот за оперативна технологија на Министерството за внатрешни работи во 2003 година.
Ако не беа помилувани, Димовска и Цветков ќе се соочеа со казни во траење до три години.
Според доказите на форензичарите претставени за време на сослушувањето, македонското Министерство за внатрешни работи и Македонски телекомуникации поседувале опрема за прислушување во времето на инцидентите.
Судот нареди двете да ги поделат трошоците на обештетувањето.
„Овој случај треба да биде пример за во иднина, [покажувајќи] дека нелегалното прислушување ќе биде казнето“, рече новинарот Христо Ивановски од Дневник.
Уредникот на Сител Драган Павловиќ - Латас рече дека казната е од исклучителна важност за демократијата и дека претставува можност за рехабилитација на судството во очите на јавноста.
