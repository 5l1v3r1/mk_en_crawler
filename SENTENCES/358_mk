09/05/2011
Од Светла Димитрова за Southeast European Times во Софија - 09/05/11
Според последната оценка на американскиот Стеј Департмент, случаите поврзани со проблеми со човековите права продолжуваат да се појавуваат во Југоисточна Европа и покрај уставните и законските гаранции. 
А, една земја во регионот, Турција, предизвика сериозни критики од поборниците за правата, стои во извештајот.
Извештајот за глобалните човекови права за 2010-та година, објавен минатиот месец, документира широк спектар на проблеми, вклучувајќи ги пренатрупаните затвори, корупцијата, дискриминацијата кон припадниците на ранливите групи, малтретирањето од страна на полицијата и трговијата со луѓе.
Извештајот опфаќа 194 земји, од кои 13 се во Југоисточна Европа: Албанија, Босна и Херцеговина (БиХ), Бугарија, Хрватска, Кипар, Грција, Косово, Македонија, Молдавија, Црна Гора, Романија, Србија и Турција.
Турција - „полициска држава“?
Некои од најсериозните обвинувања се однесуваат на состојбата на медиумите во Турција, каде што голем број новинари се соочија со тужби, чија цел - според поборниците за слобода на печатот - е нивно заплашување. 
„Обвинителите малтретирале писатели, новинари и политички личности, изнесувајќи десетици случаи на суд според различни закони, кои ја ограничуваат слободата на медиумите“, вели Стејт департментот, додавајќи дека на крајот судиите отфрлиле многу од овие обвиненија.
Цитирајќи локални медиуми, во извештајот се вели дека до крајот на 2010-та година, властите поднеле повеќе од 5000 тужби против новинари кои го следеле судскиот процес Ергенекон и дека над 20 лица биле осудени. 
Според Платформата за солидарност на затворени новинари, 43 новинари, вклучувајќи и десет главни уредници, биле во затвор во Турција на крајот од минатата година.
Покрај тоа, се вели во извештајот, „организациите за човекови права и набљудувачите, како и адвокатите и докторите кои се вклучени во документирање на прекршувањата на човековите права, продолжиле да се соочуваат со притвор, судско гонење, заплашувања, малтретирање, наредби за прекинување на нивните активности.“
Во еден висок случај вклучен е Мухарем Ербеј, заменик-претседател на Здружението за човекови права (ЗЧП) на Турција и шеф на неговиот оддел во југоисточниот град Дијарбкир. 
Тој е меѓу 151 осомничени судени за попречување на интегритетот на државата, членство во Унијата на курдските заедници (УКЗ), политичкиот огранок на терористичката Курдистанска работничка партија (КРП), и други обвиненија.
„ЗЧП и многу меѓународни организации за човекови права продолжија да тврдат дека Ербеј бил уапсен за неговата работа во ЗЧП и како адвокат за човекови права“, се вели во извештајот на Стејт Департментот.
Десетици луѓе беа убиени во Турција во текот на годината откако не застанале на полициските контролни пунктови, според Озтурк Туркдоган, претседател на ЗЧП. 
„Иако тоа е срамно против Уставот, владата не презела никакви мерки“, изјави тој за SETimes.
„Во моментов на чело на Турција се наоѓа еден полициски режим“, вели Туркдоган.
Властите во Анкара, сепак, ги отфрлија таквите наводи, велејќи дека тие не ја отсликуваат реалноста.
„Никој нема право да го крши законот“, изјави Салих Капусуз, потпретседател на владејачката Партија на правдата и развојот, во интервјуто за SETimes. 
„Ако на писателите, новинарите и други, им се суди за врски со терористички организации или заговор за државен удар, овие апсења немаат никаква врска со владата.“
Што се однесува до убиените лица на полициските контролни пунктови, такви инциденти можат да се случат секаде, дури и во Соединетите Американски Држави, рече Капсуз. 
Турција не е земја со полициски режим, таа е земја во која владее редот и законот“, рече тој.
Финансирањето - проблем во БиХ
Во поголемиот дел од земјите од Југоисточна Европа, домашните и меѓународните групи за човекови права генерално работеле без владино ограничување и биле во можност да ги испитаат и објавуват своите сознанија за случаите поврзани со човековите права. 
Сепак, нивото на соработка меѓу претставниците на локалните и националните власти и невладините организации се разликуваат од земја до земја.
Во БиХ, на пример, „ владините службеници често биле неефикасни и бавно реагирале“ на препораките на граѓанските групи.
„Бавното работење на владата е огромен проблем, бидејќи нивните мерки често доаѓаат кога проблемот е веќе во напредна фаза, па се решаваат само последиците наместо причините“, изјави за SETimes Миралем Турсиновиќ, од Хелсиншкиот граѓански парламент и Младинскиот ресурсен центар.
Понатаму, извештајот на Стејт Департментот утврди дека властите во БиХ обезбедуваат финансиска поддршка само за не-политички ориентираните невладини организации.
„Наместо да ги следат утврдените насоки и критериуми, се чини дека многу одлуки на владините комисии кои доделуваат средства за јавна корист се засноваат врз политички интерес и распределиле голем процент од средствата на предодредени корисници како верските заедници, спортски организации, здруженија на ветерани“, се вели во извештајот за БиХ.
Алмир Сецкановиќ, новинар и аналитичар, изјави за SETimes дека ова се сфаќа како ограничено влијание, со оглед на ограничените средства денес. 
„Во БиХ, речиси и да нема независни невладини организации, бидејќи сите тие зависат од државниот буџет, па владата апсолутно го игнорира нивното мислење.“
Српскиот закон за електронски комуникации се соочува со надзор
Што се однесува до пристапот до интернет, извештајот утврди дека во најголемиот број земји од Југоисточна Европа „немало владини рестрикции за пристап ... 
или пријавени случаи дека властите вршеле надзор на електронската пошта или виртуелните простории за разговор.“
Иако тоа важи и за Србија исто така, Стејт Департментот наведуваат „некои изолирани случаи“ дека Владата продолжува да ја следи електронската пошта.
Комесарот за информации од јавен карактер и заштита на личните податоци, Родољуб Сабиќ, изјави за SETimes дека ова веројатно се однесува на законот за електронски комуникации, како и на законите што ја регулираат работата на воените безбедносни служби.
Сабиќ додаде дека како резултат на одредени одредби од овие закони, тој и народниот правобранител Саша Јанковиќ поднеле барање кон крајот на септември 2010-та година за оценување на уставноста пред Уставниот суд на Србија, кој допрва треба да одлучува по предметот.
„Спорните одредби ... 
овозможуваат примена на посебни мерки кои отстапуваат од тајноста на писмата и другите облици на комуникација и со тоа ја нарушуваат приватноста на граѓаните, не само во согласност со одлука на судот, но дури и без судски налог“, рече Сабиќ.
Во Турција, власта го поттикнува користењето на интернет, кој беше широко достапен во јавните институции и во 42 отсто од домаќинствата. 
Но, има и некои ограничувања, како, на пример, случајот кога судовите и независен одбор им наредија на телекомуникациски провајдери да го блокираат пристапот до веб-страниците во повеќе прилики.
Цитирајќи една студија на Енгеливеб, невладина организација која се фокусира на прашањата поврзани со интернет слободата, во извештајот се истакнува дека до крајот на октомври, „ 6 457 сајтови биле блокирани во земјата, значителен пораст во однос на пријавената бројка во 2009-та година.“
Уставите и/или законите на сите земји од Југоисточна Европа пропишуваат слобода на говорот и печатот. 
Според извештајот, владите на двата дела на Кипар, на Грција, Косово и Романија „генерално ги почитуваат овие права во практика“, а владата на Албанија почитува "многу" од нив.
Алаккбар Рауфоглу, Игор Јовановиќ и Бедрана Калетовиќ, исто така, учествуваат при изготвувањето на оваа статија.
За да го погледнете целиот Извештај за човековите права за 2010-та година на Стејт Департментот, кликнете овде.
