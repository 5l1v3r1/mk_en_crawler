18/07/2011
Линда Карадаку за Southeast European Times во Приштина -- 18.07.11
Првиот попис на населението и домаќинствата откако земјата прогласи независност, заврши во април, при што официјалните резултати беа објавени минатиот месец.
Претседателот на пописната комисија, Рифат Бљаку, изјави за SETimes: „Го оценуваме пописот како успешен, врз основа на меѓународната проценка, како што потврдија и странските експерти“.
Бљаку објасни дека бројот на жители на Косово дојде многу близу до бројот на гласачи, бидејќи „избирачкиот список е земен од граѓанскиот регистар. 
Има разлика меѓу попис и граѓанска регистрација [граѓански регистар]“, објасни тој.
Сепак, тој признава дека пописот „можеби не е целосно точен“ и има некои технички грешки.
„Но, немаме приговори“, вели Бљаку, додавајќи дека пописот беше спроведен од страна на општинските комисии во 34 општини по долги подготовки кои почнаа во 2003 година, и со меѓународна помош од Еуростат, Италиан Инстат, шведска СИДА, УНПФА и голем број земји, како Велика Британија, Луксембург и Швајцарија.
„Целиот процес чини околу 11 милиони евра. 
Границата на грешка е 3 до 5 отсто. 
Резултатот е 95 отсто точен“, рече Блаку за SETimes.
Косовскиот Завод за статистика заклучи дека целокупното население во Косово изнесува 1.733.872, без српските мнозински општини на север -- Лепосавиќ, Зубин Поток, Звечан и Северна Митровица -- каде што пописот не беше спроведен.
Откако излегоа резултатите, извршниот директор на косовскиот Завод за статистика, Иза Красниќи, рече дека пописот на север не беше спроведен поради противењата таму.
Министерот за јавна администрација, Махир Јагџилар, вели дека не е во план повторно да се направи обид.
„Неопходната соработка со населението, со цел да се спроведе пописот, не е загарантирана“, рече Јагџилар за Радио Слободна Европа.
Косовскиот Совет за заштита на човековите права и слободи (ЦПХРФ) го смета пописот во 2011 година за неуспешен, велејќи дека не ги одразува реалните бројки на населението. 
Советот ги наведува нерегуларностите, како што се жалбите на граѓаните, кои не беа вклучени во пописот.
Пописот не беше спроведен на север, што го доведува во прашање легитимитетот на процесот. 
Покрај тоа, ЦПХРФ истакнува дека косовските граѓани што привремено живеат во странство биле исклучени од пописот, од кои мнозинството е решавачко за дефинирањето на социјалните и економските услови на косовските семејства -- „главната цел на пописот“, вели ЦПХРФ.
Комисијата објави дека нивното исклучување претставува кршење кое мора да се коригира, бидејќи претставува суштинско кршење на човековите права. 
Пребројувањето на жителите, исто така, имаше некакви недостатоци во однос на информациите за граѓаните и обуката на оние што го спроведуваат пописот, соопшти комисијата.
ЦПХРФ побара од надлежната институција да ги разгледа недостатоците и да започне „вонреден попис“, придружен со силна медиумска кампања, за да загарантира дека сите оние што не учествуваа во последниот попис, ќе учествуваат во овој.
Косовската Академија на науките и уметностите, исто така, ги отфрли резултатите од пописот и го поддржа спроведувањето нов попис врз основа на соодветни подготовки. 
Истата објави дека причините за неуспехот на пописот „им се досега познати на професионалците вклучени или невклучени во процесот“.
Пред 2001 година, попис беше спроведен во 1981 година со учество на сите заедници, според косовскиот Завод за статистика, кој во тоа време преброи вкупно 1,6 милиони жители.
