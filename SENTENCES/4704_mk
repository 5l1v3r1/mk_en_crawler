10/06/2009
(Блиц - 10/06/09; AП, АФП, Јавно, Б92 - 09/06/09; AФП, Меѓународен кривичен трибунал за поранешна Југославија - 04/06/09)
Ратко Младиќ живееше под армиска заштита во Србија до 2002 година, рече во вторникот (9-ти јуни) поранешниот шеф на обезбедувањето на бегалецот обвинет за воени злосторства.
По наредба на режимот на поранешниот претседател Слободан Милошевиќ, беше формирана единица од околу 50 луѓе, да го штитат Младиќ откако пристигна во Србија во 1997 година. 
Истата беше распуштена во март 2002 година, изјави Бранислав Пухало пред Белградскиот окружен суд.
„Сé беше легално“, рече Пухало. 
Тој сведочеше на судењето на десет лица обвинети дека му помагале на воениот водач на босанскиот Србин да ја избегне правдата.
Младиќ исчезна по крајот на конфликтот во Босна и Херцеговина (БиХ) во периодот 1992-1995 година, само неколку месеци откако Меѓународниот кривичен трибунал за поранешна Југославија (МКТЈ) го издаде своето првично обвинение против него, товарајќи го за редица воени злосторства, меѓу кои и масакрот во Сребреница во 1995 година.
Фалејќи се со обвиненијата против него, Младиќ уживаше активен живот под армиска заштита, според Пухало. 
„Тој одеше на фудбалски натпревари, во полициски станици, во ресторани“, АП ја цитираше неговата изјава од вторникот. 
„Младиќ се движење слободно низ Белград во текот на цела 2001 година.“
Единицата, формирана по наредба на тогашниот началник на Генералштабот Момчило Перишиќ, имала неколку возила и тешко вооружување, вели поранешниот телохранител.
„Имавме задача да го штитиме Младиќ од криминалци и ловци на награди“, рече тој.
Тој пред судот рече дека поранешниот воен командант на босанските Срби најпрво живеел во белградското предградие Баново Брдо, пред да се префрли во градот, додека припадниците на неговото обезбедување спиеле во касарната Топчидер во српскиот главен град, додека не била распуштена единицата.
Според Пухало, државните власти, вклучително и тогашниот претседател Воислав Коштуница, морале да знаат за безбедносните аранжмани.
„Сите знаеја -- Милошевиќ, [поранешниот началник на Генералштабот] Драгољуб Ојданиќ, [поранешниот армиски генерал] Небојша Павковиќ“, белградски Б92 ја цитираше неговата изјава пред судот. 
„Тие знаеја и пиле да слета на касарната ... 
а не 50 луѓе со бомби, оружје и возила.“
Целосната соработка со Трибуналот на ОН -- вклучително и апсењето на обвинетите воени злосторници -- е клучен услов за напредокот на Србија кон пристапувањето во ЕУ.
Во својот извештај пред Советот за безбедност минатата недела, главниот обвинител на ОН за воени злосторства, Серж Брамерц, рече дека Србија постигнала „дополнителен напредок во својата соработка“ со Хашкиот трибунал, бидејќи ги исполнила повеќето барања за помош поднесени од неговиот тим. 
Потрагата и апсењето на Младиќ и другиот бегалец Горан Хаџиќ и понатаму се „централно прашање во врска со соработката на Србија“, истакна тој.
Српскиот обвинител за воени злосторства Владимир Вукчевиќ претходно овој месец рече дека сака ова прашање да се реши што е можно поскоро и двајцата бегалци да бидат испратени во Хаг, за да може неговата земја повеќе да не се држи како заложник.
„Србија вложува напори за исполнување на своите меѓународни обврски“, рече американскиот државен секретар Хилари Родхам Клинтон минатата недела.
