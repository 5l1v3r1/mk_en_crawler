30/11/2009
БРИСЕЛ, Белгија -- Советот на ЕУ за правда и внатрешни прашања во понеделникот (30-ти ноември) одлучи да го укине визниот режим за Србија, Црна Гора и Македонија, почнувајќи од 19-ти декември. 
Граѓаните на овие држави кои поседуваат валидни биометрички пасоши ќе можат да патуваат во ЕУ без визи -- освен во Велика Британија и Ирска -- и да престојуваат таму најмногу три месеци.
Во другите вести од понеделникот, српскиот претседател Борис Тадиќ се наоѓа во Брисел, каде што остварува разговори со официјални претставници на ЕУ. 
Во интервју од неделата за белградскиот весник Вечерње новости, Тадиќ потврди дека Србија ќе аплицира за членство во ЕУ откако привремениот трговски договор, кој е дел од Договорот за стабилизација и асоцијација со ЕУ, ќе биде деблокиран. 
Тој одби да даде точен датум, велејќи дека Србија ќе ја поднесе својата апликација дури откако властите ќе бидат сигурни дека истата ќе добие позитивен одговор. 
(Taнјуг, РТС, Б92, МИА, АФП - 30/11/09; Бета, Б92, Танјуг, РТС - 29/11/09)
