27/09/2006
Од Гелу Трандафир за Southeast European Times во Букурешт – 27/09/06
„Големината е важна“, рече пратеникот на европските либерали Греам Вотсон пред Европскиот парламент (ЕП), во дебатата за иднината на блокот. 
„На ЕУ й требаат што е можно повеќе земји, кои ги делат нашите вредности, за да ни помогнат во справувањето со сериозните предизвици на нашето време.“
Заедно со повеќето водачи на Групата во Европскиот парламент, Вотсон ја поздрави одлуката на Европската комисија (ЕК) да го препорача 1-ви јануари 2007 година како датум за пристап за Романија и Бугарија.
Според претседателот на ЕК, Жозе Мануел Баросо, влезот на двете балкански земји претставува „историско постигнување кое ја прави нашата Унија побезбедна и посилна“. 
И покрај тоа што повика на пауза во процесот на проширување, додека блокот не го реши прашањето на европскиот устав, тој ги увери другите земји-аспиранти дека не се исклучени.
„Ние ќе ги почитуваме нашите обврски кон земјите на кои им отворивме пристапна перспектива“, рече Баросо.
Романците, во меѓувреме, беа претпазливи во славењето. 
Претседателот Трајан Башеску ја предупреди земјата да не се оддаде на пусти желби. 
„Секоја илузија дека откако ќе влеземе во ЕУ, ќе има благосостојба, не може да биде ништо друго освен тешка грешка. 
Ние мора да се привикнеме на животот во средина која постојано повикува на резултати“, рече тој.
По долгиот и болен процес на реформи, Романија ја постигна својата цел. 
Сепак, рече Башеску, има „области со средни остварувања“.
Недостатоците беа изнесени во новиот мониторинг извештај што ЕК го поднесе до Европскиот парламент. 
Област за која постои посебна загриженост е земјоделството. 
„Сé уште има реален ризик дека агенциите што плаќаат, нема да функционираат соодветно до пристапот“, предупредува извештајот. 
Како резултат на тоа, Романија ризикува да изгуби 25 отсто од финансиските средства на ЕУ за земјоделството.
ЕК се соочи со тешка задача. 
Давајќи зелено светло, Унијата мораше да ги задоволи и некои неодлучни земји-членки на ЕУ -- особено Франција и Германија, кои сé уште не ја ратификуваа спогодбата за пристап со Бугарија и Романија.
Изразувајќи пофалби за „одржливиот напредок што го постигнаа двете земји“, Баросо, исто така, ги увери европарламентарците дека ЕК ќе воспостави механизам за соработка и верификација на напредокот по пристапот.
Двете земји ќе мора да поднесуваат извештаи до ЕК на секои шест месеци. 
Тие ќе мора да ги исполнат стандардите во судските реформи, антикорупциските мерки и во борбата против организираниот криминал.
Ако која било од двете земји не ги исполни овие стандарди, ЕК може да ја примени специфичната заштитна клаузула која ќе ја прекине соработката во судството и обврската на сегашните земји-членки на ЕУ да ги признаваат судските пресуди изречени во конкретната земја.
Некои претставници на ЕУ, како што е Џонатан Шиле, шефот на делегацијата на ЕК во Букурешт, потврдуваат дека заштитната клаузула би можела да биде „оружје со тап врв“, кое ќе ги погоди главно обичните граѓани. 
Сепак, во Брисел, таа се смета за начин да се изврши притисок врз Букурешт и Софија да продолжат со потребните реформи.
