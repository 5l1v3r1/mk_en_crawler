20/06/2007
БУКУРЕШТ, Романија -- Претседателот Трајан Башеску во вторникот (19-ти јуни) издаде декрет во кој го назначува министерот за јавни работи, Лажло Борбели, за вршител на функцијата министер за ИТ и комуникации. 
Жолт Наѓи беше суспендиран претходно овој месец откако обвинителите започнаа истрага против него. 
Тој е осомничен за поддржување и организирање криминален синџир и економска шпионажа, вклучувајќи ја и приватизацијата на некои енергетски претпријатија. 
Наѓи, член на партијата на етничките Унгарци УДМР, негираше каква било вмешаност. 
Неговото суспендирање од страна на Башеску ги залади односите со Унгарија.
Во другите вести, како што и се очекуваше, опозицијата во вторникот почна со поднесувањето на серијата иницијативи за гласање недоверба на романската влада, наведувајќи ги како причини пропустите во земјоделството и здравството. 
Домот на делегатите ќе расправа околу иницијативата следниот понеделник.
Исто така во вторникот, владејачката Национал-либерална партија потпиша договор со уште две други партии, Национал-демохристијанската селска партија и Народната акција, за воспоставување нов сојуз наречен Десничарски столб. 
Една од главните негови цели е посилна застапеност во Европскиот парламент. 
(Реалитатеа ТВ, Медиафакс - 19/06/07)
