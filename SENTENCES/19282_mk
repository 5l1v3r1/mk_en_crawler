27/02/2008
БЕЛГРАД, Србија -- Заменик-премиерот Божидар Ѓелиќ вели дека Србија нема да се откаже ниту од одбраната на Косово, ниту од својата европска иднина. 
Тој во интервјуто за Б92 во вторникот (26-ти февруари) изјави дека неговата Демократска партија (ДС) ќе остане во владата ако таа продолжи да работи на сите пет приоритети за кои ДС, Српската демократска партија-Нова Србија и Г17 Плус се согласија кога беше формирана коалицијата. 
Овие приоритети се: одбраната на суверенитетот и територијалниот интегритет на Србија, европската интеграција, соработката со Трибуналот на ОН за воени злосторства, борбата против криминалот и корупцијата и подобрување на животниот стандард. 
Ѓелиќ рече дека другата цел е целосната либерализација на визниот режим на ЕУ за Србија до крајот на оваа година.
Исто така во вторникот, министерот за економија, Млаѓан Динкиќ, од Г17 Плус, рече дека Србија треба да престане со отплатата на надворешниот долг на Косово. 
Тој инсистираше дека тој потег нема да значи признавање на независноста на Косово и рече дека парите ќе биде подобро да се потрошат за помош на Србите во Косово. 
(Блиц, Политика - 27/02/08; Б92 - 26/02/08)
