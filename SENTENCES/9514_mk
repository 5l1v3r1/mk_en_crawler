29/04/2013
Бедрана Калетовиќ за Southeast European Times во Сараево -- 29.04.13
Во потегот без преседан во Босна и Херцеговина (БиХ), Државната агенција за истраги и заштита, организираше антикорупциска акција против 19 политички функционери, вклучително и претседателот на Федерацијата на БиХ, Живко Будимир.
Исто така во петокот (26-ти април), беше уапсен претседателот на Комисијата за помилување во ФБиХ, Хидајат Халиловиќ, и советникот на Будимир, Петар Баришиќ.
Акциите беа спроведени заеднички од војската, полицијата и обвинителството во двата ентитети.
„Целта на акциите е да се детектираат кривичните прекршоци извршени од највисоките функционери во Федерацијата“, рече за SETimes Борис Грубешиќ, портпарол на обвинителството на ФБиХ.
„Уапсените се осомничени за кривични дела поврзани со корупција, злоупотреба на службената должност, незаконски шверц со дрога и организиран криминал“, рече заSETimes Кристина Јозиќ, портпаролка на Агенцијата за истраги и заштита..
Будимир е осомничен за корупција и примање мито за помилување на неколку затвореници.
Заменик-претседателот минатата година ослободи 96 затвореници, вклучително и 36 убијци.
Министерството за безбедност на БиХ ја поддржа акцијата.
„Борбата против организираниот криминал и корупцијата претставува апсолутен приоритет за агенциите за спроведување на законот“, рече за SETimes министерот за безбедност, Фахрудин Радончиќ.
Припадниците на агенцијата, исто така, извршија претрес во канцелариите на зградата на Претседателството на Босна и Херцеговина во Сараево и зградата на владата на ФБиХ во Мостар.
Државниот обвинител Олег Чавка не даде коментар за шпекулациите дека Будимир се повикал на својот имунитет.
Според државниот Закон за помилување, претседателот и заменик-претседателите на Федерацијата на БиХ, членовите на владата на Федерацијата на БиХ, како и членовите на кантонската влада, се имуни само на граѓанска одговорност.
„Будимир нема имунитет од кривична одговорност.
Истражните власти [мора да имаат] многу силни докази за преземањето на овој чекор“, рече за SETimes Алмаса Смајловиќ, адвокат во Сараево.
„Истражните власти сега мора да го побараат ставот на Комисијата за акредитиви и привилегии на парламентот на ФБиХ, која ќе одлучи за имунитетот.
Ако се докаже дека Будимир ги пречекорил своите овластувања и ако има разумно сомневање дека е извршено кривично дело, комисијата ќе му го одземе имунитетот и ќе продолжи со процесот“, рече за SETimes Касим Трнка, професор на Правниот факултет на Универзитетот во Сараево.
Кои други активности може да ги преземе БиХ за зајакнување на својата борба против криминалот?
Кажете ни што мислите во коментарите.
