03/02/2005
(Гардијан - 03/02/05; Светска банка, Ројтерс, АП, АФП, ББС, РФЕ/РЛ, Софиска новинска агенција, БНН, МИА - 02/02/05)
Водачите на осум земји од Централна и Источна Евопа се собраа во средата (2-ри февруари) во Софија за да ја започнат десетгодишната иницијатива за подобрување на статусот на Ромите, најранливото малцинство на континентот. 
Поранешните комунистички земји, кои учествуваат во овој проект без преседан, потпишаа декларација во која ја изразуваат својата решеност да работат на вклучувањето на Ромите во нивните општества.
„Нашите влади ќе работат на укинување на дискриминацијата и на надминување на неприфатливите разлики помеѓу Ромите и останатите припадници на општеството“, се вели во декларацијата.
Документот беше потпишан од страна на премиерот Симеон Саксобурготски од Бугарија, Ференц Ѓурчани од Унгарија, Иво Санадер од Хрватска, Владо Бучковски од Македонија, Воислав Коштуница од Србија и заменик-премиерите Павел Немец од Чешка, Марко Бела од Романија и Пал Чаку од Словачка. 
Светската банка и институтот Отворено општество се главните спонзори на иницијативата, која е поддржана и од други меѓународни организации, вклучувајќи ги и ЕУ и УНДП.
„Во контекст на обединета Европа неприфатливо е да се има сé поголемо ромско малцинство, на кое му е многу полошо отколку на самото сé помало мнозинство“, рече во средата во Софија претседателот на Светската банка, Џејмс Волфенсон. 
„Морално е неприфатливо, но е, исто така, и политички незамисливо од аспект на долгорочната стабилност и безбедност на Европа.“
На континетот живеат помеѓу седум и девет милиони Роми. 
Околу шест милиони од нив живеат во Централна и Источна Европа. 
Групата е сега една од најголемите и најсиромашните малцинства во Европа, со најбрза стапка на пораст. 
Смртноста на доенчињата е повисока отколку кај другите групи во земјите во кои живеат, додека животниот век е за 10 до 15 години покус. 
Ромските семејства имаат повеќе деца, кои често се испраќаат во училишта за инвалидизирани лица, ако воопшто и одат на училиште. 
Како резултат на слабото образование и способности, тие имаат помалку можности за работа и често се дискриминирани од страна на потенцијалните работодавци.
Цитирајќи ги податоците на УНДП, BBC во средата објави дека петпати повеќе Роми живеат под границата на сиромаштија отколку мнозинското население во Бугарија и Србија, и трипати повеќе отколку во Македонија и Романија. 
Седум од десет Роми кои живеат во Романија немаат пристап до чиста вода. 
Во Косово, само еден од десет Роми на возраст од 12 години и постари завршиле основно училиште. 
Ромите во Македонија должат за сметки за струја повеќе од седумпати од нивните месечни приходи.
Според оваа иницијатива, секоја од земјите-учеснички треба да спроведе национален акционен план кој ќе содржи мерливи стандарди за подобрувања кои ќе мора да ги исполнат до 2015 година. 
Фокусот ќе биде на четири приоритетни области -- образование, вработување, здравство и домување. 
Исто така, дадена е и одредба за продолжителната рамка за следење на напредокот. 
Веќе е формиран и Фонд за образование на Ромите, со почетен износ од околу 43 милиони американски долари.
„Ако не направиме ништо, ќе бидеме сведоци на континуирано незадоволство и страдање“, рече Вулфонсон. 
„Ако успееме ... 
[иницијативата] нуди можност за менување на историјата и искористување на политичката волја за вклучување на Ромите како полноправни граѓани во европските општества.“
