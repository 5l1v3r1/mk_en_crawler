14/08/2009
Љубљанскиот весник Finance во четвртокот (13-ти август) објави дека словенечката градежна група ГХ Холдинг и нејзиниот австриски партнер Светелески постигнале договор со Босна и Херцеговинa за модернизација на 164 километри од железничките пруги во земјата.
Договорот се проценува на 85 милиони евра.
Модернизацијата на пругите ќе овозможи возовите, кои моментно возат со брзина од 60 километри на час на некои делови, да достигнат брзина од 160 километри на час.
Околу 15.000 романски претпријатија ги прекинаа своите активности во јули, според најновите податоци на Националниот трговски регистар, објавени во средата (12-ти август).
Оваа нова бројка го зголеми бројот на затворени претпријатија на 95.279 помеѓу јануари и јули.
Кермас Улагања, претпријатие во сопственост на хрватскиот бизнисмен Данко Кончар, во средата (12-ти август) го објави купувањето на тендерската документација за пет државни бродоградилишта од Хрватската агенција за приватизација.
Приватизацијата на бродоградилиштата започна на почетокот од август, како една од неколкуте владини реформи потребни за остварување на членството во ЕУ.
Хрватското Mинистерство за економија во вторникот (11-ти август) потврди дека владата нема да го ограничува работното време.
Соопштението уследи по неодамнешната судска одлука дека законот со кој се забранува отворање на продавниците во неделите, е спротивен на уставот.
Судот, исто така, посочи дека сопствениците на продавници треба да ги почитуваат правата на своите работници, како што е правото на користење одмор.
Европската банка за реконструкција и развој (ЕБРД) во вторникот (11-ти август) објави дека е подготвена да обезбеди заем од 25 милиони евра за Босна и Херцеговинa за Сараевскиот меѓународен аеродром.
Со заемот ќе се финансира продолжувањето на патничкиот терминал, како и модернизацијата и проширувањето на делот за таксистите и просторот за стоење на авионот.
Инвестициите се потребни заради зголемениот патнички сообраќај.
Целиот проект вреди 31,9 милиони евра.
Производството на пиво во Србијa падна за 12,5 отсто во првите седум месеци од годинава, во споредба со истиот период минатата година, објави во средата (12-ти август) Здружението на производители на пиво.
Вкупно 3,35 милиони хектолитри пиво се произведени досега оваа година.
(Разни извори – 07/08/09-14/08/09)
