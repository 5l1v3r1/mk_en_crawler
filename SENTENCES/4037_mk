04/12/2007
Од Блерта Фониќи-Кабаши и Игор Јовановиќ за Southeast European Times
Последната рунда разговори за иднината на Косово заврши и не е постигнат договор, рече тројката меѓународни посредници оваа недела.
„Жалиме ...
што двете страни не можеа да се договорат за решение за статусот на Косово“, рече претставникот на ЕУ во групата, Волфганг Ишингер, во понеделникот (3-ти декември) во Белград.
„Нашата работа завршува со извештајот што го финализираме.
Тоа, се разбира, не значи дека преговори за Косово не можат да бидат разгледани во друга форма или на друго место“, рече тој.
Тој и двајца други членови на тројката ги посетија Белград и Приштина за да го претстават својот извештај за двете страни во разговорите, пред да му го поднесат истиот на генералниот секретар на ОН, Бан Ки-Мун, на 10-ти декември.
Тие рекоа дека нивниот извештај ќе содржи детали за позициите што ги искажаа Белград и Приштина за време на 120 дена преговори.
Истиот нема да дава никакви предлози за статусот, но ќе истакне дека двете страни не можеле да се согласат.
Тројката се чини поделена во врска со следниот можен чекор во процесот на статусот.
Американскиот претставник Френк Визнер рече дека откако ќе биде поднесен извештајот, одделните влади се оние што ќе треба да „го преземат“ косовското прашање.
Но, рускиот претставник Александар Ботсан-Карченко инсистираше на тоа дека секоја одлука мора да ја донесе Советот за безбедност на ОН.
Како и во претходните рунди од процесот на статусот, двете страни останаа суштински спротивставени во поглед на иднината на Косово.
Косовските Албанци инсистираат на тоа дека нема да прифатат ништо помалку од независност, додека Србите и понатаму нудат различни видови на „широка автономија“.
Српскиот министер за Косово, Слободан Самарџиќ, и министерот за надворешни работи, Вук Јеремиќ, посочија дека е можно да се одржат нови разговори.
„Ние веруваме дека преговорите не завршија со извештајот на тројката.
Ова е многу важна фаза и беше кажано уште од самиот почеток дека оваа фаза беше многу поуспешна отколку првата што ја водеше [поранешниот претставник на ОН] Марти Ахтисари“, рече Самарџиќ.
Јеремиќ, пак, предупреди да не се прават никакви унилатерални потези од страна на косовските водачи, кои предупредуваат дека независноста е можно да биде унилатерално прогласена ако не биде постигнат меѓународен договор.
„Секој вид промена на статусот и меѓународниот статус во Косово мора да бидат обезбедени со одлука на ОН“, рече српскиот министер за надворешни работи.
Но, косовските водачи ја отфрлија можноста за нови разговори, велејќи дека тие сметаат оти процесот на преговори заврши.
Претседателот Фатмир Сејдиу потврди дека независноста е единственото прифатливо решение.
„Ние сметаме дека планот на Ахтисари ќе биде спроведен“, рече тој, мислејќи на планот што беше предложен претходно оваа година од страна на поранешниот претставник.
Истиот повикува на „надгледувана независност“ под водство на меѓународната заедница.
Целта на Косово е да стане модерна и демократска држава како за мнозинството така и за малцинството“, рече Сејдиу.
Во другите вести, генералниот секретар на НАТО, Јап де Хоп Шефер, истакна дека КФОР е подготвен да го заштити српското малцинство во Косово.
На заедничката прес-конференција со хрватскиот претседател Стипе Месиќ, тој рече дека следните недели ќе бидат чувствително време.
Прашањето на статусот на Косово не може да се реши со насилство, рече тој.
Месиќ, пак, ги повика косовските Срби поактивно да се вклучат во косовската политика.
Тој го повика Белград да го отвори патот за нивно учество.
