19/04/2011
Од Линда Карадаку за Southeast European Times во Тирана -- 19/04/11
Албанија нема официјални бројки за тоа колку противници на комунистичкиот режим се убиени, прогонети или испратени во концентрациони логори и изолирани области.
Но, здруженијата на поранешни политички затвореници, цитирани од албанскиот весник Шкип, проценуваат дека 5.577 мажи и 450 жени беа убиени од режимот меѓу 1946 и 1991 година.
Семејствата, па дури и далечните роднини на „непријателите“, плаќаа и на друг начин.
Многу жени беа испраќани во затвор со години, обвинувани за „агитација и пропаганда против режимот, оставајќи една генерација деца главно да се издржуваат самите.
Клара Лули Широка, сега на возраст од 72 години, имала трагичен живот.
Сé започнало во 1944 година, кога нејзиниот татко Ѓелош Лули, офицер од кариера на режимот на кралот Зог, отишол во планините на север, каде што се борел со партизаните додека не бил убиен.
„Тој имаше спротивни идеи од оние на комунистите“, вели Клара.
Во 1945 година неговата вдовица и двете мали ќерки биле одведени во камион со други.
„Се сеќавам кога не однесоа во Валиас.
Тоа беше голема штала, околу 30 семејства бевме на едно место.
Младите момчиња и силните жени излегоа надвор и собраа гранки од дрвја и направија кревети.
Некои други го исчистија местото, а некои жени употребија еден голем сад да направат макарони“, се сеќава Клара.
Подоцна во Кучова целата група била оставена со денови во дворот на затворот каде што спиеле на земја.
„Ни даваа само малку пченкарен леб и праз за целото семество“, додава таа.
Постојаните префрлања продолжиле до 1948 година, кога комунистите одлучиле да ги вратат во Скадар.
Дотогаш тие имале само малку алишта и мала торба.
Тие избегнувале да се погледнат во очи со поранешните познаници, плашејќи се за безбедноста.
„Луѓето, дури и оние што ги знаевме, поминуваа и ги вртеа главите во друг правец, или ние ќе ја свртевме главата во друг правец за да не им предизвикуваме проблеми.
[Ова беше] кога се слушнаа пукотници од реката Кири во 5 часот изутрина, комунистите убиваа луѓе“, објасни таа.
Роднина, Катрина Луч Ниши, успеала да ги земе, но сместувањето било многу скромно.
Тогаш комунистите ја зеле мајката на Клара, осудувајќи ја на пет години затвор за агитација и пропаганда.
Нејзините две мали девојчиња биле оставени со Катрина, која направила сé што може да ги издржува.
„Мојата мајка беше многу силна жена.
Таа ни велеше:
„држете ја главата горе, морате да запомните чии ќерки сте ...
“, вели Клара.
Елена почина по 1990 година и го доживеа падот на комунизмот.
Клара се ожени за Енѓел Широка, чиј брат исто така бил затворен „заради полтика“.
Заедно тие имаат две деца.
„Мојата мајка им објасни на моите деца што се случи и зошто бевме во таква ситуација.
Таа им го објасни комунистичкиот систем.
Таа им покажа каде беше нашата куќа, која беше изгорена до темел од комунистите“, објасни Клара.
Но, приказната што нејзината мајка й ја раскажала за затворот, ја прогонува.
„Во ќелијата беше напишана една реченица, врежана во ѕидот со клинец.
Тоа беше реченицата:
„Господ е со нас!“ Мојата мајка застануваше и му се молеше на Господ да не чува и да можеме да излеземе од тоа место“, рече Клара за SETimes.
