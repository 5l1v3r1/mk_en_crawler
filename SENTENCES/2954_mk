16/03/2006
Од Алан Чове за Southeast European Times во Истанбул -- 16/03/06
Растечката економска стабилност, како и неодамна отпочнатиот процес на пристап во ЕУ, предизвикаа зголемување на странските инвестиции во Турција без преседан, покажуваат официјалните статистички податоци. 
Приливот на директен странски капитал во Турција се зголеми за 239 отсто во 2005 година, достигнувајќи 9,65 милијарди американски долари. 
Во меѓувреме, реалниот БДП се зголеми за 32 отсто, а приходот пер капита за 120 отсто во текот на изминативе четири години.
Според турското Министерство за економија, 9.684 странски претпријатија и претставништва се отворени до крајот на 2005 година, а околу 2,001 странски инвеститор беа во партнерство со турските претпријатија. 
Вкупно 11,685 странски претпријатија работеа во Турција, активни во областите како што се производството, недвижностите, големопродажбата и малопродажбата.
Извештајот на вашингтонскиот Институт за меѓународни финансии (ИМФ) предвидува дека најмалку 11 милијарди американски долари во вид на странски капитал може да се очекува во Турција во текот на 2006 година. 
Со тоа Турција ќе стане водач помеѓу растечките европски пазари во однос на привлекувањето на странскиот капитал, по што следи Романија, која се очекува да привлече околу 7 милијарди американски долари. 
Според ИМФ инвеститорите ги привлекува Турција поради намалените даночни стапки, приватизационите понуди, почетокот на разговорите за влез со ЕУ, како и нејзиниот економски раст -- кој е повисок од просекот на ЕУ.
Политичката стабилност, исто така, има улога. 
По серијата коалиции, ноемвриските избори во 2002 година резултираа со формирање на еднопартиска влада, предводена од Партијата на правдата и развојот на премиерот Реџеп Тајип Ердоган. 
Во својот неодамнешен говор пред Одборот за економска соработка Ердоган рече дека неговата администрација успеала да ја врати економската стабилност во земјата по безредието претходните години. 
Заедно со стабилноста, рече тој, дојде и растежот од 22,1 отсто и тековното подобрување на животниот стандард.
Сепак, сликата ја замаглува високото ниво на задолженост на Турција -- 249 милијарди американски долари, според Министерството за економија. 
Освен тоа, и покрај вкупното подобрување, четвртина од населението во земјата и понатаму живее под прагот на сиромаштија, врз основа на прехранбените и непрехранбените кошнички. 
Куповната моќ е зголемена, но овој тренд не е подеднакво поделен. 
Според повеќето податоци за распределбата на приходите, за 2003 година, најбогатите 20 отсто од населението добиле 48,2 отсто од националниот доход, додека најсиромашните 20 отсто добиле 6 отсто. 
Стапката на невработеност, пак, изнесува околу 11 отсто.
