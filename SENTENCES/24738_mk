05/12/2008
БЕЛГРАД, Србија -- Потрагата по бегалецот обвинет за воени злосторства, Ратко Младиќ, е засилена, рече во четвртокот (4-ти декември) Расим Љајиќ, шеф на српскиот национален совет за врски со Трибуналот на ОН за воени злосторства. 
„Во следните денови ќе следуваат операции коишто ќе продолжат до апсењето на Младиќ“, вети тој. 
Претходно истиот ден, полицијата изврши претрес на пет локации, вклучително и во белградскиот дом на неговиот син Дарко, запленувајќи предмети што му припаѓале на Младиќ. 
Во средата мировниците на НАТО во Босна и Херцеговија извршија рација во домот на сопругата на обвинетиот за воени злосторства Радован Караџиќ, барајќи доказ за сомневањата за врски со Младиќ.
Во другите вести од четвртокот, главниот обвинител на Хашкиот трибунал, Серж Брамерц, рече дека неговата канцеларија ќе претстави силен доказ за да ја докаже вината на Караџиќ за време на неговото судење. 
Сé уште не е познато кога истото ќе започне. 
Брамерц вели дека обвинителите ќе се фокусираат на четири точки во обвинението -- етничкото чистење во Босна и Херцеговина за време на конфликтот во периодот 1992-1995 година, бомбардирањето на цивили за време на опсадата на Сараево, геноцидот во Сребреница и користењето на мировниците на ОН како заложници. 
(Ројтерс, АФП, АП, Б92, Бета, Танјуг, Фонет, Блиц, Јавно - 04/12/08)
