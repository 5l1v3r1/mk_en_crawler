24/12/2008
Хрватскиот скијач Ивица Костелиќ победи во слаломот на Светскиот куп за мажи во Алта Бадија, Италија, во понеделникот (22-ри декември), поразувајќи го Жан-Баптист Гранге од Франција и Бенјамин Рајх од Австрија.
Гранге го задржа водството на ранг-листата за слалом во Светскиот куп, додека Норвежанецот Аксел Линг Свиндал води на севкупната ранг-листа.
Румјана Нејкова, златната медалистка во веслање за жени на Олимпијадата во Пекинг е прогласена за прва бугарска Спортистка на годината.
Борачите Станка Златева, Кирил Терзиев, Радослав Великов и Јавор Јанакиев ги освоија следните четири места во новиот годишен натпревар.
Боксерот Вели Мумим и ракометарката Валентина Радуловиќ ги примија признанијата за македонски спортисти на годината, на годинешната церемонија Спортски оскар, која се одржа во саботата (20-ти декември) во Скопје.
Мумин освои бронза во категоријата на 51 килограм на Европскиот сениорски шампионат во бокс за 2008 година во Ливерпул, Англија.
Радуловиќ е капитен на женската ракометна репрезентација, која го освои седмото место на Европското ракометно првенство за жени во Македонија.
Повеќе од 150.000 луѓе ја посети изложбата на Салвадор Дали, во истанбулскиот музеј Шакир Шабанци во текот на изминатите три месеци, објави весникот Хуријет во саботата (20-ти декември).
Изложбата вклучува 385 уметнички дела на починатиот шпански сликар и ќе биде затворена на 20-ти јануари.
Tурската фудбалска репрезентација влезе во првите десет и се рангираше на десеттото место на светската ранг-листа на ФИФА.
Од другите балкански земји, само Хрватска и Грција успеаја да останат во првите 20, рангирајќи се на 7-мото, односно 20-тото место.
Српската кошаркарска легенда Владе Дивац планира да се канидира за претседател на српскиот Олимписки комитет, објавија медиумите во четвртокот (18-ти декември).
Дивац, исто така, е советник на српската влада за хуманитарни и спортски прашања, откако се пензионираше по 16-годишната кариера во американската Национална кошаркарска асоцијација (НБА).
Кејси Тола, победникот на 47-миот Фестивал на песни во Aлбанија ќе ја претставува својата земја на Евровизискиот натпревар на песни 2009 во Москва.
Неговата песна „Однеси ме во своите соништа“ победи на финалето од натпреварот во неделата (21-ви декември).
Ова ќе биде шести евровизиски натпревар за Албанија.
Големиот молк на Лиса Џексон ја освои првата награда на 9-тиот Меѓународен фестивал на документарен филм за човекови права, кој се одржа од средата (17-ти декември) до понеделникот во Приштина.
На фестивалот беа прикажани 19 странски и шест филмови од Косовo.
Настанот ја одбележа 16-годишнината од усвојувањето на Универзалната декларација за човековите права и 19-тата годишнина од воспоставувањето на косовскиот Совет за правата и слободите.
(Разни извори – 17/12/08-24/12/08)
