23/05/2013
Катица Ѓуровиќ за Southeast European Times во Белград -- 23.05.13
Во обид да обезбедат поефикасни и побезбедни воздухопловни навигациски услуги, претпријатија за навигација и безбедност од регионот потпишаа иницијатива за заедничко обезбедување услуги.
Седум регионални авијациски организации, со претставници од Албанија, Косово, Македонија, Црна Гора, Унгарија, Србија и Босна и Херцеговина, ќе соработуваат под покровителство на регионалниот совет за соработка.
„Соработката ...
ќе значи намалување на индивидуалните оперативни трошоци со споделување на ресурсите и капацитетите, и преку заеднички апликации во финансиско-донаторски институции, првенствено расположливи преку фондовите на ЕУ“, рече за SETimes Амна Реџепагиќ, експет за инфраструктура во регионалниот совет за соработка.
Иницијативата ќе ја опфати безбедноста, економичноста, зголемувањето на капацитетот и заштитата на животната средина.
Соработката ќе вклучува споделување и размена на оперативно знаење и искуство, како и заеднички настап пред трети страни во преносот на знаење и обука.
„Оваа иницијатива е одлична идеја.
Дел од националната надзорна дирекција има недостиг на професионалци и не може да врши основен квалитетен воздухопловен надзор.
Невозможно е да се најдат професионалци за задачата преку агенцијата за невработени.
Наместо тоа, тие се обучуваат за работата, како единствен начин да се постигнат потребните вештини и знаење“, рече за SETimes Зоран Ѓурановиќ, шеф на одделот за авијациски услуги во црногорската агенција за цивилна авијација.
Одреден број планирани проекти треба да ја подобрат воздухопловната навигација, вклучително и воспоставувањето слободен проток во воздушниот простор и поврзување на аеродромите во Скопје, Приштина, Подгорица, Сараево и Тирана со користење сателитска навигација за време на полетувањето и слетувањето.
„Ова е првпат доброволно да се согласиме да работиме за заедничка иднина.
Ако има штета во една држава, солидарноста ќе биде важна.
На пример, отворањето на косовскиот воздушен простор ќе биде од полза за сите други регионални држави“, рече Ѓурановиќ.
Аеродромите од регионот се под притисок да ги намалат трошоците и долговите.
Секоја одложена минута ги чини аеродромите и претпријатијата 3 милиони евра годишно.
Летовите чинат меѓу 38 и 78 евра, што е голема разлика меѓу државите.
Идејата е да има нови, унифицирани летови со поволни цени.
„Оваа иницијатива нуди огромни можности и oтвора работни можности на регионално ниво.
Напорите се резултат на очајната потреба да се избегне губење на време и пари“, рече Ѓурановиќ.
Аеродромите во БиХ се борат со долгови, лоши аеродромски услови и патнички транспортни загуби и со нетрпение ја очекуваат иницијативата.
„Претпријатијата од регионот треба да воведат заеднички воздушни линии до одредени дестинации и размена на персонал.
Не е неопходно да се формира заедничко регионално претпријатие, но регионалната соработка [меѓу постојните авиопретпријатија] е сигурно важна“, рече за SETimes Омер Кулиќ, директор на цивилната авијација во Министерството за транспорт на БиХ.
Дописникот Дражен Ремиковиќ во Бања Лука даде свој придонес за овој извештај.
Дали регионалната воздухопловна соработка ќе помогне да се намалат трошоците и загубите?
Кажете ни што мислите во коментарите.
