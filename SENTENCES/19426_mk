31/10/2007
САРАЕВО, Босна и Херцеговина (БиХ) -- Парламентот на Република Српска (РС) во вторникот (30-ти октомври) усвои мерка за ревидирање на т.н. 
Бонски ингеренции на високиот претставник на меѓународната заедница, кои му дозволуваат да носи закони, да наметнува казни и да разрешува политичари. 
Предлогот ќе биде доставен до парламентот на БиХ, како и до Советот за спроведување на мирот, чија седница на управниот одбор е во тек во Сараево.
Овој потег беше одговор на серијата мерки наметнати неодамна од Мирослав Лајчак, актуелен висок претставник за БиХ, со цел забрзување на процесот на донесување одлуки во централната власт и парламентот. 
Тие ја отстрануваат потребата за кворум за гласање, поради рутинските напуштања на седниците со цел блокирање на усвојувањето на различните закони. 
Лајчак тврди дека овие потези се уставни.
Во другите вести, САД, Велика Британија, Франција, Германија и Италија испратија дипломатска протестна нота до српската влада во врска со неодамнешните коментари за Лајчак и неговите мерки. 
Минатата недела српскиот премиер Воислав Коштуница го критикуваше потегот на ОХР, инсистирајќи на тоа дека заштитата на Србите во БиХ и во Косово претставува национален приоритет. 
(Независне новине, Дневни аваз - 31/10/07; РТРС, Фена, ПБС, Бета, Б92, Танјуг, ВОА, АП, ДПА, АКИ - 30/10/07)
