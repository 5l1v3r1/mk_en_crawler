01/06/2013
Бедрана Калетовиќ за Southeast European Times во Сараево – 01.06.13
Заедничкото искористување на економскиот потенцијал на регионот и привлекувањето можни инвеститори е патот до економскиот раст на Балканот, според регионалните учесници и странски инвеститори кои присуствуваа на Сараево бизнис форум 2013.
Форумот, кој се одржува веќе трета година по ред, привлече 1.300 инвеститори од Европа, Африка, Азија и САД во средината од мај, станувајќи најголем економски настан досега.
Организаторите на форумот рекоа дека целта на овогодишниот собир е јакнење на регионалните економски врски, меѓусебната зависност и хармоничниот соживот, но и обновување на дијалогот со светските бизнис водачи и државници и нивно запознавање со економските можности.
„Собирањето на инвеститорите на овој и слични регионални состаноци е од огромна важност. 
Регионот е следна дестинација за инвестиции како од истокот, така и од западот. 
Истиот е во фаза на забрзан развој, особено во однос на патната инфраструктура“, рече за SETimes премиерот на БиХ Нермин Никшиќ.
Никшиќ рече дека еден таков голем број вклучени потенцијални инвеститори претставува можност за профит на сите држави од регионот.
„Тоа почнува со промена на имиџот на [регионот] и со воспоставување стратегија со цел позиционирање на регионот на светската мапа на инвестиции“, рече Амер Буквиќ, организатор на форумот.
Последователно, предложените проекти охрабруваат подобра бизнис соработка, особено заеднички настапи на странските пазари, оставајќи ги трагите од неодамнешните политички настани во минатото.
„Владите треба да вложат напори за отстранување на административните пречки за инвестициите. 
Тоа е еден од начините за остварување економска предност на оваа држава и на регионот“, рече за SETimes Бакир Изетбеговиќ, член на владата на БиХ.
Инвеститорите покажаа најголем интерес и можности во земјоделството, енергијата, текстилот, градежништвото и туризмот.
Во БиХ дрвопреработувачката индустрија е посебно ветувачка, заедно со металургијата и прехранбената индустрија и сите три остваруваат поголем профит отколку во Хрватска и во Србија.
„БиХ е поефикасна отколку нејзините соседи и ние постигнуваме поголем профит по вработен, а нашите претпријатија создаваат преку 70 отсто од приходите со извоз“, рече за SETimes Фуад Стрика, претседател на Здружението за бизнис консалтинг во БиХ.
„Нашата прехранбено-преработувачка индустрија достигна раст од 60 отсто во изминатите две години. 
Овој сектор вработува огромен број луѓе, заедно со земјоделскиот сектор и претставува значаен развоен потенцијал за целокупната економија на БиХ“, рече за SETimes Фикрет Наџиќ, професор на Економскиот факултет во Сараево.
Но, како и другите држави од регионот кои, исто така, имаат значајни ресурси што можат да им ги понудат на инвеститорите, БиХ има недостиг на средства за производство, како и пазари за своите нови производи.
Без заеднички пристап или поддршка од трети пазари, државите од регионот можат да направат малку за успешно да се натпреваруваат самите, велат експертите.
Како на друг начин можат балканските држави да работат заедно за привлекување инвестиции? 
Споделете ги вашите сугестии во делот за коментари.
