22/09/2005
Од Марина Стојановска за Southeast European Times во Скопје –22/09/05
Извештаите за најверојатното одложување на приемот на земјите од Јадранската повелба - Македонија, Хрватска и Албанија - во НАТО беа примени со разочарување во Македонија. 
И покрај очекувањата дека трите земји би можеле да добијат покани за членство во НАТО на самитот во 2006 година, ова нема да се случи пред 2008 година, според последите сигнали од Вашингтон.
„Земјите-аспиранти сé уште [не се] подготвени за влез во НАТО и сега не е време за проширување на Алијансата“, рече американскиот заменик државен секретар, Курт Вокер, на 8-ми септември. 
„Македонија и другите земји на Балканот можеби ќе можат да пристапат во Алијансата во 2008 година.“
„Ние сметаме дека определувајќи подоцнежен рок и давајќи им на овие земји шанса да ги подобрат своите остварувања им се дава вистинска можност да станат многу посилни кандидати“, рече Вокер.
Генералниот секретар на НАТО, Јап де Хоп Шефер, се согласи. 
„Сметам дека аргументите на САД за поместување на проширувањето на НАТО од 2006 на 2008 година се многу силни и јас ги поддржувам“, рече тој. 
„Проширувањето на НАТО е поврзано со исполнувањето на одредени критериуми, исто како што е потребно и за членството во ЕУ.“
Според премиерот Владо Бучковски проблемите со кои се соочува ЕУ ги одразуваат условите во НАТО. 
„Македонската дипломатија ќе работи интензивно на утврдувањето на водечката улога на Македонија“, рече Бучковски. 
„Основно во тој процес ќе биде да се види кога ќе бидат доставени поканите за Македонија, Хрватска и Албанија.“
Македонското Министерство за надворешни работи вели дека Македонија ќе добие покана за членство во НАТО. 
Дали тоа ќе биде 2006, 2007 или 2008 година не зависи од земјата, туку од Алијансата.
Министерството за одбрана вели дека сигналите од Брисел нема да го обесхрабрат спроведувањето на реформите. 
„Реформите се спроведуваат според утврденото темпо“, соопшти портпаролката на министерството, Билјана Аврамовска. 
„Владата е ефикасна и успешна во оваа област, што јасно може да се види од извештаите што доаѓаат од Брисел.“
