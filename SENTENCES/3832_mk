19/10/2007
Од Блерта Фониќи-Кабаши за Southeast European Times во Гњилане – 19/10/07
Нов културен и спортски центар беше отворен оваа недела во Гњилане, југоисточна Косово.
Центарот -- финансиран од КФОР и УСАИД -- чинеше околу 147.000 евра и тој беше изграден во селото Партеш, кое е српска енклава и пилот-општина.
Честитајќи им на локалните жители, Тина Кеданау, шеф на мисијата на Американската канцеларија во Приштина, рече дека таа е во Партеш за да ја поддржи локалната заедница.
„Овој проект е симбол на соработката помеѓу Партеш и [американската власт].
Ова е, исто така, начин да се покаже дека се грижиме за иднината“, рече таа.
Кеданау, исто така, рече дека соработката помеѓу косовските Срби и косовските Албанци се очекува да се зголеми, што ќе го подобри животот на Србите во Партеш и другите делови на Косово.
Според американскиот генерал Даглас Б.Ерхарт, командант на Мултинационалната бригада Исток на КФОР, ова е многу важен центар за жителите на Партеш.
Тој рече дека центарот е симбол на партнерството на земјата со различни агенции, за партнерството со населението и младината на Партеш, како и за соработката што ќе продолжи и во иднина.
„Можам да ве уверам дека посветеноста на КФОР за ваша корист ќе продолжи уште долго време, со цел да се постигне мирно и безбедно опкружување во Косово“, рече Ерхарт.
Во име на жителите на Партеш, членката на косовското собрание, Весна Јовановиќ, й се заблагодари на американската влада за нејзината значајна поддршка, велејќи дека овој проект е многу важен за мотивирање на младината во селото.
Американски војници, претставници на Американската канцеларија во Приштина и на УСАД, како и припадници на КФОР, присуствуваа на осветувањето во понеделникот.
Исто така присустни беа и двајца претставници од Пентагон во Вашингтон, и од канцеларијата за социјална помош.
„Многу сум среќен што сега го имаме овој центар и се надевам дека [САД] ќе ни помогнат и во иднина“, рече жителот на Партеш, Љубиша Марковиќ.
