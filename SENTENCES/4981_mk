19/01/2010
Од Игор Јовановиќ за Southeast European Times во Белград – 19/01/10
Полицијата заплени имот во вредност од десетици милиони од лица вклучени во организиран криминал, со план да ја продаде стоката и да ги искористи парите за финансирање социјални програми, како што се нови градинки, училишта и објекти за примарна здравствена заштита.
Српската министерка за правда, Снежана Маловиќ, во неделата (17-ти јануари) рече дека 21 финансиска истрага против 208 осомничени за организиран криминал се отпочнати откако законот дозволи мерките да стапат на сила во март.
Истиот го дефинира имотот што може да се конфискува како имот чие законско потекло не може да се докаже, што го става товарот на докажување целосно на осомничените, наместо на обвинителите.
Во текот на процесот, обвинетите не можат да го продаваат или да го даваат својот имот.
Истакнувајќи ја поентата, Маловиќ говореше пред околу 30 луксузни автомобили -- порше, ауди и БМВ -- запленети од властите.
„Овие возила се конфискувани од поединци кои не поминале ниту еден ден на работа и никогаш не воделе никаков законски бизнис“, рече обвинителот за организиран криминал Миљко Радисављевиќ, истакнувајќи дека поголем дел од имотот бил конфискуван од шверцери со дрога.
Посебно штетно за Србија и нејзината економија, рече Радисављевиќ, е тоа што тие криминални пари се инвестираат во приватни претпријатија и во индустријата на станбен простор.
Конфискуваниот имот ја вклучува и поранешната централа на Земунскиот клан, чии членови беа осудени за атентат врз српскиот премиер Зоран Ѓинѓиќ во 2003 година.
Делот од објектот во сопственост на Милорад Улемек, организатор на убиството на Ѓинѓиќ, беше привремено запленет и може да биде трајно конфискуван на суд.
Истакнувајќи дека 2010 годијна ќе биде важна година за војната на Србија против организираниот криминал, министерот за внатрешни работи, Ивица Дачиќ, рече дека полицијата растури седум групи на организиран криминал минатата година.
Околу 1,3 тони наркотици беа запленети во 2009 година.
