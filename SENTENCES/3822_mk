17/12/2007
Од Наташа Радиќ за Southeast European Times во Загреб –17/12/07
Хрватскиот претседател Стипе Месиќ во саботата (15-ти декември) му го предаде мандатот за составување на новата влада на водачот на конзервативната Хрватска демократска заедница (ХДЗ) Иво Санадер.
Санадер, кој беше премиер на земјата во изминативе четири години, доби мандат три недели по општите избори во земјата.
Според хрватскиот устав, за да добие мандат за формирање влада, партијата или коалицијата мора да има поддршка од најмалку 77 пратеници во собранието од 153 пратенички места.
ХДЗ на Санадер освои 66 места на изборите на 25-ти ноември -- 11 места помалку од парламентарното мнозинство.
Сепак, партијата наводно ги обезбеди местата што й недостасуваа -- и втор мандат за премиер -- придобивајќи ја Хрватската селанска партија и Либералната партија (ХСС/ХСЛС), заедно со уште неколку претставници на малцинствата и единствениот претставник на Пензионерската партија.
Во замена, ХДЗ потпиша предкоалициски договор, со кој се обврза на исполнување на сите барања на партиите.
Санадер сега има рок од 30 дена за да состави влада.
Ако не го стори тоа, водачот на опозициската Социјалдемократска партија (СДП), Зоран Милановиќ, ќе добие шанса.
„Му дадов мандат за составување влада на Иво Санадер бидејќи тој му даде гаранции и ме убеди дека има поддршка од повеќе од 77 пратеници во хрватскиот парламент“, рече Месиќ во саботата, откако говореше со сите политички водачи чии партии добија парламентарни места.
Санадер рече дека за многу скоро време ќе формира влада која ќе добие парламентарно одобрување.
Тој рече дека изборните резултати покажуваат оти хрватските граѓани гласале за континуитет.
Говорејќи на националната телевизија веднаш по добивањето на мандатот, Санадер имаше остри зборови за својот опонент, Милановиќ.
Тој не му честиташе на ХДЗ за добивањето мандат, туку се фокусираше на своите сопствени обиди за формирање влада.
„Г-дин Милановиќ или не ја почитува волјата на хрватските граѓани или [го пропушти] 25-ти ноември“, рече Санадер.
Иако Санадер најверојатно ќе биде следниот премиер, тој ќе има многу потешка политичка ситуација со која ќе мора да се справи, отколку во првиот мандат.
Со оглед на тоа што неговата администрација сега зависи од коалициските партнери, следните четири години ќе бидат тест не само за неговите способности за водство, туку и за неговата способност за компромис.
