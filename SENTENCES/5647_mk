28/12/2010
(Tанјуг - 27/12/10; Еуопсервер, Еурактив - 21/12/10; ФT - 20/12/10; веб-страница на унгарското претседавање со ЕУ)
Унгарија, која треба да ја замени Белгија на чело на ЕУ од 1-ви јануари, рече дека понатамошното консолидирање на проширување на блокот од 27 држави, ќе бидат меѓу клучните приоритети на шестмесечното претседавање на Унијата.
Земјата, која пристапи во ЕУ во 2004 година, вели дека „силна Европа со човечки допир“ ќе биде мотото на нејзиното претседавање. 
Таа наведе четири главни теми на кои ќе се фокусира во текот на првата половина од 2011 година, како што се економијата, реформата на земјоделството, енергијата и проширувањето на ЕУ.
Признавајќи дека нејзиното шестмесечно претседавање ќе биде „голем предизвик“, министерот за надворешни работи, Јанош Мартоњи, на 20-ти декември инсистираше на тоа дека Унгарија ќе оди по патот што го постави Белгија во текот на изминатите шест месеци.
„Ние дури се надеваме дека можеби нема да ја забележите промената на ротирачкото претседателство“, британскиот весник „Фајненшал тајмс“ го цитираше министерот за време на претставувањето на приоритетите од унгарското претседавање со ЕУ во Брисел. 
„Тимот е млад, и ова е за првпат тие да влезат во арената. 
Се надевам дека ние нема да бидеме бикот. 
Би сакале да бидеме, со цела почит и понизност, тореадорот.“
Меѓу конкретните задачи на кои ќе се фокусира унгарското претседателство во текот на следните шест месеци се: вршење притисок за законите за финансиско управување на ЕУ, спроведување на стратегијата наречена Европа 2020, како и отворање разговори за буџетот на блокот по 2013 година.
Иако сé уште не се приклучила на еврозоната, Унгарија исто така вети дека ќе помага во напорите за стабилизирање на клубот од 16 држави, во врска со должничката криза во Грција и другите членки, и уверување на пазарите дека неодамна одобрените мерки нема да го ослабнат еврото.
„Еврото како валута не е во криза“, рече унгарскиот премиер Виктор Орбан по самитот на ЕУ на крајот од годината во Брисел, претходно овој месец. 
„Она што се случува е многу конвенционална должничка криза во некои земји-членки.“
Будимпешта, исто така, вети дека ќе помогне да се дојде до успешен завршеток на разговорите за пристапување на Хрватска со Брисел, и ќе им помогне на Бугарија и Романија да ги остварат своите цели за пристапување во беспасошката Шенген зона.
„Унгарија сака да обрне особено внимание на унапредувањето на процесот на проширување и да обезбеди интегративни шанси за регионот на Западен Балкан“, според соопштението на веб-страницата на унгарското претседателство на ЕУ.
„Исто така, приоритетна цел е зајакнувањето на источната димензија на добрососедска политика, во рамките на која Унгарија ќе биде домаќин на вториот Самит на источно партнерство во мај 2011 година“, се додава во соопштението.
Унгарија, исто така, се очекува да изврши притисок за отпочнување на разговорите меѓу Србија и Косово.
Земјата ќе биде трета поранешна комунистичка држава што ќе претседава со ЕУ по Словенија и Чешка, во 2008, односно 2009 година. 
Покрај тоа, 2011 година ќе биде за првпат една источноевропска земја да биде наследена од друга на чело на блокот од 27 држави во текот на истата година.
