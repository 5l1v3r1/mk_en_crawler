13/08/2007
Првата лабораторија за пронаоѓање дрога преку примероци од крвта во Букурешт беше отворена во Националниот институт за судска медицина.
Тестирањето може да ги идентификува видот на супстанцијата и употребената количина.
Во Романија има две дополнителни лаборатории од овој вид.
Кипарската православна црква планира да инвестира 115 милиони евра во проект кој предвидува градење фабрика за соларни плочи.
Планот на црквата е одговор на неодамнешното предупредување на владата дека земјата може да се соочи со недостиг на електрична енергија поради недостатокот на извори.
Кардиолошка клиника во Воената болница во Тирана -- заеднички напор на албанското и турското министерство за одбрана -- беше отворена оваа недела, според соопштението за печатот на 6-ти август.
Тоа значи дека албанските срцеви пациенти повеќе нема да мора да патуваат за Турција или другите земји за постоперативна нега.
Пазарот на персонални компјутери во Бугаријa и Романијa беше најнизок во цела Централна и Источна Европа во 2006 година, според истражувањето на пазарниот истражувач ИДЦ, објавен на 8-ми август.
Продажбата на компјутерите се зголеми за 3,5 отсто за период од една година во Бугарија и за 5,9 отсто за период од една година во Романија минатата година, во споредба со просекот од 25 отсто годишен раст на продажбата на компјутери во Централна и Источна Европа.
Според ИДЦ, 13 милиони компјутери, вредни 10,2 милијарди евра, биле продадени во регионот во 2006 година.
Четворица српски студенти стигнаа до финалето на најголемиот светски технолошки натпревар минатата недела.
Со нивниот проект за интерактивен возен симулатор, „драјв он“, студентите се рангираа помеѓу шесте финалисти што се натпреваруваат на „Имеџин кап 2007“, спонзориран од „Мајкрософот“, што се одржа во Сеул, Јужна Кореја.
Околу третина од учесниците беа од Централна и Источна Европа.
Грција ќе дистрибуира 50.000 бесплатни телевизиски декодери за хендикепираните лица, во рамките на заедничката програма со државната телевизија ЕРТ-СА, објави на 7-ми август владата.
Декодерите ќе овозможат гледање на дигитална телевизиска програма на ЕРТ, при што каналот „Призма+“ е специјално наменет за хендикепираните.
Само 19,2 отсто луѓе во Maкедонијa користат интернет, објави Макфакс во четвртокот (9-ти август), во врска со истражувањето на „Интернет ворлд статс“, меѓународна веб-страница за употребата на интернетот во светот и статистика на населението.
(Разни извори – 06/08/07-13/08/07)
