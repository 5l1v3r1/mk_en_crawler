14/03/2005
Од Марија Лазарова за Southeast European Times во Скопје -- 14/03/05
Првиот круг од локалните избори во Македонија во неделата (13-ти март) поминаа непречено, без никакви сериозни нерегуларности.
Околу 400 кандидати од десетици политички партии учествуваа во градоначалничките трки во 85 општини.
Државната изборна комисија објави дека одѕивот на гласачите изнесувал 55 отсто.
Севкупната оценка се очекува в понеделник, кога набљудувачката мисија на ОБСЕ/ОДИХР ќе го презентира својот прв извештај.
И покрај тоа што води во повеќето општини, владејачката коалиција „За Македонија заедно“ ја загуби трката за градоначалник на Скопје, како што покажаа прелиминарните податоци објавени одделно од страна на најголемите партии и на МОСТ, локалната асоцијација за следење на изборите.
Независниот кандидат Трифун Костовски, кој ја имаше поддршката на опозициските партии, ќе биде новиот градоначалник на Скопје.
Тој доби 53,76 отсто од гласовите, наспрема 31.02 отсто за кандидатот на владејачката коалиција, актуелниот градоначалник Ристо Пенов.
Главната владејачка партија, Социјалдемократскиот сојуз на Македонија (СДСМ), вели дека нејзините кандидати победиле во трките за градоначалник во 14 општини.
Опозициската ВМРО-ДПМНЕ, пак, тврди дека во првиот круг освоила победа во четири општини.
Прелиминарните податоци, исто така, покажуваат дека партијата на етнички Албанци во Владата, Демократската унија за интеграција (ДУИ), победи во поголемиот број општини населени претежно со етнички Албанци.
ДУИ објави дека ги добила градоначалничките места во Боговиње, Гостивар, Зајас и Осломеј.
Во Тетово кандидатот на ДУИ, Хазби Лика, води пред својот противкандидат од Демократската партија на Албанците, Веби Беџети, за околу 3.000 гласови.
Двајцата одат во вториот круг од изборите.
Во трката за советници во Скопје, владејачката коалиција освои 16 места, наспрема 13-те места за здружената опозиција, предводена од ВМРО-ДПМНЕ.
„Сакам да изразам задоволство од демократските и фер избори денес“, рече претседателот на СДСМ и премиер на државата, Владо Бучковски, додавајќи дека изборите покажаа оти Македонија се движи во вистинската насока.
Претседателот на ВМРО-ДПМНЕ, Никола Груевски, рече дека е задоволен од резултатите.
„Завршивме добра работа денес“, рече Груевски.
„Не очекува вториот круг во кој ќе го поразиме СДСМ.“
„Најважно за Македонија и за сите нас денес е да имаме мирни, фер и демократски избори“, рече претседателот Бранко Црвенковски, „за да добиеме нова локална власт што ќе ги преземе своите обврски со целосен кредибилитет и легитимитет со цел да започне да ги решава проблемите на граѓаните.“
Водачот на ДПА, Арбен Џафери, исто така, изрази пофалби за мирното спроведување на изборите.
„Во согласност со демократскиот систем, ние започнуваме од народната изрека ,народот дава, народот зема’.
Лично, моите очекувања се да се вратиме на нормала со цел нашето општество да ги поврати своите вредности.“
