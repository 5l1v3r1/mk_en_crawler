17/12/2012
Бојана Миловановиќ за Southeast European Times во Белград - 17.12.12
Балканските држави ги интензивираат своите напори за искоренување на домашното насилство, во услови на континуирано насилство врз жените, велат експертите.
Србија објави дека ќе ја ратификува Конвенцијата за превенција и борба против насилството врз жените и домашното насилство на Советот на Европа.
Конвенцијата ги обврзува државните институции да водат прецизна документација за сите случаи на насилство врз жените.
„Тоа ќе биде почеток на усогласувањето на нашата легислатива со стандардите во оваа област“, рече за SETimesНебојша Стефановиќ, претседател на српскиот парламент.
Оваа година 28 жени беа жртви на домашно насилство во Србија, половина од нив беа жртви на партнерите и сопрузите или поранешните сопрузи, додека 204 жени починаа во Хрватска како резултат на домашно насилство од 2001 година.
Четвртина од жените во Црна Гора тврдат дека трпеле физичко насилство од нивните сопрузи и партнери.
Црногорската влада формира специјални тимови во центрите за социјална помош со цел да се загарантира идентификување и ефикасен одговор на домашното насилство од страна на социјалните служби.
Србија ќе го следи овој пристап, според Бранкица Јанковиќ, државен секретар во Министерството за социјални работи.
„Вработените во центрите за социјална помош мора да имаат чувство за домашното насилство, да го препознаат и да реагираат на соодветен начин.
Затоа ние ќе работиме посебно на обука на овој персонал“, рече Јанковиќ за SETimes.
Но, претставниците на граѓанското општество велат дека постојните правни регулативи треба да се спроведуваат поригорозно.
„Владата треба да ги анализира постојните правни регулативи и да види како може да осигури поефикасна превенција на насилството и заштита на жртвите“, рече за SETimesВесна Станојевиќ, претседателка на Службата за совети против домашното насилство.
Станојевиќ ја истакна актуелната практика на судската забрана за приближување во земјата.
„Ако насилникот й пристапи на жртва со судска забрана за приближување, полицијата не реагира, туку го испраќа случајот на повторно судење, што трае долго и е болно за жртвата“, рече Станојевиќ.
„Борбата против домашното насилство треба да ја водат сите институции и државни служби, а не само полицијата.
Мора да се работи на превенција“, рече за SETimesВладимир Божовиќ, државен секретар во српското Министерство за внатрешни работи.
Божовиќ рече дека српската полиција понела близу 3.000 кривични пријави за насилство врз жени оваа година.
Невладини организации од целиот регион организираат кампањи за подигање на јавната свест со цел да се стави акцент на превенцијата.
Хрватска ја организираше својата 3-та кампања „Живеам живот без насилство“ во основните и средните училишта за да допре до учениците и да го опфати ова прашање уште од најрана возраст.
Слично на тоа и невладините организации од целиот регион организираа кампања „16 дена активизам“ на 25-ти ноември, Меѓународниот ден против насилството врз жената, и 10-ти декември, Денот на човековите права.
Претставниците на невладините организации се согласуваат дека општеството мора подобро да ги подели задачите за да стане поефикасно и да избегне дуплирање на работата.
„Не е доволно да се казнат извршителите;
заштитата на жртвите бара поинаков пристап од професионалците што работат со жртвите на домашното насилство, како и од институциите и јавноста“, рече Невена Петрушиќ, комесар за Заштита на еднаквоста, за SETimes.
