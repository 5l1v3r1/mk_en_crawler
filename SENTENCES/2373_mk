31/08/2005
(OHR Morning Brief - 31/08/05; Ројтерс, ФЕНА, SEE Security Monitor - 30/08/05; Штабот на НАТО во Сараево)
Националното Собрание на Република Српска (НСРС) во вторникот (30-ти август) ја одобри одлуката за отворање на патот за создавање на единствена професионална армија во Босна и Херцеговина (БиХ).
Одбранбените реформи, кои пратениците на РС ги блокираа во март, претставуваат клучен услов за приемот на БиХ во програмата на НАТО Партнерство за мир (ПзМ).
„Ова е болна реформа, промена на сфаќањето, но сигурно и придонес за иднината“, рече во вторникот претседателот на босанските Срби, Драган Чавиќ, апелирајќи до пратениците за поддршка на планот.
На крајот 61 пратеник од собранието од вкупно 83 пратеници ги поддржаа предложените уставни измени. 
Десетмина гласаа против, додека тројца беа воздржани. 
Коалицијата на малите партии ја напушти седницата во знак на протест, како што објави Ројтерс.
Другиот ентитет на земјата, Федерацијата на БиХ (ФБиХ) се очекува лесно да усвои една слична мерка следната недела, по што легислативата ќе биде ставена на гласање во парламентот на БиХ.
Со прифаќањето на реформите ќе биде формирана Армијата на БиХ (АБиХ) како „извор за стабилноста и довербата за населението наместо недоверба и загриженост“, рече командантот на Штабот на НАТО во Сараево, бригадниот генерал Стивен Шук. 
Со поддршката на планот земјата ќе ја „искористи единствената можност и ќе направи голем чекор“ кон евроатланските интеграции. 
По ова, целосната соработка со Трибуналот на ОН за воени злосторства во Хаг ќе биде единствената преостаната пречка за членството во програмата ПзМ, рече Шук во вторникот.
Одбранбените реформи предвидуваат укинување на министерствата за одбрана на РС и на ФБиХ и армиските команди почнувајќи од 1-ви јануари 2006 година и предавање на нивните функции на Министерството за одбрана на БиХ и Генералштабот, кој беше формиран минатата година.
Ќе биде формиран единствен синџир на команда, кој ќе води од Претседателството на БиХ до министерот за одбрана, до началникот на Генералштабот и командантот на командата за поддршка, и преку нив до нивните подредени елементи.
Од 1-ви јануари ќе има единствен буџет на одбраната на државно ниво.
Според планот АБиХ ќе ја сочинуваат само професионални војници. 
Задолжителниот воен рок ќе биде укинат од 1-ви јануари. 
АБиХ, составена од 10.000 припадници, ќе припаѓа и ќе го одразува составот на БиХ како држава со три главни етнички групи. 
Заедничката армија ќе биде составена од три маневарски бригади, секоја составена од по еден баталјон на босанските муслимани, босанските Срби и босанските Хрвати, со бази во Тузла, Мостар и Бања Лука, како што објави Ројтерс.
Пасивните резервни сили ќе бидат укинати на 1-ви јануари и во текот на следните неколку години ќе бидат формирани активни резервни сили. 
Нивната големина ќе биде половина од активните оперативни сили.
Важните рокови во распоредот вклучуваат одобрение од страна на Претседателството на БиХ на структурата, големината и распределбата на новите сили на АБиХ до 1-ви јули 2006 година. 
Новиот бригаден штаб, нивните пешадиски баталјони, новите пешадиски полкови и полковските штабови мора да бидат формирани до 1-ви јули 2007 година. 
Сите други структури треба да ги формираат своите полковски штабови и да ги заземат своите нови станици до крајот на таа година.
