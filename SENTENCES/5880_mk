16/11/2010
Од Бојана Миловановиќ за Southeast European Times од Белград -- 16/11/10
Србија го спроведува законот кој предвидува конфискација на имот стекнат на нелегален начин.
Вредноста на имотот запленет досега се проценува на 200 милиони евра.
Ова ги вклучува објектите во сопственост на Милорад Луковиќ Легија -- осуден за организирање на атентатот на премиерот Зоран Ѓинѓиќ -- и „кралот“ на дрогата Дарко Шариќ, кој се бара за шверц на кокаин од Колумбија.
Според српското Министерство за правда, конфискуваните објекти првенствено ќе се користат за хуманитарни цели:
домови за пензионери, младински центри и центри за инвалидизирани лица.
Четири вакви објекти се веќе предадени на белградската градска администрација, вклучително и домот на Дарко Шариќ.
Истиот е сега центар за заздравување на децата заболени од рак, рече Слободан Хомен, висок функционер на министерството.
„Ги даваме само најдобрите објекти бидејќи многу од нив се неповратно уништени, бидејќи нивните сопственици се во бегство.
Државата, исто така, заработува сериозни приходи од изнајмувањето на [конфискуваните] станови, повеќе од 100.000 евра месечно, кои одат во хуманитарни цели.
Ние ја финансираме работата на јавните кујни или им помагаме на општините погодени од природни катастрофи, како што беа поплавите во општина Трговиште“, рече Хомен.
Тој објасни дека изнајмувањето на големите, луксузни вили е особено профитабилно.
Пример за тоа е имотот што претходно беше во сопственост на Шариќ, а кој им беше понуден на странските држави за нивните амбасади.
Освен куќите, многу трговски објекти, исто така, се изнајмуваат, додава тој.
Другите објекти им се даваат на институциите што се борат против криминалот, рече Хомен.
„Еден конфискуван објект во Крагујевац е сега полициска станица, а другите објекти им се предаваат на жандармеријата и обвинителските канцеларии.“
Тој, исто така, рече дека преку 100 автомобили се запленети досега и сите им се дадени на финансискиот инспекторат, Безбедносно-информативната агенција, армијата, единиците за примарна здравствена заштита.
Околу 15 претпријатија се запленети, заедно со илјадници хектари земјиште.
Три хотели што се проценуваат на околу 30 милиони евра, беа запленети во северната српска покраина Војводина.
„Треба да се биде внимателен со претпријатијата, бидејќи може да се задолжени“, рече Хомен.
Тој рече дека државата не ги продава запленетите објекти, туку со нив располага како добар домаќин, и ако некој чиј имот е конфискуван биде ослободен од кривичното обвинение, имотот ќе му биде вратен.
Иако многу граѓани го поздравуваат ова користење на нелегално стекнатиот имот, тие истовремено се шокирани што криминалците успеале воопшто да натрупаат вакви количини богатство.
„Државата не смее да им дозволи на криминалците да бидат побогати од државата“, вели белграѓанецот Митар Голијан.
„Ќе беше уште подобро државата да не мора да го запленува имотот на криминалците за да ги реши проблемите на граѓаните“, додава Гордана Крстиќ.
