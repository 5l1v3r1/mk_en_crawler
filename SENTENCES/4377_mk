07/04/2008
(Ројтерс, Балкан инсајт, ХИНА - 07/04/08; AП, Ројтерс, АФП, ДПА, Б92, Балкан инсајт - 06/04/08)
Црногорскиот претседател Филип Вујановиќ во неделата (6-ти април) освои втор петгодишен мандат. 
Ова беа први претседателски избори на земјата откако таа излезе од лабавата заедница со Србија пред две години.
Врз основа на 93 отсто пребројани гласови, независните набљудувачи велат дека 53-годишниот адвокат и висок член на владејачката Демократска партија на социјалистите (ДПС) освоил 52,3 отсто од гласовите, повеќе од 50-те отсто потребни за директна победа во првиот круг.
Од другите тројца кандидати за претежно церемонијалната функција, Андрија Мандиќ од Српската листа беше најдобро пласиран, со 19,3 отсто од гласовите, додека водачот на Движењето за промени (ПЗП) и активист во борбата против корупцијата, Небојша Медојевиќ, беше на третото место со 17,3 отсто од гласовите.
Кандидатот на Социјалистичката народна партија, Срѓан Милиќ, беше четврт со 11,2 отсто. 
Сите тројца го признаа поразот по објавувањето на прелиминарните резултати.
Државната изборна комисија се очекува да ги објави конечните резултати во понеделник, кога Изборната набљудувачка мисија распоредена во Црна Гора од страна на Канцеларијата за демократски институции и човекови права на ОБСЕ, исто така, треба да издаде соопштение за прелиминарните сознанија и заклучоци.
Набљудувачите на Центарот за демократска транзиција (ЦДТ) и мониторинг агенцијата ЦЕМИ го проценуваат одѕивот на околу 69 отсто, околу 22 отсто повеќе од претседателските избори во 2003 година. 
Победата на Вујановиќ уште повеќе го зацементира континуираното 19-годишно владеење ма ДПС на премиерот Мило Ѓукановиќ, која ја водеше Црна Гора до независноста во мај 2006 година.
„Ова е победа за сите нас, за нашата Црна Гора и за подобра иднина“, рече Вујановиќ, кој во минатото беше и премиер и претседател на парламентот, пред поддржувачите во Подгорица по објавувањето на резултатите. 
„Сакам да им изразам благодарност и на оние кои гласаа за моите противкандидати. 
Јас ќе бидат претседател на сите црногорски граѓани.“
Со својот близок соработник Ѓукановиќ на своја страна, тој, исто така, вети дека ќе ја држи Црна Гора цврсто на патот на пристапот во ЕУ.
„Ќе работиме заедно за нашата европска иднина“, рече Вујановиќ, обраќајќи се пред толпата поддржувачи кои скандираа. 
„Црна Гора припаѓа во Европската унија и ние ќе й се приклучиме.“
Црна Гора го потпиша Договорот за стабилизација и асоцијација со ЕУ во октомври 2007 година, правејќи го првиот голем чекор кон членството во блокот од 27 нации.
"I see that the consensus behind the pro-European policies of DPS continues to grow," Djukanovic said.
Победата на Вујановиќ дојде три дена откако водачите на НАТО ја поканија неговата земја и Босна и Херцеговина да започне Интензивиран дијалог за пристап во воениот пакт од 26 нации.
Додека поддржувачите на ДПС ја поздравија победата на нивната партија како доказ за нејзиниот силен мандат помеѓу народот, опозицијата зазеде покритички став. 
За Медојевиќ, чија кампања се фокусираше на ветувањата за расчистување на политичкиот систем во земјата, резултатите едноставно ја зајакнаа состојбата на статус кво.
„Гласањето покажа дека Црногорците сé уште не се подготвени за промена на корумпираниот и тоталитарен режим“, рече тој во неделата.
Иако годишниот економски раст на оваа јадранска република изнесува околу 8 отсто, а странските директни инвестиции пораснаа за околу 1 милијарда евра од 2006 година, раширената корупција и слабите институции остануваат главен предизвик со кој се соочува земјата.
