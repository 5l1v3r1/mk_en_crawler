09/12/2007
ЊУЈОРК, САД/БРИСЕЛ, Белгија - Четирите месеци преговори помеѓу Србите и косовските Албанци за статусот на Косово завршија без резултати, се вели во извештајот на меѓународната тројка посредници поднесен до генералниот секретар на ОН, Бан Ки-Мун, во петокот (7-ми декември).
Советот за безбедност на ОН ќе одржи специјални разговори за прашањето на статусот на Косово на 19-ти декември.
Американскиот посредник Френк Визнер и рускиот министер за надворешни работи, Сергеј Лавров, во саботата објавија одделни изјави во кои инсистираат на тоа преговорите помеѓу Белград и Приштина да продолжат и по крајниот рок в понеделник.
Русија вели дека прогласувањето независност на Косово без согласност на Србија ќе им наштети на меѓународните односи, додека САД и повеќето членки на ЕУ сметаат оти независност е единствено решение.
Рускиот амбасадор во ОН, Витали Чуркин, рече дека неговата влада нема да му дозволи на Косово да пристапи во ОН и другите меѓународни организации ако покраината прогласи унилатерално независност.
Четирите најголеми сили во ЕУ -- Германија, Велика Британија, Франција и Италија -- започнаа заеднички напори да ги убедат другите членки на ЕУ да ја признаат независната косовска држава.
Дипломатските напори за изнаоѓање заеднички јазик во ЕУ ќе започнат на состанокот на министрите за надворешни работи в понеделник, и се очекува да траат една недела пред самитот на ЕУ во Лисабон.
(AФП - 09/12/07;
Фена, РИА Новости, Данас, АП, Ројтерс, АФП - 08/12/07;
веб-страница на НАТО, Фена, Ројтерс, Танјуг, А1, АФП, МИА - 07/12/07)
