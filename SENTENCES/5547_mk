08/04/2010
Од Линда Карадаку за Southeast European Times во Приштина -- 08/04/10
Косово нема да се натпреварува на овогодинешниот натпревар на песни Евровизија бидејќи јавното радиодифузно претпријатие не е полноправна членка на Европската радиодифузна унија (ЕБУ).
Членувањето во ЕБУ е еден од условите за евровизиското учество.
Според ЕБУ, Косово ќе ги исполни условите со развојот на јавниот радиодифузен сервис на државата РТК.
ЕБУ и нејзините членки ќе продолжат со поддршката за РТК „во сите релевантни домени“ според неодамна потпишаниот договор за соработка.
ЕБУ има 75 активни членови од 56 држави во Европа.
Исто така, има 43 асоцијативни членки низ целиот свет.
Косовската РТК има само набљудувачки статус.
„РТК денес ја исполнува традиционалната улога на организација за радиодифузија од европски тип, извлекувајќи максимум од својата способност под постојните економски услови“, се вели во неодамнешниот извештај на ЕБУ.
Сепак, според генералниот директор на РТК, Сулејман Шаќири, членството во ЕБУ може да е далеку.
„РТК ќе може да стане полноправна членка на ЕБУ кога Косово ќе стане член на Меѓународната унија на телекомуникации“, изјави Шаќири за SETimes.
„За да се постигне ова, Косово мора да стане членка на ОН.“
Има надеж дека РТК ќе добие статус на полноправно членство и ќе учествува на Евровизија следната година.
„Ако РТК ни го донесе проектот на нас во рамките на своите буџетски граници, ние ќе поддржиме ваква иницијатива“, рече портпаролот на косовското Министерство за култура.
Членството во ЕБУ и евровизискиот натпревар станаа жешка тема за блогерите во Косово.
„...
сега кога станавме независни, сагата продолжува!“, пишува блогерот Сафет Красниќи.
Некои блогери веќе почнаа да дебатираат за можните кандидати за натпреварот.
„Се надеваме дека ќе има подобри вести во следните години“, пишува Красниќи, „дотогаш, држете ни среќа!“
