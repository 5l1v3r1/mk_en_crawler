22/12/2010
Од Игор Јовановиќ за Southeast European Times во Белград – 22/12/10
Потенцијалот за обновлива енергија останува во голема мера неискористен во Србија, но властите велат дека тоа ќе се промени.
Говорејќи на неодамнешната прес-конференција, државниот секретар на Министерството за енергија, Никола Рајаковиќ, вети инвестиции меѓу 300 и 500 милиони евра во текот на следните две години.
Тој број, додаде тој, може значително да се зголеми во текот на следната деценија.
„Потенцијалот за инвестирање во обновливи енергетски извори во Србија е голем и изнесува најмалку две милијарди евра во следните пет до седум години.
Во текот на следните десет години, нивото на инвестирање може да достигне меѓу четири и пет милијарди евра“, рече Рајаковиќ, додавајќи дека ветерниците за струја имаат најголем инвестициски потенцијал.
Српското претпријатие МК Груп, веќе влезе во партнерство со италијанската фирма Финтел винд, за изградба на првата мала ветерница од 5 мегавати до октомври 2011 година.
„Отворањето на другите ветерници се очекува за крајот на 2012 година и почетокот на 2013 година.
МК Финтел винд моментно развива четири проекти во три различни локации во Србија, при што вкупните инвестиции се проценуваа на 150 милиони евра“, рече портпаролката Маја Бањалиќ, за белградските медиуми.
Но, компликуваните административни процедури претставуваат пречка, велат претставниците на претпријатието, повикувајќи ги властите да ја расчистат бирократијата.
Американската амбасадорка Мери Ворлик, пак, рече дека американските инвеститори се заинтересирани за секторот, но дека напредокот ќе бара амандмани на одредени регулативи -- претежно во врска со купувањето струја и поврзувањето со електричната мрежа.
„УСАИД работи со неколку инвеститори кои може заедно да донесат повеќе од 1,5 милијарди евра инвестиции во ветровата енергија“, потврди Ворлик.
Моментно обновливите извори обезбедуваат само дел од енергетските потреби на земјата, иако ваквите извори може да генерираат енергија еднаква на 4,3 милиони тони нафта годишно.
Наоѓањето доволно пари претставува клучна пречка.
Земјата нема доволен буџет за исполнување на владината цел -- 20 отсто од енергијата од обновливите извори до 2020 година, во споредба со сегашните 12 отсто -- самостојно.
Тоа значи дека надворешните финансиски извори се клучни.
На крајот од ноември, владата издаде инвестициски водич за обновливите енергетски извори, надевајќи се дека ќе поттикне интерес.
Петнаесет постојни хидроелектрични централи даваат 10.000 гигаватчасови, или една третина од целото производство на енергија.
Србија не изградила голема хидроцентрала од 1988 година, но земјата има околу 900 локации што можат да се користат за помали објекти, изјави претставник на Министерството за рударство и енергија за SETimes.
Најголемата хидроцентрала во земјата, Ѓердап 1, е изградена на Дунав, кој граничи со Романија.
Истата произведува околу 5.500 гигаватчасови струја годишно.
Претставници на Министерството за енергија велат дека биомасата претставува најголем процент (63 отсто) од потенцијалната обновлива енергија.
Хидроенергијата и соларната енергија се следни (по 14 отсто), по што следи ветрот (5 отсто) и геотермалните бунари (4 отсто).
