18/09/2008
БРИСЕЛ, Белгија -- Европската комисија во средата (17-ти септември) го одобри планот за приватизација на грчкиот национален авиопревозник „Олимпик ерлајнс“, објави грчкиот министер за транспорт и врски, Костас Хацидакис. 
Планот ќе овозможи приватизација на претпријатието, истовремено гарантирајќи ги работните места на неговите 8.000 вработени. 
„Планот трајно ќе го реши на најдобар можен начин проблемот кој го мачи грчкото општество веќе 30 години“, рече Хацидакис. 
Комесарот за транспорт на ЕУ, Антонио Тајани, објасни во Брисел дека „Олимпик ерлајнс“ ќе мора да врати околу 850 милиони евра од нелегалните субвенции што ги прими од државата. 
Тајани додаде дека ЕУ внимателно ќе следи дали тој трансфер на средства од старото претпријатие ќе биде извршен по пазарни цени и со апсолутна транспарентност. 
Моќните синдикати во Грција тврдат дека приватизацијата ќе биде катастофална. 
(Имерисија, Вима, Елефтерос типос - 18/09/08; AНА-МПА, ЕРТ, ПРИМЕ-ТАСС - 17/09/08)
