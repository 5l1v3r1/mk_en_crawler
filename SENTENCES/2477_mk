25/10/2005
Од Разван Амариери за Southeast European Times во Букурешт – 25/10/05
И покрај тоа што Романците се ентузијасти во врска со долгорочните бенефиции од пристапот во ЕУ, тие очекуваат тежок транзиционен период.
Според неодамнешната анкета на институтот ИРСОП, спроведена на барање на делегацијата на Европската комисија во Романија, повеќето граѓани сметаат дека пристапот ќе донесе повеќе негативности отколку предности гледано краткорочно.
Мнозинството -- 56 отсто -- сметаат дека животниот стандард ќе се влоши по влезот во блокот.
Главната загриженост е во врска со можниот пораст на цените и даноците и високата стапка на невработеност.
„Не е тешко да се претпостави како ќе биде.
Веќе видовме како цените во Унгарија вртоглаво се зголемија по нивниот пристап.
Цените, пак, на горивото, природниот гас, струјата и алкохолот во Романија се скоро исти како и во ЕУ“, вели Симона Павлеску, 32-годишна наставничка од Букурешт.
2005 беше навистина тешка година за локалните потрошувачи.
Природниот гас е за 35 отсто поскап отколку во јануари, додека цената на електричната енергија се зголеми за 10 отсто во истиот период.
Поголем дел од овие промени уследија по зголемувањето на нивото на акцизите со цел да се постигне усогласеност со европските регулативи.
Гледано, пак, од посветлата страна Романците се чини дека се помалку загрижени во врска со другите потенцијални прашања што ги наведуваат евроскептиците.
Само околу 13 отсто сметаат дека пристапот во ЕУ претставува закана за националниот идентитет, а само 10 отсто сметаат дека пристапот ќе го поткопа локалното земјоделство.
Некои критичари на пристапот посочуваат дека Романија ќе стане еден вид пазар на стоки за Европјаните кои, во основа, ќе ја окупираат земјата и ќе ги грабнат подобро платените работни места.
Но, помалку од 10 отсто од испитаниците предивидуваат такво сценарио.
Покрај тоа, големо мнозинство од 68 отсто смета дека нивните животи, гледано долгорочно, ќе се подобрат како резултат на пристапот, додека само 21 отсто го мислат спротивното.
Најважните бенефиции наведени во анкетата од страна на испитаниците се слободата за патување и работа, подобрените закони и поетичната и посоцијална клима.
„Скоро сите добри работи што се случија во Романија во изминативе години се случија поради притисокот и ветувањата на ЕУ“, вели Трајан Добре, 24-годишен студент на политички науки.
Според Џонатан Шеле, шеф на делегацијата на ЕК во Романија, „европските вредности најпрво мора да се запознаат, потоа да се разберат и да бидат дебатирани“ пред да може целосно да се преземат.
„Романците мора да знаат што можат да очекуваат од пристапот, да му пристапат на овој момент -- кој е многу близу -- што е можно поподготвени, бидејќи најдоброподготвените ќе имаат најголема корист од предностите или барем ќе знаат да се заштитат себеси од негативностите“, рече Шеле.
И навистина, анкетата на ИРСОП покажува дека приспособувањето на стандардите на ЕУ може да претставува предизвик, со оглед на тоа што голем број Романци имаат ставови кои се сосема спротивни од нормите на Унијата.
На пример, шеесет отсто се за смртната казна, 46 отсто сметаат дека постојат супериорни и инфериорни човечки раси, 40 отсто не веруваат дека Романците и Ромите би можеле некогаш да се согласуваат, 38 отсто гледаат на хомосексуалците како на криминалци.
Како што и хармонизацијата на законите и економската политика со ЕУ не е секогаш лесно така и процесот на културно приближување може да потрае подолго време.
