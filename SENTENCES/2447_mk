27/09/2005
Од Игор Јовановиќ за Southeast European Times во Белград – 27/09/05
Полицијата на 15-ти септември го уапси судијата на српскиот Врховен суд Љубомир Вучковиќ и заменик специјалниот обвинител за организиран криминал, Милан Радовановиќ, врз основа на обвиненијата за мито и откривање на службени тајни.
Тие ќе останат во притвор 30 дена, откако српскиот парламент им го укина имунитетот на вонредната седница на 17-ти септември.
Вучковиќ е обвинет за земање мито за ослободувањето на припадниците на криминалната група од Крушевац од затвор.
Тој, наводно, планирал да ја прифати жалбата на адвокатот на оваа група, по што пресудата против нив требало да биде поништена и групата да биде ослободена.
Оваа криминална група беше осудена од страна на првостепениот суд во ноември 2004 година.
Водачот на групата, Зоран Јотиќ, доби казна затвор во траење од 12 година и моментно се наоѓа во белградскиот центален затвор.
Српската полиција вели дека Јотиќ контактирал со Вучковиќ преку посредници и им ветил пари во замена за слобода.
Сумата, според извештаите на белградските медиуми изнесувала 400.000 евра.
Вучковиќ се вели дека им понудил дел од таа сума на двајца други судии на Врховниот суд за да обезбеди нивна поддршка за својата одлука.
Сепак, сега засега Вучковиќ е единствениот судија кој е уапсен.
Полицијата го разоткри заговорот преку прислушкување на телефонските разговори на Јотиќ од затвор.
Освен судијата и обвинителот, притворени се уште три лица осомничени за вмешаност.
Српскиот министер за внатешни работи, Драган Јоциќ, ги пофали полицајците кои учествуваа во акцијата.
„Особено сакам да истакнам дека нашата примарна цел е да се изведат пред лицето на правдата сите кои сметаат дека позицијата или парите ги прават недопирливи за законот“, рече Јоциќ на 16-ти септември.
Српскиот министер за правда, Зоран Стојковиќ, рече дека апсењето на судијата и заменик специјалниот обвинител „ќе ги зајакне државните институции, бидејќи владата презеде обврска да ја искорени корупцијата“.
