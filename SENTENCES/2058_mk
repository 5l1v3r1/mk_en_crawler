20/01/2005
Од Игор Јовановиќ за Southeast European Times во Белград – 20/01/05
Новиот закон одобрен од страна на сојузниот Парламент минатиот месец го отвора патот за учество на Србија и Црна Гора во меѓународните мисии во странство.
Првото такво учество би можело да биде на Хаити, според шефот на центарот за мировни операции на земјата, полковник Петар Чорнаков.
Властите веќе потпишаа одлука за формирање на баталјон од 400 војници за евентуалната улога во мировната мисија на ОН на Хаити, рече Корнаков.
Тоа ќе биде за првпат една единица од Србија и Црна Гора да се приклучи на таква мисија, и покрај тоа што земјата претходно испраќаше тимови од тројца до петмина армиски офицери за учество во мисиите во својство на набљудувачи.
Според овој закон, мисиите ќе бидат предложени од страна на сојузниот Министерски совет и потоа ќе бидат доставени до пратениците на разгледување.
„Секоја мисија мора да биде одобрена од страна на Парламентот на Србија и Црна Гора“, рече министерот за одбрана на Србија и Црна Гора, Првослав Давиниќ.
Покрај тоа, законот бара двете конститутивни републики да дадат одобрение пред Србија и Црна Гора да ги испрати мировниците во странство.
Тој, исто така, предвидува повлекување на мировниците во случај на „исклучителна опасност“, како што е утврдено со системот за степени на опасност на ОН.
Армијата на Србија и Црна Гора се состои, главно, од регрути.
Додека новиот закон им дава на професионалните војници можност да волонтираат на меѓународните мировни мисии, тој не бара од војниците кои го отслужуваат задолжителниот воен рок да учествуваат во истите.
Според Чорнаков, предложениот баталјон за Хаити ќе се состои од групи на инженери и пешадија, со 150 офицери и поручници во секој од нив, заедно со вод на воена полиција и медицински тим со 50 војници во нив.
Откако ќе бидат избрани кандидатите, тие ќе започнат обука за мисијата на 1-ви февруари.
Процесот ќе чини 30 милиони евра, рече Чорнаков.
ОН му плаќаат на секој војник по 786 евра месечно.
