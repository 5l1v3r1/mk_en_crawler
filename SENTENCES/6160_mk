29/11/2011
Менексе Токјај за Southeast European Times во Анкара -- 29.11.11
Турција и Балканот беше темата на првата мултинационална конференција одржана во турскиот парламент, во понеделникот (28-ми ноември), привлекувајќи претставници од 156 асоцијации, дипломати и балкански политичари.
„Целта на конференцијата е да се разговара за проблемите во балканските земји, да се слушнат проблемите на луѓето со балканско потекло кои живеат во Турција, и да се зголеми дијалогот и способноста на асоцијациите да дејствуваат заедно“, изјави за SETimes професорот Корај Басол во име на претставниците на турско-балканската платформа.
Во изјавата за SETimes, Аднан Вардарали, претседател на балканската Асоцијација за социјална, економска и академска соработка (БАЛКАНСИАД) објасни дека Балканот доби зголемена важност во 1990-тите години по распадот на Југославија.
„Во Турција има значителна балканска заедница.
Бидејќи [премиерот Реџеп Тајип] Ердоган е чувствителен на балканските прашања, бројот на поврзани платформи значително се зголеми“, рече тој.
Според Вардарли, ваквите конференции се многу важни за воспоставување на дијалог меѓу релевантните асоцијации за зголемување на инвестициите и разгледување на политички прашања.
Како главен предавач, заменик-претседателот на партијата АК во Измир, Рифат Саит, објасни дека публиката ја сочинуваа разни политички асоцијации.
„Во Турција има околу 15-20 милиони луѓе со балканско потекло.
А, заеднички интерес на оваа заедница е бранот на имиграција од Балканот“, рече тој
Саит најави проект за формирање на Балканско парламентарно собрание во рамките на турскиот парламент, со седиште на генералниот секретаријат во Измир.
„Во контекст на активностите за одбележување на 100-годишнината од Балканските војни -- која ќе се одбележи во 2012-та година -- ние, исто така, планираме да организираме прв Балкански форум во Измир, на кој ќе бидат поканети шефовите на државите и владите на балканските земји“, објасни тој.
Саит, исто така, рече дека во соработка со Министерството за надворешни работи, општините, универзитетите и асоцијациите, ќе биде направена електронска база на податоци која ќе ги поттикне балканските асоцијации да работат заедно и споделуваат информации.
Заеднички став на конференцијата беше дека разните проекти финансирани од страна на турската Агенција за меѓународна соработка и развој (ТИКА) во регионот се од најголема важност.
„Бидејќи балканските земји поминуваат низ процес на реконструкција, нив им е потребен совет од Турција за градење на капацитети во законодавните, судските и трговските прашања“, тврди Вардарли, додавајќи дека е важно воспоставувањето на пријателски односи помеѓу турските и балканските општини и зголемувањето на соработката со балканските земји.
Според Ајхан Болукбаси, претседател на Федерацијата на румелиските балкански асоцијации, конференцијата ја покажа потребата за зближување на асоцијациите.
„Пред конференцијата имавме проблем да дојдеме заедно.
Ако не се организира, квантитативното мнозинство не може да стане сила“, истакна тој.
Учесниците на конференцијата едногласно ја нагласија важноста на Балканот како обединувачки фактор за единство и солидарност на Турција, а почесниот конзул на Босна и Херцеговина Кемал Бајасак рече:
„балканскиот свет му нуди можност на турскиот свет да се обединат под еден покрив“.
Во меѓувреме, заменик-претседателот на партијата АК во Бурса, Кемал Сербетчоглу нагласи дека еден обединет Балкан може да ја направи Турција помоќна.
Хакан Окчали, генерален директор на одделот за Балканот и Централна Европа при турското Министерство за надворешни работи изјави дека „Балканот е географија со највисок приоритет“, додавајќи дека потеклото на Турција лежи во Балканот.
„Ние ќе ги преориентираме понатамошните чекори во балканскиот регион по реакциите од оваа средба“, рече тој во своето обраќање до учесниците.
Како резултат на конференцијата, изјави Басол за SETimes, ќе бидат преземени сите можни чекори за да се зголеми застапеноста на луѓето кои потекнуваат од Балканот во рамките на парламентот, јавниот сектор, граѓанското општество, бирократијата и локалните власти.
