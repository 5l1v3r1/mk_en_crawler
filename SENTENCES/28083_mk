21/04/2010
БУКУРЕШТ, Романија -- Парламентот во вторникот (20-ти април) формираше заедничка комисија за уставните реформи во врска со напорите на претседателот Трајан Башеску да го претвори дводомниот законодавен дом во еднодомен, намалувајќи го бројот на пратениците од 471 на 300. 
Либералдемократската партија е единствената партија која ги поддржува сите идеи на Башеску. 
Сите други партии, вклучително и Демократскиот сојуз на Унгарците, член на владејачката коалиција, ја отфрлаат идејата за еднодомен парламент. 
Повеќето партии поддржуваат одредени намалувања на бројот на пратениците. 
Според постојната процедура, уставните амандмани бараат одобрување од две третини од сите членови на парламентот, а потоа мора да се стават на законски обврзувачки референдум. 
За да биде успешен, потребен е одѕив од најмалку 50 отсто.
Во другите вести од вторникот, правната комисија на сенатот ја измени процедурата за спроведување на одлуките на Уставниот суд, во тековните случаи. 
Досега, кога некој закон беше прогласуван за неуставен, судските процедури беа стопирани ако прашањето влијаеше на постапките, поради што беа попречувани илјадници случаи. 
Сега, аргументите поврзани со спорниот закон ќе бидат ревидирани, наместо да биде отфрлен целиот случај. 
(Гандул - 21/04/10; Hotnews.ro, Зиаре, Медиафакс - 20/04/10)
