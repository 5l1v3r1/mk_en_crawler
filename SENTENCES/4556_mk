22/06/2009
Од Беса Беќири за Southeast European Times во Приштина -- 22/06/09
Претставниците на НАТО одлучија да се изврши значително намалување на силите на КФОР.
Според командантот на Здружените сили, адмирал Марк Фиџералд, бројот, најверојатно, ќе биде намален од 14.000 на 10.000 до јануари.
За време на посетата на Приштина во средата (17-ти јануари) тој рече дека овој потег нема да ја загрози безбедноста во Косово.
„„Предизвиците со кои се соочува Косово се поместија од воени на внатрешни закани по безбедноста, со кои најдобро може да се справат мултиетничките полициски сили во земјата“, Радио Слободна Европа ја цитираше неговата изјава.
Тој рече дека се размислува и за понатамошно намалување, од 14.000 на 2.500 мировници во рок од две години.
Тоа, сепак, „ќе зависи ситуацијата и политичката насока“ во Косово, додаде тој.
Министрите за одбрана на НАТО одлучија за намалувањето на состанокот на 11-ти јуни.
Според генералниот секретар на Алијансата, Јап де Хоп Шефер, тие утврдиле оти „политичките и воените услови се соодветни за да се пристапи кон постепено намалување на ...
ангажманот на силите на НАТО кон, како што жаргонско го нарекуваме, превентивно присуство“.
Премиерот Хашим Тачи ја поздрави оваа вест, велејќи дека истата ја покажува „стабилноста и напредокот“ на Косово, една година откако земјата прогласи независност.
Државниот секретар на Министерството за Косово, Звонимир Стевиќ, минатиот месец изјави за Танјуг дека „намалувањето на присуството на КФОР би било штетно за Србите и неалбанското население во провинцијата, кои со право стравуваат дека повлекувањето на меѓународните сили дополнително ќе ја загрози нивната безбедност“.
Српскиот министер за одбрана, Драган Шутановац, беше присутен во Брисел.
Тој се состана со Де Хоп Шефер и ја пренесе вознемиреноста на Белград поради одлуката на НАТО.
„Сé додека е можно, треба да се задржат сегашните бројки на КФОР, имајќи предвид дека Србите и другото неалбанско население имаат најголема доверба во КФОР кога станува збор за безбедносните структури во Косово“, рече Шутановац.
Скоро 50.000 војници на НАТО беа распоредени во Косово во текот на изминатата деценија, но нивниот број се намалува.
