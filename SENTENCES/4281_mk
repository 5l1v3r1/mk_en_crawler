12/09/2008
(Заман - 12/09/08; AП, АФП, Ројтерс, ДПА, Блумберг, ФТ, ББС, КНА, прес-центар на ОН - 11/09/08)
Конкретните преговори со цел ставање крај на 34-годишната етничка поделеност на Кипар беа отворени во Никозија во четвртокот (11-ти септември), кога водачите на јужниот, грчки, дел на овој медитерански остров и на северниот, турски, дел на островот, се состанаа на разговори околу спроведувањето на идната бизонална федерација.
Состанокот помеѓу кипарскиот претседател Деметрис Христофиас и водачот на кипараките Турци, Мехмет Али Талат, се одржа во напуштен аеродром, осум дена по официјалниот почеток на новите напори поддржани од ОН за повторно обединување на земјата. 
Нивните разговори, кои траеја подолго од четири часа, се фокусираа на управувањето и поделбата на власта.
Специјалниот претставник на ОН за разговорите рече дека тие поминале добро.
„Денес имаше добра дискусија, но очигледно ова ќе биде долг пат“, изјави Александар Даунер, поранешен австралиски министер за надворешни работи, за новинарите во четвртокот. 
„Разговорите беа продуктивни и плодни.“
Разговорите продолжија на 18-ти септември. 
Додека некои експерти сметаат дека управувањето е една од најлесните теми, Талат рече дека поделбата на власта е едно од најтешките прашања за решавање.
Двете се големи прашања, рече Даунер во четвртокот. 
Затоа, постигнувањето договор во врска со нив „неизбежно“ ќе бара „малку време“.
Двете страни постигнаа принципиелна согласност дека повторно обединетиот Кипар треба да биде бизонална федерација на две конститутивни држави, но сé уште имаат несогласувања во врска со ингеренциите на централната влада.
ОН истакнаа дека процесот не може да се одолговлекува вечно без конкретен напредок.
Според Даунер, двајцата водачи „прават сé што можат за да го придвижат процесот напред со соодветна брзина“.
„Најпрво можеме да утврдиме каде се согласуваме, а каде не се согласуваме, и ќе ги собереме овие прашања во две посебни досиеја“, изјави Талат во интервју за Фајненшал тајмс (ФТ).
Последните меѓународни напори за повторно обединување на Кипар завршија без успех во април 2004 година, кога кипарските Грци со големо мнозинство го отфрлија договорот за повторно обединување спонзориран од ОН. 
Иако повеќето гласачи од кипарските Турци го поддржаа, само меѓународно признаениот дел од островот под грчка управа, пристапи во ЕУ на 1-ви мај истата година.
Со оглед на тоа, кипарските Грци имаа помалку иницијативи за изнаоѓање решение за долготрајниот проблем, изјави Талат за ФT.
Секој евентуален договор што може да произлезе од разговорите ќе мора да биде одобрен од страна на двете заедници на истовремени референдуми.
Меѓу најгорливите прашања е имотот, следната точка на агендата. 
Други, подеднакво тешки прашања се безбедноста, територијата и турските доселеници.
„Патот напред ... 
не изгледа блокиран“, рече специјалниот претставник на ОН во Кипар, Тај-Брук Зерихаун, во средата.
Претпазливиот Христофиас изрази надеж претходно оваа недела дека двете страни овојпат ќе можат да ги надминат своите разлики и да постигнат решение.
„И понатаму сум оптимист дека преку овие преговори ќе биде возможно да се постигне договорено решение“, рече тој во вторникот
