07/02/2008
(Б92, Блиц, Њујорк тајмс, Интернешнал хералд трибјун, Гардијан, Индипендант, Дејли телеграф, Еурактив - 07/02/08;
AП, АФП, Ројтерс, ДПА, Блумберг, Еуопсервер, Бета, Б92, Балкан инстајт, ВОА, српска влада - 06/02/08)
Владата на Србија, која опстојува скоро девет месеци, во средата (6-ти февруари) се соочи со можен распад, кога националистичкиот премиер на земјата го блокираше новиот договор на ЕУ, поддржан од страна на проевропските партии на земјата во неговата коалициска влада.
Премиерот Воислав Коштуница во четвртокот го одложи редовниот владин состанок, на кој требаше да се одобри предложениот привремен политички договор со Брисел, пред неговото потпишување подоцна истиот ден.
Вицепремиерот Божидар Дјелиќ доби мандат да го потпише многу посеопфатниот Договор за стабилизација и асоцијација (ДСА) со ЕУ, но не и договорот што й беше понуден на Србија пред реизборот на прозападниот претседател Борис Тадиќ во неделата.
Жесток противник на независноста на Косово, Коштуница рече дека новиот предлог на блокот од 27 земји претставува „измама“, чија цел е да се намами Србија да даде согласност за отцепувањето на покраината.
Стравувајќи дека ќе биде надгласан од страна на Демократската партија (ДС) на Тадиќ и Г17 Плус, што ќе резултира со одобрување на договорот со ЕУ, премиерот одби да свика владина седница, инсистирајќи наместо тоа за прашањето да се расправа на вонредна парламентарна седница в понеделник.
Членот на ДС и претседател на парламентот, Оливер Дулиќ, го одби барањето на премиерот, велејќи дека ќе закаже седница откако владата ќе ја објави својата официјална позиција во врска со потпишувањето на политичкиот договор со ЕУ.
Иако Тадиќ, исто така, се против на независноста на Косово, тој верува дека иднината на неговата земја лежи во ЕУ и тој изрази поддршка за привремениот пакт за политички дијалог, слободна трговија, либерализација на визниот режим и размени во образованието.
Тој во средата го повика Коштуница да свика владина седница, за да се најде заедничка позиција околу ова прашње.
„За зачувување на стабилноста на земјата, неопходно е сите државни институции да си ја вршат својата работа и никому да не му се дозволува да ја опструира работата на државните институции поради своите партиски позиции“, вели Тадиќ во изјавата од средата.
„Владата мора да работи во интерес на граѓаните“, додаде тој, потсетувајќи го Коштуница дека, според српскиот устав, владата е одговорна за одредување и спроведување на политиката.
„Работата на владата на Србија не може да зависи од ничија добра волја, ниту пак парламентот на Србија може да ја замени владата на Србија“, рече претседателот.
„Задачите и ингеренциите на сите се дефинирани со уставот и законот.“
Во меѓувреме, Дјелиќ и 16 други владини министри испратија писмо до Коштуница, во кое бараат владата да го одржи својот редовен состанок во четврток.
Владиното соопштение од една реченица јасно покажа дека тоа нема да се случи.
По потегот на Коштуница за блокирање на потпишувањето на договорот, Брисел објави дека одлучил да го одложи, но дека понудата ќе остане на маса додека Белград не биде подготвен да ја потпише.
„Морам, исто така, да кажам дека длабоко жалам за опструкциите на одредени политичари во Белград со цел блокирање на потписот утре“, рече комесарот за проширувањето на ЕУ, Оли Рен, во средата во Брисел, објавувајќи ја одлуката на блокот.
„Сметам дека тие навистина не успеаја да го слушнат гласот на српскиот народ, кој минатата недела гласаше за европската иднина на Србија, за подобар живот, за подобри права на граѓаните.
Навистина е жално за Србија ако политичарите продолжат да ги ставаат игрите за власт пред интересите на граѓаните.“
Српските аналитичари предупредија дека сегашната институционална криза би можела да води до распад на владата и предвремени парламентарни избори.
