03/03/2010
Од Игор Јовановиќ и Блерта Фониќи-Кабаши за Southeast European Times во Белград и Приштина – 03/03/10
Србија може да продолжи со своето одбивање да го признае Косово и сепак да биде на вистинскиот пат кон интеграцијата во ЕУ, францускиот министер за надворешни работи им кажа на властите во Белград во понеделникот (1-ви март).
Сепак, министерот за надворешни работи, Бернард Кушнер, му рече на својот српски колега Вук Јеремиќ, дека за процесот да се придвижи напред, мора да се постигне компромисно решение со Косово.
Јеремиќ рече дека прифаќањето на нејзината поранешна провинција како држава не може да биде дел од решението.
Косово прогласи независност од Србија во февруари 2008 година.
„Сакаме да работиме со Франција, Европа и меѓународната заедница на изнаоѓање компромисно решение кое ќе ни овозможи траен мир и стабилност и ќе го забрза процесот на европска интеграција за целиот Западен Балкан“, рече Јеремиќ.
„Тоа претставува стратешки приоритет -- европската интеграција за Западен Балкан.
За да се случи тоа, мораме да постигнеме компромис.“
Кушнер се состана и со српскиот претседател Борис Тадиќ и со вицепремиерот за европска интеграција Божидар Ѓелиќ.
Кабинетот на Тадиќ го цитираше Кушнер дека Франција го поддржува патот на Белград кон ЕУ и истакна дека нема дополнителни услови за членството.
Српските власти ја поканија Франција да инвестира во изградбата на систем на подземна железница во Белград, заедно со автопатот познат како Коридор 10.
Француски инвестиции се бараат и во енергетскиот и инфраструктурниот сектор.
За време на неговата посета на Белград, Кушнер положи венец на гробот на убиениот премиер Зоран Ѓинѓиќ, кој беше застрелан во 2003 година од вооружен напаѓач поврзан со организираниот криминал.
По состаноците во Белград, Кушнер отпатува за Косово, каде што говореше на специјалната седница на парламентот.
Тој изрази надеж дека Србија и Косово еден ден ќе стигнат во ЕУ како независни држави.
„Значи ...
дијалогот меѓу овие две држави претставува предуслов за овој пат“, рече тој.
„Независноста на Косово е неповратна.
Вашата независност не може да се доведе во прашање;
тоа е историски чекор кој никој не може да го промени и секој треба да го прифати.“
Поранешен специјален претставник на генералниот секретар на ОН во Косово, Кушнер го истакна огромниот предизвик што државата го надмина за да стигне до независноста, и рече дека помирувањето меѓу Косово и Србија е можно.
Претседателот на парламентарното собрание Јакуп Красниќи рече дека косовските институции спроведуваат реформи специфицирани во Планот на Ахтисари и ја истакна соработката со Меѓународната цивилна канцеларија и ЕУЛЕКС.
Посетата заврши со драматична нота кога еден српски новинар -- Будим Ничиќ од Гласот на Америка -- го праша Кушнер за неговата можна улога во трговијата со човечки органи од киднапираните жртви за време на косовскиот конфликт во 1999 година.
Кушнер остро го прекори Ничиќ, велејќи:
„Да не си болен ...
треба да се консултираш со доктор;
не зборувај такви глупости.“
Навредата беше осудена во вторникот од Независното здружение на новинари на Србија.
