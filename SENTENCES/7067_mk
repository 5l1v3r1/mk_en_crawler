19/06/2012
Пол Чикои за Southeast European Times во Букурешт -- 19.06.12
Европската комисија е последната што ја критикуваше одлуката на кабинетот на градоначалникот на Баја Маре за преместување на малата заедница Роми во просториите на поранешно претпријатие за бакар, кое не е целосно деконтаминирано.
Европскиот комесар за човекови права, Латвиецот Нилс Муизниекс, побара од романската влада да одговори на, како што го нарече, „флагрантното кршење на човековите права“.
Критиките уследија откако околу 100 ромски семејства беа преместени во зградата на поранешното претпријатие Купром, кое до 2006 година кога беше затворено, беше втор по големина загадувач во Романија.
Откако групата беше преместена, 21 Ром, вклучително и многу деца, беа одведени во болница поради контаминација од шишињата со токсични хемикалии што не беа отстранети.
Одлуката за преместување на семејствата од населбата Краика беше донесена само една недела пред локалните избори на 10-ти јуни.
Преместувањето на Ромите беше суштинско ветување од предизборната кампања на социјалдемократот Каталин Черечес.
Тој беше реизбран со неверојатни 85 отсто од гласовите.
„Мислам дека романските власти треба да почнат сериозна истрага за утврдување што точно се случи и кој беше одговорен за здравствените проблеми на овие луѓе“, Медиафакс ја цитираше изјавата на Муизниекс.
Американската амбасада во Букурешт изрази слична загриженост.
„Актуелната ситуација претставува пропуст на градските власти да обезбедат основна заштита на своите граѓани.
Тоа, исто така, придонесува за силна перцепција на намерна дискриминација на ромската заедница“, се вели во изјавата на амбасадата.
Националниот совет за борба против дискриминацијата објави дека ги испитува сите околности под кои семејствата биле преместени.
Ромските невладини организации беа шокирани од преместувањата.
„Уште еднаш покажавме дека Ромите се третирани како граѓани од втор ред, на кои им се загрозува здравјето и нивните граѓански права“, се вели во изјавата за SETimes на Романи Крис, водечка невладина организација.
Други изразија загриженост дека ваквите антиромски ставови се шират.
„Преместувањето на Ромите ...
е само последна манифестација на политиката на презир кон најосновните човекови права, што се повторува во сé повеќе населени места во Романија“, рече за SETimes Диана-Оливиа Хатнеан, извршна директорка на организацијата за човекови права Ападор-ЦХ.
Кабинетот на градоначалникот во Баја Маре ја бранеше својата одлука.
„Преместувањето во централата на Купром претставува привремена мерка додека градското собрание не ја заврши социјалната населба што ја гради за сиромашните Роми“, рече за SETimes Дан Коарда, портпарол на градското собрание на Баја Маре.
„Нашата цел е да ги елиминираме четирите сиромашни жаришта во градот, каде што живеат Ромите во импровизирани и трошни колиби.“
Коарда негираше дека 100 семејства во Краика биле присилно преместени и рече дека социјалните работници помогнале во преместувањето.
Градското собрание на Баја Маре се надева дека ќе заврши со преместувањето на останатите 260 семејства што останаа во населбата Краика до крајот на годинава.
