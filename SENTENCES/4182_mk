27/10/2008
Од Пол Чикој за Southeast European Times во Букурешт – 27/10/08
Болницата за гинекологија Филантропија, основана во 1883 година како хуманитарна болница, е сега најмодерната медицинска институција во Романија, по инвестицијата од над 3 милиони евра и осум години реновирање и поправки.
Таа сега има 195 кревети и модерно хируршко крило, во кое може да се изведат 1.600 операции годишно.
Објектот, исто така, има и Оддел за интензивна нега (ИЦУ) кој може да прими 15 пациенти кои се соочуваат со компликации.
ИЦУ на одделот за неонатологија сега има најсовремена технологија која овозможува лекарски третман на исклучително предвремено родени бебиња.
Покрај ова, болницата има модерен оддел за стерилизација и антистатички и антисептички материјали кои го намалуваат ризикот од носокомични инфекции.
Заедничките одделенија се состојат од најмногу три кревети, но има и пет специјални одделенија кои им нудат на пациентите хотелски комфорт.
Крилото за хирургија и царски резови имаат климатизери и апарати за прочистување на воздухот, модерни апарати за чистење и анестезија и специјални кревети за гинеколошка клиника.
Новитетот за државните болници во Романија е системот на информатичка технологија (ИТ), Централизираниот медицински систем, кој им овозможува на лекарите и пациентите пристап во здравствените картони на пациентите и ја олеснува комуникацијата со сличните институции.
Филантропија, исто така, има и училиште за родителите, единствено во Букурешт, кое ги едуцира паровите што очекуваат бебе и ги советува трудниците да не ги напуштаат своите деца.
Министерството за здравство, власта на букурешкиот Оддел 1, приватни претпријатија и невладини организации обезбедија помош за реновирање на болницата.
Парите за медицинската опрема дојдоа преку програма на Светската банка со средствата што ги обезбеди Министерството за здравство.
Инвестицијата на крајот достигна 3,2 милиони евра.
„Сега ги имаме ресурсите што ни се потребни за да го трансформираме здравствениот систем во таков кој ќе работи според европските стандарди“, рече премиерот Калин Попеску Таричеану на отворањето на болница.
„Консолидирањето и реновирањето на една болницата претставува исклучителен напор, особено кога се работи за историска зграда ...
и ние сакаме да го почитување архитектонското наследство на секој оддел“, рече професор Георге Пелтеку, администратор на болницата.
Романскиот медицински систем, кој најчесто се смета за гнездо на мито од страна на јавноста, се бори да ги постигне европските стандарди.
Сé помалиот број искусни лекари и медицински сестри -- од кои многумина одат по повисоки плати во странство -- недостатокот на ефикасни менаџери кои ќе ги водат болниците, заостанатите одложени инвестиции и отсуството на кохерентна национална стратегија, придонесуваат за отежнатото подобрување на системот.
Претходно оваа година, во истражувањето на здравствените системи на 30 земји спроведено од „Хелт консумер пауерхаус“, Романија се рангираше на 26-тото место според квалитетот.
