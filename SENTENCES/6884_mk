30/08/2012
Ана Ловаковиќ за Southeast European Times во Сараево -- 30.08.12
Истражувањата покажуваат дека Босна и Херцеговина (БиХ), со јужна Црна Гора и северна Албанија, имаат најголем нафтен потенцијал во регионот меѓу планината Урал и Северното Море.
Минатата година БиХ и водечкото меѓународно претпријатие за нафта Шел експлорејшн енд продакшн компани потпишаа меморандум на разбирање, кој ја уредува геолошката експлоатација на областа долга 26.000 километри.
Истражувачката фаза на проектот треба да заврши до октомври и е заснована на документацијата од истражувањето извршено меѓу 1970 и 1990 година од страна на американската Корпорација Амоко и Енергоинвест од Сараево.
„Сé уште е рано да се каже, но ние најпрво очекуваме бунари за нафта и гас во Федерацијата во 2013 година“, рече за SETimes федералниот министер за енергија, рударство и индустрија, Ердал Трхуљ. 
„Експлоатацијата би можела да почне во 2014 година.“
„Да се има Шел како партнер во експлоатацијата е многу важно за имиџот на државата“, објасни Трхуљ. 
„Во овој момент не можеме да кажеме кој ќе биде нашиот партнер за експлоатацијата.“
Тој рече дека предлозите на маса ги вклучуваат Шел, Ексон и ИЦЛ, меѓу другите, и сите тие се сметаат за „респектабилни“ нафтени претпријатија.
Во Република Српска, српско-руското нафтено претпријатие Јадран-Нафтагас почна со геолошки истражувања, вршејќи сеизмичка експлоатација во северниот регион од Нови Град до Добој.
„Сите области на Динарските планини имаат нафта, одобено Дрежница северно од Мостар, од Посавина до Семберија и Мајевица и десетици други локации“, рече Трхуљ. 
Влечејќи од истото геолошко поле како Италија, „БиХ, со јужна Црна Гора и северна Албанија се најветувачки нафтен и гасен регион од Уралските планини до Северното Море“.
Првото трагање по нафта во БиХ почна во 1889 година кога австриските геолози Кацер и Хофер ја испитаа областа на Мајевица. 
Меѓу Првата и Втората светска војна беше откриена нафта, и околу 300 тони беа испумпани од бунарите во Пожарница и во близина на Тузла, но поради слабото производство и високата цена на транспортот, како и недостигот на опрема и персонал, производството прекина во 1943 година.
Неодамна, загрепското претпријатие ИНА-Нафтаплин откри откако доби права за експлоатација дека од бунарите сé уште се слева нафта и дека се полни со потенцијал, при што има неколку длабоки бунари во Тузла, Вареш и Гламоч.
Заедничките напори за пронаоѓање нафта и гас во БиХ почнаа во 1973 година, при што Енергоинвест и АМОКО го искористија 10-годишното право за експлоатација на териториите. 
Светската банка го финансираше проектот во северна Босна со заем од 2,5 милиони американски долари (1,99 милиони евра), додека проектот за Динарските планини беше целосно финансиран од АМОКО, кој го формираше АМОКО-Југославија нафтеното претпријатие во Загреб како база на нивните операции.
Проекциите на АМОКО покажуваат можни резерви на сурова нафта од 350 милиони барели во северна Босна. 
Комерцијалната вредност ќе биде потврдена откако ќе се ископаат првите бунари од 4.000 до 8.000 метри, според Трхуљ.
Аналитичарите велат дека експлоатацијата на нафтата од БиХ ќе донесе големо зајакнување на економијата.
„Не знам дали овие проценки се точни“, рече за SETimes економистот од Бања Лука, Дамир Миљевиќ. 
„Може драстично да се промени економската ситуација во БиХ ако експлоатацијата се прави за доброто на граѓаните.“
Сепак, тој предупреди дека тоа може да се претвори во „изгубен потенцијал“, ако не може да се реши конфликтот и несогласувањата меѓу различните субјекти или ако приватните балкански магнати лакомо се обидуваат да ги наполнат своите џебови.
„Мислам дека штетата е веќе направена“, објасни тој. 
„РС им даде концесија на Русите, така што дел од профитот ќе заврши во Русија, а дел во џебовите на оние што ги направија овие концесии.“
Трите земји во регионот кои имаат најголемо производство на нафта се Албанија со 1,3 милиони тони годишно, Турција со 2,3 милиони и Романија со 4,6 милиони.
Во Албанија, Банкарс петролеум и Стрим оил анд гас, двете со седиште во Канада, и државниот Албпетрол се трите најголеми претпријатија за производство на нафта, кои објавија дека достигнале стапка меѓу 1 и 1,2 милиони тони годишно до крајот на 2011 година. 
Аналитичарите предвидуваат дека албанското производство на нафта може да достигне 2,3 до 2,5 милиони тони годишно до 2015 година.
Во Турција, националното нафтено претпријатие Тркиш петролеум корпорејшн откри карпести структури кои содржат околу 500 милијарди барели нафта во последнава деценија. 
Корпорацијата потпиша договор со Шел за спроведување на ископувања, кои аналитичарите велат дека може да ја трансформираат Турција во голем извозник на нафта и гас.
Романија произведува околу 4,6 милиони тони нафта годишно и има нафтени резерви од 15 години, според претседателот на Националната агенција за минерални ресурси, Александру Патраути. 
Со 600 милиони барели, романските резерви се рангираат на третото место во ЕУ и претставуваат околу 11 отсто од резервите на ЕУ. 
Геолошките нафтени резерви се околу 2 милиони тони и повеќето производствени блокови ги држат државното претпријатие за гас Ромгаз и ОМВ Петрол, поранешно романско државно нафтено претпријатие.
