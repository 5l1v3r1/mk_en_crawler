06/07/2009
Од Наташа Радиќ за Southeast European Times во Загреб – 06/07/09
По загубените приходи во изминатите шест месеци, сопствениците на продавници ја поздравија одлуката на Уставниот суд за укинување на забраната за купување во неделите.
Ограничувањата, воведени во јануари, беа укинати по одлуката на судот на 19-ти јуни.
Претседателката на Уставниот суд Јасна Омејец објасни дека со забраната „слободите на претприемачите беа ограничени ...
и истата не гарантираше заштита на права на работниците“.
Продавниците беа принудени да затвораат во неделите, почнувајќи од 1-ви јануари.
По падот на продажбата, сопствениците на продавници погодени од економската криза, поднесоа тужба.
Одлуката на судот „е исклучително важна во време на криза, кога очекуваме добри резултати од летната сезона“, рече сопственикот на дуќан во Дубровник Ѓиво Чурлица.
Народот побрза во трговските центри и продавниците низ целата земја, на првиот шопинг во недела во јуни, купувајќи од прехранбени продукти до чевли, пред затворањето во 2 часот попладне.
„Жал ми е за оние што мораат да работат во недела, но недела е единствениот ден кога јас можам да пазарам, бидејќи работам во текот на работната недела“, рече Даворка Маричиќ, жителка на Загреб.
Бизнисмените во туристичките места тврдеа дека ограничувањата ја поткопуваат привлечноста на земјата за посетителите.
Странски бродови што крстарат пристигнуваат во областа на Дубровник во неделите и илјадници патници слегуваат на копно тој ден.
Со забраната, тие не можеа да купат ниту сувенири.
Хрватската занаетчиска комора, која претходно апелираше до владата да не го скратува купувањето во неделите, објави извештај во кој детално го опишува економското влијание.
„До мај, затворени се 2.874 работни места, а малите продавници изгубија 17 отсто од приходот“, рече претседателот на комората, Борис Вукелиќ.
Тој предупреди дека „сопствениците на мали, семејни проданици се многу погодени од забраната ...
Хрватска треба да ги следи регулативите на ЕК и да им овозможи на малите продавници да одлучат како и кога ќе работат.
Тоа ќе им помогне да опстанат во тешки времиња“.
Сепак, одлуката на судот можеби нема да биде доволна за да им ги олесни проблемите со кои се соочуваат претпријатијата во време на светска економска криза.
Првите неделни купувачи отидоа во големите трговски центри и супермаркети, заобиколувајќи ги малите маалски продавници.
