14/03/2006
(Ројтерс, Софиска новинска агенција, БТА, БНН, Новинска агенција Фокус, Медиапул, Дневник, Всеки ден, Бугарска влада - 13/03/06)
Неколку недели пред Европската комисија (ЕК) да го објави својот пресуден извештај за подготвеноста на Бугарија за членство во ЕУ, висок официјален претставник во Брисел во понеделникот (13-ти март) побара од Софија да ги интензивира напорите за решавање на прашањата за кои постои сериозна загриженост во Унијата.
„ЕК гледа одреден напредок во Бугарија по октомврискиот мониторинг извештај, но сé уште има области што предизвикуваат сериозна загриженост“, рече генералниот директор на ЕК за проширување, Мајкл Ли.
Во својата годишна оценка за напредокот на Бугарија во пристапувањето, објавена во октомври, ЕК вели дека ако земјата сака да пристапи во ЕУ во јануари 2007 година, според планираното, таа мора веднаш да ги реши проблемите во областите на конкуренцијата, услугите, земјоделството, регионалната политика, како и во правосудството и домашните работи.
Следниот мониторинг извештај, кој ќе биде објавен на 17-ти мај, ќе ги вклучува заклучоците на неодамнешните прегледи во проблематичните области.
Во истиот ќе биде препорачано и дали Бугарија треба да влезе во ЕУ на 1-ви јануари, или да го одложи својот влез за една година според заштитната клаузула.
Водачите на ЕУ ќе донесат одлука во јуни, врз основа на извештајот.
ЕК сака да види реален, конкретен напредок во спроведувањето на судските реформи, во подобрувањето на ефикасноста на судскиот систем и во борбата против организираниот криминал и корупцијата, рече Ли по неговиот состанок со министерката за европски работи, Меглена Кунева.
Во разговорите со премиерот Сергеј Станишев, официјалниот претставник на ЕК ја пофали Софија за позитивните чекори што се преземени од ноември досега, вклучувајќи ги и новите закони и назначувањето на новиот главен обвинител.
Сепак, рече тој, потребни се законски измени за да се осигури судската независност, ефикасност и одговорност.
Ли, исто така, изрази загриженост во врска со капацитетот на земјата за апсорбирање на средствата од европските фондови, кои треба да ги прими во иднина.
Во меѓувреме, главниот бугарски обвинител, Борис Велчев, и министрите за правда и внатрешни работи, Георги Петканов и Румен Петков, во понеделникот во Брисел се состанаа со комесарот за проширување на ЕУ, Оли Рен, при што се обидоа да го убедат дека земјата презема соодветни мерки за исполнување на обврските во областа на борбата против организираниот криминал и корупцијата.
Велчев, кој ја презеде функцијата пред помалку од еден месец, го информираше Рен за планираните структурни измени во обвинителството, ветувајќи, истовремено, дека во рок од неколку дена ќе бидат покренати кривични обвиненија против главните „босови“ на подземјето.
Околу 150 луѓе се убиени во Бугарија од 2001 година досега, во серијата бомбашки напади и платени убиства, но до ден денешен нема ниту еден осуден.
