29/12/2005
(Reporter.gr - 29/12/05; AP, Reporter.gr, Српска влада, Радио Б92 - 28/12/05; Slovenia Business Week - 27/12/05)
Оваа година е достигнат врвот во однос на инвестициите во Србија, а подобрувањата во законската рамка за странските инвестиции треба да донесат понатамошен раст во 2006 година, објави владата во соопштението од средата (28-ми декември).
Во 2005 година инвестициите достигнаа вкупно 1,5 милијарди евра, се вели во соопштението на српскиот министер за меѓународни економски одности, Милан Периводиќ. 
„Очекувам следната година странските инвестиции да достингат најмалку 2 милијари евра, но тоа зависи директно од нашата способност да ги усвоиме светските стандарди во регулирањето на рамката за странските инвестиции“, додаде тој.
Главниот приоритет, според министерот, е спроведување на земјишните реформи за да се овозможи продажба на градското земјиште и негова приватизација. 
Со оглед на постоењето на волја за тоа, потребните мерки би требало да бидат завршени за „краток период“, рече Париводиќ, кој е и претседател на српската комисија за земјишни реформи.
Друга мерка која би можела да ги стимулира инвестициите е новиот закон за хипотека, која значително ги проширува рамките на видовите недвижен имот кој може да се стави под хипотека и значително ја скратува временската рамка за негова продажба, вели Париводиќ.
„Со претходниот закон стана евидентно дека се потребни три до пет години за продажба на недвижен имот според старата судска процедура, а сега тоа ќе биде можно во период од три до шест месеци“, рече министерот.
Според Периводиќ оваа мерка ќе ја зајакне безбедноста на доверителите и ќе им даде далеку повеќе слобода за издавање на заеми. 
„Со други зборови, далеку повеќе луѓе ќе можат да добиваат заеми, што ќе доведе до поефтини заеми.“
Србија, чии економски реформски напори беа пофалени во извештајот на Светската банка претходно оваа година, вели дека спроведувањето на новите регулативи за продажбата на претпријатијата -- како и отпишувањето на нивниот тековен долг кон државата -- резултирал со забрзување на договорите за приватизација во текот на изминативе шест месеци.
Според директорот на Агенцијата за приватизација, Миодраг Ѓорѓевиќ, приходите на Србија од приватизацијата на 501 претпријатие оваа година ќе достигнат вкупно 390 милиони евра. 
Веќе договорените инвестиции ќе учествуваат со дополнителни 118,2 милиони евра.
Од претпријатијата приватизирани оваа година 204 се продадени со јавни наддавања, 15 преку тендер, а 282 државни акционерски пакети се продадени на пазарот на капитал.
„Во 2006 година планираме да продадеме 300 претпријатија на аукција, да распишеме 30 тендери и да продадеме 250 акционерски пакети од портфолиото на Акционерскиот фонд“, рече Ѓорѓевиќ.
Помеѓу големите претпријатија кои треба да се приватизираат преку тендер следната година се: нафтената индустрија во близина на Белград, една голема пиварница и неколку шпедитерски и транспортни претпријатија.
