24/08/2010
(Ројтерс, Вол стрит џрнал, Блумберг, УПИ, ЕурАктив, Ворлд булетин, Тркиш прес, Софиска новинска агенција, Ксинхуа, официјална веб-страница на Набуко конзорциум - 23/08/10)
Гасоводот за природен гас Набуко сега ќе вклучува две линии за дотур на границата на Турција со Грузија и со Ирак, и повеќе нема да биде поврзан со Иран, објави во понеделникот (23-ти август) конзорциумот за повеќемилијардното проект.
„Две влезни линии беа потврдени и беа наредени соодветни градежни работи, но поради актуелната политичка ситуација, Меѓународниот гасовод Набуко не планира трета линија до турско-иранската граница досега“, се вели во соопштението на групата со седиште во Виена.
Подготовките за гасоводот, кој треба да транспортира природен гас од Каспискиот регион и Блискиот Исток за Европа, почнаа во 2002 година.
По долгите одложувања, проектот направи голем чекор напред во јули минатата година, кога пет земји-учеснички -- Австрија, Бугарија, Унгарија, Романија и Турција -- потпишаа меѓувладин договор со Анкара.
Конзорциумот за изградба и управување со гасоводот Набуко вклучува шест претпријатија -- австриското ОМВ, бугарското Булгаргас, унгарското МОЛ, романското Трансгас, турското Ботас и германското РВЕ, при што секое има еднаков дел од 16,67 отсто.
Инвестициите во проектот поддржан од ЕУ, со цел намалувањен а европската зависност од рускиот гас, изнесуваат 7,9 милијарди евра.
Изградбата на „нов мост на гасот од Азија за Европа“, како што го опишува групата, треба да отпочне на крајот од 2011 година.
Првиот гас се очекува да протече до крајот на 2014 година.
Гасоводот од 3.300 километри, кој ќе се протега од Турција до центарот за гас Баумгартен во Австрија преку Бугарија, Романија и Унгарија, ќе пренесува 31 милијарди кубни метри гас годишно.
Сепак, максималниот капацитет не се очекува до 2018 година.
Наоѓањето сигурни снабдувачи е една од најголемите пречки.
„Планираната рута нуди широк спектар извори за снабдување за гасоводот Набуко, кој ќе добива гас од Азербејџан, Туркменистан и Ирак“, се вели во соопштението од понеделникот.
Одлуката за одложување на плановите за трета влезна линија на турската граница со Иран беше донесена на последниот состанок на Управниот комитет на акционерите на Набуко.
„Набуко не планира иранска влезна линија повеќе ...
во целосна согласност со меѓународните закони и регулативи“, „Вол стрит џрнал“ го цитираше портпаролот на конзорциумот Кристијан Долежал од писменото соопштение.
„Не можеме да коментираме за можен иден развој на настаните.“
Соопштението дојде пред повеќе од два месеци, откако ОН воведоа четврт круг санкции против Иран поради неговите активности на збогатување ураниум.
Додека Техеран инсистира на тоа дека неговата нуклеарна програма е само за домашното производство на енергија, западните држави се сомневаат дека истата е наменета за развивање атомско оружје.
По санкциите од јуни на ОН, Соединетите Држави и ЕУ воведоа дополнителни рестрикции на бизнис активностите со Иран во обид да го принудат да ја запре својата нуклеарна програма.
