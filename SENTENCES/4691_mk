13/04/2009
Од Ема Ковач за Southeast European Times во Сараево – 13/04/09
Болницата уништена во опсадата на Сараево повторно работи, благодарение на повеќемилионскиот проект за реновирање. 
На крајот на минатиот месец, педијатриската клиника стана првиот оддел што се врати во медицинскиот комплекс Језеро, местото на идниот центар Мајка и дете.
Клиниката за педијатрија при Сараевскиот универзитетски клинички центар, основана во 1947 година, беше првата специјализирана институција во Босна и Херцеговина за лекување деца. 
До 1991 година истата се прошири од првичните 60 на 250 кревети. 
Но, при бомбардирањето во 1992 година комплексот Језеро беше многу оштетен, поради што клиниката мораше да биде преместена.
Сега Језеро, познато и како „Бебе“ поради своето гинеколошко одделение, е реновирано. 
Модернизираниот комплекс има 11 оддели и 160 кревети. 
Персоналот од 253 лица вклучува 46 лекари и 143 медицински сестри. 
Болницата се прошири од 2.500 квадратни километри на 6.500 квадратни километри, обезбедувајќи попријатно опкружување за пациентите и персоналот.
Повторното отворање има големо симболичко значење за градот, некогаш уништен од војната. 
Покажувајќи ентузијазам и тимска работа, персоналот на Клиниката за педијатрија го реализираше целокупното преместување -- на пациентите и сé -- за осум часа.
Волонтерската група „Музика и боја за надеж и лечење“ им даде 100 кутии со податоци на децата, донација на НАТО, ЕУФОР и други организации и поединци. 
Истата група опреми и две игралници и обезбеди аквариум. 
Нејзините членови планираат да ги посетуваат и развеселуваат пациентите најмалку еднаш месечно.
Деветгодишниот Аднан Мевиќ, официјалниот 6-милијардити жител на планетата Земја, имаше чест да го отвори новиот објект. 
Роден на клиниката во октомври 1999 година Мевиќ ја доби титулата „Бебе 6 милијарди“ од тогашниот генерален секретар на ОН, Кофи Анан, кој стана негов кум и даде донација за клиниката.
Реконструкцијата на Језеро започна во 2003 година. 
Сараевскиот кантон одвои 6,3 милиони евра за проектот, а значителна финансиска и експертска помош -- во висина од 3 милиони евра -- дојде од турската влада, со ветување за професионална обука и дополнителни донации. 
Голем број други претпријатија и поединци, исто така, обезбедија помош за Језеро. 
Целиот проект ќе чини околу 15,3 милиони евра.
