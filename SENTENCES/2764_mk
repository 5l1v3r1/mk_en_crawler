03/08/2005
Од Разван Амариеи за Southeast European Times во Букурешт -- 03/08/05
Неколку последователни години Романија има една од највисоките стапки на инфлација во регионот, при што цените се зголемуваат скоро секоја недела. 
Во последно време инфлацијата се намалува, а 2005 година е првата година во која таа се задржа на едноцифрен бројка.
Сепак, ентузијазмот во врска со овој економски успех делумно беше замаглен од укажувањата на тоа дека стапката нема да биде толку ниска колку што се предвидуваше.
„Можно е стапката на инфлација во 2005 година да изнесува 7,5 отсто наместо 7 отсто“, рече гувернерот на Романската национална банка, Мугур Исареску, на телевизија. 
Според некои проценки на ММФ, беше предвидена стапка од 8,2 отсто за оваа година -- значително повисока од предвидените владини 6 отсто.
Неодамнешното зголемување на цената во некои сектори, особено на горивото и комуналните услуги, се сметаат за главна причина за повисоката од предвидената стапка на инфлација. 
Цената на природниот гас е зголемен четирипати од јануари досега. 
Струјата сега е 10 отсто поскапа отколку на почетокот од оваа година.
Реформата на валутата, исто така, одигра своја улога. 
На 1-ви јули беа скратени четири нули од романскиот леј (РОЛ). 
Наречен „тежок леј“, новата валута (РОН) доведе до тоа некои малопродавачи да ги зголемат цените. 
Во една продавница во Букурешт, на пример, лебот кој чинеше 5.300 РОЛ сега изнесува 0,55 РОН. 
Во локалните супермаркети купувачите мора да дадат 17 РОН за месо кое порано чинеше 165.000 РОЛ за килограм.
Некои аналитичари сметаат дека селокупното влијание на новата валута треба да се занемари. 
„Тоа беше техничка процедура, помалку комплицирана отколку усвојувањето на еврото во некои земји на ЕУ“, изјави економистот Даниел Даиану за весникот Aвареa. 
Но, други се сомневаат дека промената на валутата ќе има влијание врз инфлацијата. 
Во студијата на Оксфорд бизнис груп се заклучува дека „постои голема веројатност“ цените да се зголемат по усвојувањето на тешкиот леј, иако за краток период.
Инфлацијата беше главниот економски проблем по падот на поранешниот комунистички режим, кога нагло се зголеми на 170 отсто во 1991 година, 210 отсто во 1992 година и 256 отсто во 1993 година. 
Стапката на инфлација започна да паѓа во есента 1998 година, намалувајќи се за 15 отсто до 2003 година и само 3,8 отсто во текот на првите пет месеци од оваа година. 
За 2006 година властите се надеваат дека ќе ја ограничат инфлацијата на не повеќе од 6 до 6,5 отсто, со долгорочна цел да достигне 4,5 отсто -- стапка поблизу до онаа на другите земји во Европа.
