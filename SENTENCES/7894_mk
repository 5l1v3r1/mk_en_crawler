12/06/2013
Мухамет Брајшори за Southeast European Times во Приштина -- 12.06.13
Граѓаните во Турција, Албанија, Косово и Босна и Херцеговина (БиХ) се загрижени поради верските екстремистички групи кои оперираат во нивните држави и се противат на тактиките на ваквите групи, според заклучокот на неодамна објавениот извештај на „Пју Форум“.
Извештајот „Муслиманите во светот:
Религија, политика и општество 2013“ покажува дека 45 отсто од граѓаните на Косово, 30 отсто во БиХ и 21 отсто во Албанија се загрижени поради ширењето на верскиот екстремизам, како исламски, така и христијански.
За разлика од тоа, 15 отсто од граѓаните во Турција, 11 отсто во Косово и 6 отсто во Албанија го сметаат самоубиствениот бомбашки напад на цивилни цели за оправдано средство во одбраната на исламот.
Реакциите на истиот се широки.
„Убиствата не решаваат ништо.
Ние во БиХ го знаеме тоа многу добро, бидејќи 100.000 луѓе беа убиени тука за само неколку години.
Не велам дека дијалогот е секогаш решение, но има нешто што ние го нарекуваме мирни протести кои се прифатени во сите западни развиени држави“, рече за SETimes Данко Субашиќ (30), жител на Мостар.
Косовските медиуми влегоа во судир откако исламските и другите албански националистички групи го нападнаа списанието Косово 2.0, кое пишуваше за прашањето на хомосексуалноста, според Албан Бокши, поранешен извршен директор на Клубот за надворешна политика во Приштина.
„Пуританските групи го нападнаа Косово 2.0 во име на одбраната на, како што ја нарекоа, ,албанската традиција’, како и во името на Господ“, рече Бокши за SETimes.
Овој настан само го начна проблемот, додаде Бокши.
„Не знам колку големи или силни се овие групи, но косовското општество и институциите генерално реагираа слабо, бавно и колебливо.“
Косовските институции и поширокото општеството мора да реагираат кога екстремистичките групи, кои опфаќаат од хулигани до верски фанатици, се обидуваат да ја земат правдата во сопствени раце.
„Дотолку повеќе што тие го прават тоа во име на ,Божествена’ цел“, рече Бокши.
Исламските верници велат дека мнозинството во Косово не го поддржува верскиот екстремизам, но се загрижени за тоа што можат да сторат властите за да го спречат.
„Знаејќи колку слабо работи нашата полиција, не сум сигурен дека ќе успеат да спречат нешто“, рече за SETimes Исмаил Гаши, муслиман кој живее во Приштина.
Во БиХ властите идентификуваа 3.000 радикални исламски и милитантни поединци подготвени за напад, според Разузнавачко-безбедносната агенција во земјата.
Граѓаните, од кои многумина се посветени муслимани, велат дека изјавите на исламските екстремисти кои се граничат со закани кога повикуваат на воведување на шеријатското право ја оправдуваат нивната загриженост.
„Без оглед на религијата, ваквите луѓе треба да бидат контролирани од државните власти.
Не е во ред целата држава и обичните граѓани да се тресат од страв поради мала група луѓе, без оглед кои се тие“, рече за SETimes Мирзет Хумо (41), адвокат од Сараево.
Во Турција експертите велат дека акцентот на владејачката Партија на правдата и развојот (АКП) на конзервативното толкување на исламот, со истовремено одржување на отвореност кон западните проекти, како што е пристапувањето во ЕУ, исто така, влијае на ставовите на граѓаните.
„Еден од најизразените аспекти на исламот е дека истиот може да покрие порака која може да се толкува за различни временски периоди и социолошки структури“, рече за SETimes Мазхар Багли, социолог и член на Централниот одбор за одлуки и администрација на АКП.
„Резултатите од [извештајот] покажуваат дека турското општество сака политичките актери да бидат побожни, но тие не се за политичка структура создадена според верски аспекти.
Така, нема да има толкување на исламот кое има веројатност да ја загрози социолошката структура на насилен начин“, рече Багли.
Кемал Јилдиз, посветен муслиман од Трабзон, кој дипломирал на школа за веронаука, вели дека тој и неговите пријатели-верници се против какви било екстремни толкувања на исламот.
„Дури и во време на војна, нашиот пророк Мухамед не дозволувал да бидат повредени жени, деца и невини луѓе.
Оние кои сакаат да се воведе шеријатското право или да има бомбашки напади не се во добра психичка состојба и го толкуваат исламот како што сакаат“, рече Јилдиз за SETimes.
Дописниците Менексе Токјај во Истанбул и Дражен Ремиковиќ во Сараево дадоа свој придонес за овој напис.
Што можат да направат властите за да го искоренат ширењето на верскиот екстремизам?
Споделете ги вашите размислувања во делот за коментари.
