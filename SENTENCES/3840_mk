18/02/2008
Од Игор Јовановиќ за Southeast European Times во Белград -- 18/02/08
Српските официјални претставници во неделата (17-ти февруари) ја отфрлија декларацијата за независност на Косово, велејќи дека Белград никогаш нема да признае нова држава на својата територија. 
Тројцата највисоки функционери -- претседателот Борис Тадиќ, премиерот Воислав Коштуница и членот на Српската радикална партија, Томислав Николиќ -- се состанаа и се согласија за свикување итна парламентарна седница на која ќе се отфрли потегот на пратениците во Косово.
Тие, исто така, се согласија да организираат официјални протести во Белград в четврток. 
Тие ќе бидат организирани од владата и парламентарните партии.
Тадиќ го повика генералниот секретар на ОН, Бан Ки-Мун, да го поништи прогласувањето независност и да го распушти косовскиот парламент.
„Инсистираме на тоа Советот за безбедност на ОН целосно да го штити суверенитетот и територијалниот интегритет на Србија, како што е предвидено со Повелбата на ОН“, вели тој во писмото до Бан. 
„Очекуваме Советот за безбедност да преземе итни и ефикасни дејства и да го загарантира спроведувањето на сите одредби од Резолуцијата 1244.“
Во понеделник српскиот претседател се очекува да присуствува на седницата на Советот за безбедност, што ја свика Русија околу ова прашање.

Во телевизиското обраќање пред нацијата, пак, Коштуница рече дека неговата влада ќе вложи максимални напори против одлуката на Приштина. 
Тој ги повика меѓународните мисии во Косово да ги заштитат локалните Срби.
Тој, исто така, ги обвини Соединетите Држави и некои членки на ЕУ за охрабрување на косовските Албанци да се отцепат од Србија и да ја расцепкаат државата.
Голем број српски министри беа во српските енклави во Косово за време на прогласувањето, покажувајќи ја поддршката за 120.000 Срби што сé уште живеат во покраината. 
Министерот за Косово и Метохија, Слободан Самарџиќ, го посети северниот дел од поделениот град Митровица. 
Тој ги повика Србите да останат во своите домови, и им вети дека српската влада ќе „го зајакне своето присутво“ во Косово во текот на следните неколку дена.
Иако претседателот, премиерот и сите владини министри ги повикаа српските граѓани да останат смирени, во Белград и неколку српски градови избија насилни протести. 
Најдраматична беше ситуацијата во Белград, каде што демонстрантите ги нападнаа американската, словенечката и албанската амбасада. 
Нови демонстрации во главниот град се закажани за во понеделник.
Во текот на следните неколку дена, Белград се очекува да преземе дејства против земјите што ќе ја признаат независноста на Косово. 
Планираниот одговор останува државна тајна, но според медиумите Србија е можно да ги повлече амбасадорите, па дури и целосно да ги прекине дипломатските врски со некои земји, истовремено организирајќи економска блокада на Косово.
Во неделата вечер српскиот министер за надворешни работи, Вук Јеремиќ, рече дека им рекол на дипломатите оти земјите што ќе ја признаат независноста на Косово не можат да сметаат на непроменети односи со Србија во иднина.
