14/02/2006
Од Кристина Чук за Southeast European Times во Загреб -- 14/02/06
Комесарот за проширување на ЕУ, Оли Рен, и претседателот на Европската комисија(ЕК), Жозе Мануел Баросо, в среда (15-ти февруари) ќе пристигнат во Загреб, прва посета во рамките на нивната тридневна турнеја низ Западен Балкан.
Помеѓу главните точки на нивната агенда е предлогот на ЕК за воспоставување на слободна трговска зона, во која ќе влегуваат Албанија, Босна и Херцеговина, Хрватска, Македонија и Србија и Црна Гора.
И покрај тоа што се потпишани околу 31 билатерални договори за трговија во регионот, тие се покажаа како несоодветни и треба да бидат заменети со поширок регионален договор, смета ЕК.
Регионалната трговија заостанува во однос на очекувањата на ЕК, делумно и поради тоа што постојните договори не се целосно спроведени.
„Главната цел е да се охрабри зајакнувањето на трговијата и инвестициите со трансформирање на билатералните договори за слободна трговија во регионални договори и единствена зона“, рече Рен.
Сепак, оваа идеја не беше поздравена во Хрватска.
Многумина во неа гледаат со сомнеж, препознавајќи обид за оживување на Југославија.
Премиерот Иво Санадер, кој мора некако да го усогласи мислењето на ЕК и она на домашната јавност, одговори со предлагање на алтернативен предлог:
наместо да се воспостави нова трговска зона, зошто да не се донесат нови земји од ЈИЕ во веќе постоечкиот Централноевропски договор за слободна трговија (ЦЕФТА)?
Три земји -- Бугарија, Хрватска и Романија -- моментно се дел од ЦЕФТА, макар што Бугарија и Романија ќе заминат по нивниот влез во ЕУ.
Според мислењето на Санадер договорот треба да биде проширен и да ги вклучи не само сите земји од Западен Балкан, туку и Молдавија.
Брисел не го отфрли предлогот на Санадер.
„Ние сé уште размислуваме дали [новата трговска зона] треба да се заснова на ЦЕФТА или на нешто друго.
Мислам дека ЦЕФТА е можност која ние внимателно ја разгледуваме“, изјави Рен за хрватската телевизија на крајот од минатиот месец.
Истовремено, тој ги увери Хрватите дека слободната трговска зона не претставува никаква закана за нивната сувереност.
„Дозволете да бидам јасен и отворен, навистина е бесмислено да се претпостави дека некој се обидува да создаде нова Југославија“, рече Рен.
Поентата на предлогот на ЕК е „зајакнување на трговијата и инвестициите во Западен Балкан со создавање на регионална зона на слободна трговија која ќе ја замени постојната мрежа на билатералните договори“, додаде тој.
Хрватска се чини дека ќе има корист од една таква зона, смета претседателот Стипе Месиќ.
„Советот на ЕК овозможува поинтензивен влез на хрватските производи на пазарот на соседните земји, бидејќи ние сме технолошки поразвиени“, рече Месиќ.
„Сепак, веднаш штом некој не спомене некој мултилатерален договор каков што е овој, се јавува сомневање“, додаде тој.
