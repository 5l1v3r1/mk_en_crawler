25/09/2005
АНКАРА, Турција -- По два неуспешни обиди претходно оваа година првата досега јавна дебата за масовните убиства во 20-тиот век на Ерменците се одржа во саботата (24-ти септември) во Турција, со поддршка на високи турски водачи, кои го истакнаа правото на учестниците на слобода на изразувањето.
Конференцијата, на која претежно учествуваа академици, се одржа во универзитетот Билиги во Истанбул, под силни безбедносни мерки бидејќи надвор демонстрираа националистите, нарекувајќи го настанот „предавнички“.
Минатата недела судот го забрани овој настан, поради што премиерот Реџеп Тајип Ердоган изјави дека пресудата е темпирана со цел да ги поткопа напорите на земјата за влез во ЕУ.
„Сакам да живеам во Турција каде што слободата се ужива во нејзината најширока смисла“, рече Ердоган во саботата.
Министерот за надворешни работи, Абдула Ѓул, исто така, го бранеше настанот, велејќи дека забраната покажува оти Турците „знаат да си пукаат во сопствената нога“.
ЕУ ја осуди пресудата на судот како „провокација“ и предупреди дека конференцијата ќе се смета за тест за слободата на изразувањето во Турција, која се надева на влез во ЕУ.
Околу 1,5 милиони Ерменци се смета дека се убиени во периодот помеѓу 1915 и 1923 година, што Ерменија и неколку влади во светот го прогласија за геноцид.
Но, Турција ги негира обвинувањата, тврдејќи дека бројот на жртвите е преувеличен и дека за време на граѓанските немири и меѓусебните борби по пропаста на Отоманската империја исчезнале и Турци, а не само Ерменци.
(LA Times, Ројтерс - 25/09/05;
AП, TurkishPress.com - 24/09/05;
НТВ, ЕУ Обсервер - 23/09/05)
