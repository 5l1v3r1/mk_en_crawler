01/09/2011
Билјана Пекушиќ за Southeast European Times во Белград -- 01.09.11
Големите разлики во врска со Косово беа очигледни на состанокот на Советот за безбедност на ОН во вторникот (30-ти август), велат аналитичарите во Белград и Приштина.
„Имаше огромна поделеност меѓу западните земји што го признаа Косово и другите што не го признаа“, рече за SETimes новинарот Агон Беришај. 
Тој додаде дека иако северно Косово ќе котира високо на агендата на ОН во следните месеци, мала е веројатноста за конкретни резултати.
Во исто време, додаде тој, секој предлог за поделба на северниот дел, каде што доминира српското население, ќе наиде на отпор.
„Соединетите Американски Држави, Велика Британија, Германија и Франција се главните земји што се занимаваат со Косово и го поддржаа Косово во интервенцијата на север“, рече тој. 
„Тие повторно јасно ставија до знаење дека поделбата нема да биде поддржана.“
Говорејќи од Белград, Јелена Милиќ од Центарот за евроатлански студии се согласува дека ситуацијата се наоѓа во ќор-сокак.
„Советот за безбедност покажа дека земјите што не ја признаваат независноста на Косово и легитимното функционирање на косовските институции се во судир со ЕУЛЕКС и КФОР“, рече таа.
Српското учество на север, додаде Милиќ „ги спречува граѓаните од северно Косово да ги прифатат косовските институции, кои се честопати нивни работодавачи. 
Оваа ситуација е неодржлива“.
Состанокот од вторникот резултираше со повик Белград и Приштина да се воздржат од еднострани потези и да продолжат со преговорите.
Советот додаде дека со оглед на тоа што Косово се смета за суверена држава од многу негови членки -- вклучително и САД и Велика Британија -- истото има право да воведе владеење на правото на север.
Властите во Белград изразија незадоволство дека состанокот не резултираше со претседателска изјава на осуда на одлуката на косовската влада за испраќање полиција на царинските премини на север -- потег што поттикна конфликт и на крајот интервенција на КФОР.
„Зошто е невозможно да се прифати изјава на (Советот) за она што горе-долу беше кажано на оваа седница? 
Оние кои ја блокираа сносат одговорност во врска со евентуалното повторување на едностраните дејства што ги презема Приштина“, рече Јеремиќ за новинарите по состанокот од вторникот.
Но, во исто време, Белград се согласи со потребата од разговори. 
„Советот за безбедност е длабоко поделен во врска со прашањето на Косово и Метохија, но дијалогот е единствениот излез од кризата. 
Јасно е дека без праведно и фер судење, нема да има траен мир и стабилност не само во јужната провинција, туку и во регионот“, изјави за SETimes директорот на канцеларијата за медиуми на српската влада, Миливоје Михајловиќ.
Косово беше претставено на седницата од страна на министерот за надворешни работи, Енвер Хоџај, кој рече дека Србија ги финансира паралелните структури и паравоените групи во северно Косово.
„Ова мора да прекине -- бидејќи ја крши Резолуцијата 1244, Предлогот на Ахтисари и меѓународното право“, рече Хоџај на седницата. 
„Кога овие сили се користат за напад на полицијата во Косово, полицијата на ЕУЛЕКС и војниците на КФОР, тоа е жесток напад на целата воспоставена безбедносна структура во Балканот од 1999 година.“
