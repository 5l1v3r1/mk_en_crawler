06/11/2012
Дражен Ремиковиќ за Southeast European Times во Подгорица -- 06.11.12
Во обид за одржување добрососедски односи, црногорскиот претседател Филип Вујановиќ ги повика регионалните водачи да присуствуваат на самитот во Будва на крајот на оваа година.
Иницијативата на Вујановиќ да биде домаќин на политичкиот дијалог меѓу претседателите на Србија, Косово, Албанија и Македонија може да стане модел за решавање на регионалните проблематични прашања меѓу соседните држави, велат експертите.
Александар Попов, директор на Центарот за регионализација, невладина група со седиште во Нови Сад која се занимава со регионалната соработка, рече дека поканата на Вујановиќ претставува шанса за континуиран дијалог меѓу Србија и Косово.
„Ваквиот состанок сигурно ќе биде продолжение на разговорите во Брисел, кога се состанаа премиерите Ивица Дачиќ и Хашим Тачи, и добар начин да се дискутира околу идните прашања и можните проблеми кои двете соседни држави ги имаат -- состанок на неутрален терен со цел да се дискутира за проблемите во една релаксирана атмосфера“, рече Попов за SETimes.
Косовските власти рекоа дека ќе ја прифатат поканата на Вујановиќ и изразија надеж дека српскиот претседател ќе го стори истото.
„Атифете Јахјага, претседателката на Косово, е подготвена да се состане каде било, во кое било време и со кој било официјален претставник за интересите на државата и народот на Косово, врз основа на уставот и законите на Косово. 
Се надеваме дека претседателот на Србија, [Toмислав] Николиќ, како што рековме кога беше избран, ќе најде храброст и сила да го направи тоа што не го направија неговите претходници -- да воспостави добри и мирољубиви односи со Косово, за нашите две независни држави да тргнат по патот на ЕУ“, рече за SETimesАрбен Влахиу, шеф на кабинетот на Јахјага.
Од кабинетот на Николиќ не одговорија за SETimes запрашани дали претседателот ќе ја прифати поканата на Вујановиќ.
Срѓан Вукадиновиќ, професор по социологија на Црногорскиот универзитет, рече дека иницијативата на Вујановиќ е позитивна, но дека проблемот меѓу Косово и Србија е премногу голем за да се реши од една единствена држава.
„Ова е несомнено добра иницијатива. 
Но, не мислам дека Николиќ ќе ја прифати поканата, а без него нема да има напредок околу ова прашање. 
Мислам дека Брисел или Вашингтон би биле добри места да се дискутира за односите меѓу Србија и Косово“, рече Вукадиновиќ заSETimes.
Претходните самити на регионалните претседатели се одржаа во Валона, Призрен и Охрид. 
Србија досега ги бојкотираше состаноците поради учеството на Косово.
Состанокот минатата недела меѓу Дачиќ, Тачи и шефицата за надворешна политика на ЕУ, Кетрин Ештон, го означи почетокот на политичкиот дијалог на високо ниво и е важен чекор за патот на Белград кон пристапувањето во ЕУ. 
Еден од условите на ЕУ за Србија е нормализацијата на односите со Косово.
