30/10/2006
Од Даниел Дајану за Southeast European Times во Букурешт – 30/10/06
За помалку од три месеци Романија и соседна Бугарија ќе станат најновите земји-членки на ЕУ.
Во последно време многу се зборуваше околу тоа дека Брисел инсистира на дополнително следење на ситуацијата, како и околу двоумењето на некои од постоечките земји-членки на ЕУ да ги примат бугарските и романските работници.
Но што е со економската ситуација во овие две земји?
На крајот, способноста на двете земји да се приспособат на една нова, конкурентна средина може да има повеќе влијание врз движењето на работна сила отколку политиката креирана во Даблин или Лондон.
Случајно, економската перспектива во Романија се подобри точно на време за влез во ЕУ.
Во многу сфери, оваа земја доживува вистински бум.
Стапката на раст на БДП беше 6,9 отсто во првата четвртина од годинава, а порасна на 7,8 отсто во втората четвртина.
Дефлацијата продолжи.
Инфлацијата во декември, во споредба со истиот тој период минатата година, најверојатно ќе биде блиску до овогодинешната цел од 5 отсто, а тоа е пад во однос на 8,6 отсто во 2005 година.
Индустриското производство значително се поврати по серијата силни шокови.
Растот на вредноста на домашната валута (како резултат на огромниот прилив на капитал) и острото покачување на цените на енергијата (како предуслов за приспособување на домашните цени на европските нивоа) преоптоварија многу индустрии во последните неколку години.
Всушност, стапката на раст на индустриското производство беше забавена во 2005 година, а лошата жетва го намали растот на БДП на 4,5 отсто во 2005 година -- остар пад од максималниот раст од 8,3 отсто во 2004 година.
Брзината со која индустријата почна да заживува сугерира дека резервите во романската економија се се уште доста големи и дека таа може соодветно да се справи со шоковите, доколку менаџментот е добар и доколку постои задоволувачки трансфер на новите технологии.
Буџетските приходи растат и можат да надминат 32 отсто од БДП годинава (во однос на минатогодишните 30 отсто).
Се чини дека овој тренд ќе ги оправда оние кои го поддржаа воведувањето на рамен данок од 16 отсто во 2005 година.
Сепак, треба да се напомене дека дополнителни буџетски приходи дојдоа и заради многу високата стапка на економски раст, како и заради тоа што рамниот данок беше имплементиран во областите во кои претходно немаше никакви даноци, или пак беа пониски.
Повисоките буџетски приходи помагаат за финансирање на многу од неопходните инвестиции во образованието и инфраструктурата во време кога пристапувањето во ЕУ врши притисок врз владата да го зголеми производството на јавни добра.
Невработеноста е нешто над 5 отсто, иако ова главно се должи на масовната миграција.
Посебно, мора да се спомене брзото зголемување на извозот;
што изнесува над 18 отсто во првата половина од годинава.
Генерално, романската економија напредува со брзо темпо, пркосејќи им на помалку оптимистичките прогнози.
Сепак, некои работи треба да бидат појаснети.
Прво, со право можеме да го поставиме прашањето дали ова темпо на економски раст може да се одржи.
Постојат податоци кои овозможуваат еден понијансиран поглед на внатрешната динамика на романската економија.
На пример, во последниве години увозот беше поголем од извозот, а дефицитот на тековната сметка скокна на 10 отсто од БДП во 2006 година.
Финансирањето на големите дефицити на тековната сметка не беше проблем во изминативе години, благодарение на високите директни странски инвестиции.
Но, оваа ситуација може да се промени во годините што доаѓаат, откако ќе завршат големите приватизации.
Дури и да пораснат гринфилд инцестициите по влезот во ЕУ, не може да бидеме сигурни дека тоа ќе воспостави целосна рамнотежа.
Некои експерти предупредија на заканите што големите дефицити на тековнста сметка ги наметнуваат за неколку економии во транзиција, вклучувајќи ја и Романија.
Овие опасности мора да бидат оценети во контекст на прописите за сметката на слободен капитал (императив за една земја која влегува во ЕУ), зајакнување на монетарната политика во ЕУ и САД, и на крајот, големите позајмици во странска валута како на поединци, така и на домашните компании.
Меѓутоа, буџетската политика не може да направи многу за поправање на растечките дефицити на тековната сметка кога растат домашните кредити и надворешните позајмици на приватниот сектор.
На крајот од јули задолженоста во поглед на кредити на невладиниот сектор порасна за над 100 отсто во однос на јули 2005 година.
Уделот на интерните кредити во БДП во Романија е меѓу најниските во Европа, а комерцијалните банки би сакале да профитираат од наводно светлата иднина на една економија која ќе стане дел од ЕУ во 2007 година и која многу брзо расте во последниве години.
Покрај растот на дефицитите, многу други фактори -- инфлациските притисоци кои се должат на агрегатната побарувачка по пристапувањето, режимот на монетарна политика (исполнување на инфлацискта цел) која подразбира флексибилност на девизниот курс, а веројатно и поголемо оптоварување на јавниот буџет (како резултат на обврските кои ги носи влезот во ЕУ и потребата да се развие домашната инфраструктура) укажуваат на еден потрезвен поглед на работите во подалечна иднина.
Во неодамнешниот извештај на Светската Банка пофалени се реформите во Романија и поради тоа зголемени се очекувањата за периодот по пристапувањето во ЕУ.
Меѓутоа, веројатно стапката на раст помеѓу 5,5 и 6 отсто годишно е повеќе во склад со актуелната ситуација во романската економија.
Доколку оваа ситуација се движи во вистинска насока, остварлива би била една повисока долготрајна стапка на економски раст.
Романската економија има потреба од пофиксирани инвестиции, подобра инфраструктура и одржливи стапки на раст од, во просек, над 6 отсто годишно за подолг период.
Уште поважно, потребно е и побрзо усвојување на новите информациски и комуникациски технологии.
Се очекува истражувањето и развојот да пораснат на 0,7 отсто од БДП во 2007 година, но ова е се уште далеку под условот од Лисабонската агенда од 3 отсто.
Дури и кога таа бројка би достигнала до 2 отсто до крајот од оваа деценија, интензитетот на економските иновации и трансферите на новите технологии ќе бидат од клучна важност за Романија.
За тоа да се случи на поширок план, покрај добриот менаџмент мора да постои и подобра обука.
Апсорпцијата на високата технологија би ја зголемила севкупната продуктивност и би и овозможила на Романија економски да ги стигне останатите земји во ЕУ, како и да биде поконкурентна на светски план.
Доколку разликата во растот остане околу 4 отсто во прилог на Романија, во комбинација со можната просечна годишна стапка на раст на вредноста на домашната валута од 2 отсто (до прифаќањето на заедничката валута), приходот по глава на жител во романија за десет години би можел да достигне до околу 60 отсто од просекот во ЕУ.
Во меѓувреме, високиот степен на апсорпција на средствата на ЕУ би помогнал да се модернизира руралната економија, како и да се намали миграцијата.
Тоа не би била лоша перформанса.
Сепак, за таа да се оствари, јавната политика ќе мора да одигра голема улога.
