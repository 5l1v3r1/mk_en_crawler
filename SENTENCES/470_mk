26/11/2012
Иако неколку земји од регионот ја користат амнестијата за намалување на пренатрупаноста во затворите, се покренуваат прашања за ослободувањата на затворениците.
26-годишниот Александар Б. 
од Лазаревац, неодамна беше осуден на шест месеци затвор поради предизвикување на фатална сообраќајна несреќа. 
Сепак, поради недостаток на простор во затворите во Србија, неговата казна беше намалена на три месеци и тој е на листа на чекање, на која се наоѓаат над 4.000 лица, за да ја отслужи својата казна.
„Би сакал да завршам со ова што е можно поскоро. 
Сакам да ја отслужам оваа казна и да му се вратам на мојот живот“, изјави Александар за SETimes.
Комитетот на Советот на Европа за спречување на тортурата објави извештај во јули за состојбата на српските затвори. 
Пренатрупаноста е наведена како главен проблем во Србија.
Во моментов, има околу 11.500 затвореници во српските затвори, но капацитетите на државата можат да примат околу 7.000.
Меѓутоа, поради новиот закон за амнестија, кој парламентот го усвои на 8-ми ноември, околу 1.100 затвореници ќе бидат ослободени почнувајќи од оваа недела за да се отвори простор за другите на листата на чекање.
Опозицијата остро го критикуваше законот, тврдејќи дека некои озлогласени криминалци ќе бидат ослободени според неговите одредби.
„Амнестирањето на криминалци бидејќи владата сака да заштеди пари е погрешен потег. 
На овој начин ние испраќаме порака на поддршка на криминалците дека без оглед на тоа што го прават тие ќе бидат ослободени наскоро или воопшто нема да одат во затвор“, рече Александра Јерков, член на Лигата на социјалдемократи на Војводина.
Одговарајќи на критиките на опозицијата, министерството за правда тврди дека опозицијата сака да рашири страв меѓу граѓаните.
„Амнестијата е [едно] генерално прифатено начело кое го применуваат сите модерни законодавства. 
Новиот закон ќе важи само за оние осудени на три до шест месеци затвор, додека пак оние што се осудени на 30 или 40 години, или за организиран криминал нема да бидат амнестирани“, Милица Вучковиќ, портпарол на српското Министерство за правда, изјави за SETimes.
Според министерството, законот за амнестија има цел да ги намали и/или да ги ублажи казните. 
Законот треба да биде предуслов за користење на алтернативни кривични санкции.
Според новиот закон, казните на затворениците кои се осудени на три месеци затвор или помалку ќе бидат поништени; затворските казни кои се движат од три до шест месеци ќе бидат намалени за 50 отсто; казните на затворениците осудени за тешко убиство, убиство и сериозни случаи на грабеж и тешка кражба ќе бидат намалени за 10 отсто, а затворениците постари од 70 години ќе отслужат 25 отсто помалку од нивната казна.
Целта на законот за амнестија е да се намали бројот на затвореници во затворскиот систем и да се добие заштеда во буџетот на државата. 
Заштедата за земјата ќе биде 6,9 милиони евра, соопшти министерството.
„Донесувањето на овој закон [придонесува] за ослободување на простор во затворите, што директно ќе ги подобри условите за живот на затворениците“, рече Вучковиќ.
Според министерството за правда, финансиската криза ги ограничи можностите за започнување на изградба на нови затворски објекти. 
Наместо тоа, државата се фокусира на реконструкција и проширување на постоечките затвори.
Наташа Мрвиќ-Петровиќ, професор на Правниот универзитет во Белград и експерт за законот за затвори, рече дека законот за амнестија е неопходен за затворските реформи во Србија, но тоа нема да биде долгорочно решение за проблемот со пренатрупаноста.
„Она што ни треба е поинаква казнена политика“, изјави Мрвиќ-Петровиќ за SETimes.
Србија е меѓу првите земји во Советот на Европа кои спроведуваат краткорочни казни. 
Поради недостаток на работни програми за ослободување за осудените лица, казните се намалуваат.
Другите земји во регионот имаат сличен проблем.
Според Сојузното министерство за правда во Босна и Херцеговина, 932 осуденици го чекаат почетокот на нивните казни, затоа што нема место во затворите.
Минатата година, претседателот на Федерацијата на Босна и Херцеговина (ФБиХ) Живко Будимир амнестираше 96 затвореници, меѓу кои и 36 убијци. 
Но, и покрај намалувањето на пренатрупаноста, голем број на ослободени осуденици предизвикуваат загриженост околу ефикасноста на амнестијата во земјата.
Леснотијата дека осудениците можат да добијат амнестија, како и фактот дека политичарите не треба да дадат објаснување за своите одлуки за да ја одобрат, промовира насилството и беззаконие во заедницата, според некои аналитичари.
„Се добива впечаток дека властите се на страната на престапникот, и дека овие престапници може да вршат дополнителен притисок и да им се закануваат на чесните луѓе во заедницата“, Енес Османчевиќ, професор по комуникации при Универзитетот во Тузла, изјави за SETimes. 
„За жал, ова е тренд од последните 20 години и се заканува да биде полош во иднина“, рече тој.
Откако еден затвореник ќе отслужи една третина од неговата казна, тој има право да побара помилување на секои шест месеци.
Барање за помилување поднесува осуденото лице, неговиот адвокат, или најблискиот роднина на затвореникот до судот на БиХ, по што претседателот на ФБиХ ја донесува конечната одлука.
Институции на земјата кои доделуваат амнестија се претседателот на ФБиХ, претседателот на Република Српска, комисијата на министерството за правда на БиХ и градоначалникот на областа Брчко -- бидејќи оваа област е неутрална, самоуправна административна единица во БиХ.
Критериумите за доделување амнестија од институциите обично се непознати за јавноста. 
Во повеќето случаи, претседателот на ФБиХ носи одлука без да побара мислења од други и без да даде јавно објаснување.
Судиите може да издадат препораки како одговор на барањето за амнестија, но нивните препораки не се нужно проследени.
„Нашите професори секогаш го споменуваат примерот на Хазим Викало, осуден висок политичар, кој по добивањето на амнестија ... 
продолжи активен политички живот“, изјави за SETimes Мелиса Јахиќ, студент на Правниот факултет во Тузла.
Во октомври Викало се кандидираше, и загуби, за кандидат за градоначалник на Грачаница, во североисточна БиХ, претставувајќи ја Партијата за демократска акција. 
Тој беше осуден за злоупотреба на службената должност во 2006-та година и осуден на четири месеци затвор. 
Борјана Кристо, тогашниот претседател на ФБиХ, го помилува Викало, кој никогаш не отслужи ниту еден ден од неговата затворска казна.
