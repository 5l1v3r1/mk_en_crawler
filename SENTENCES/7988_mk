09/05/2013
Линда Карадаку за Southeast European Times во Приштина -- 09.05.13
Косовската Агенција за форензика стана една од 265-те лаборатории во повеќе од 40 држави кои користат КОДИС, Систем на индексирање на комбинирана ДНК, за управување со база на податоци, потег кој експертите велат дека ќе ја револуционизира борбата на земјата против криминалот.
„Се надевам дека ...
инсталирањето и примената на ДНК методот, кој овозможува сигурна идентификација на лица од неговите траги, од делчиња кожа, делови коски, влакна, па дури и траги од исушена крв или сперма, кои можат да се најдат на местото на злосторството, ќе донесе радикален пресврт во борбата и спречувањето на секоја форма на криминална активност“, рече за SETimes Коле Красниќи, професор по безбедносни науки на универзитетот Фама.
Примената на ДНК методот во идентификацијата на лицата врз основа на неговите/нејзините генетски траги, претставува позитивен пресврт во борбата против криминалот воопшто, а особено во истражувањето и судското гонење на нерешените кривични дела.
Новата ДНК платформа се смета за многу важна за агенциите за спроведување на законот.
Системот претставува база на податоци во која се наоѓаат ДНК профили и може автоматски да се споредуваат и да се разменуваат со другите земји.
Новиот систем ќе овозможи воспоставување напредна национална база на податоци за ДНК профили, автоматска споредба на ДНК профили и автоматска размена на податоци со регионалните држави и државите-членки на ЕУ.
Арсим Герџалиу, директор на одделот за судска медицина во Министерството за правда, изјави за SETimes дека системот ќе овозможи побрзи и попрецизни податоци за криминалните случаи, кои им се предаваат на обвинителите.
„Ова е многу важно за судската медицина.
Имавме многу проблеми со анализите на кривичните дела на сексуално насилство и другите кривични дела.
На Косово му треба ова, можеше да се направи и порано, но сепак е во вистинско време за агенциите за спроведување на законот во нашата држава“, рече Герџалиу за SETimes.
Блерим Олури, директор на косовската Агенција за форензика, изјави за SETimes дека кога станува збор за размената на информации со регионалните партнери или партнерите во ЕУ, тоа станува политичко прашање.
„Платформата нуди технички можности за размена на информации, размена на ДНК профили, но [во ваквите случаи] е потребен меѓудржавен договор“, рече Олури.
Олури рече дека агенцијата има за цел да стане попрофесионална со користење на повеќе форензички методи на експертиза, што бара помодерна опрема и програми, како и обучен и специјализиран персонал.
„Понатамошни чекори кон професионализацијата ќе бидат спроведувањето на законот за косовската Агенција за форензика;
зголемување на капацитетите за форензичка експертиза на звук, глас, почва, барут, стакло;
и зголемување на методите на акредитација на квалитетот според меѓународните стандарди“, рече Олури за SETimes.
Агенцијата започна со ДНК анализи во 2009 година.
Дали новата база на ДНК податоци ќе помогне да се решаваат повеќе кривични дела во регионот?
Кажете ни што мислите во коментарите.
