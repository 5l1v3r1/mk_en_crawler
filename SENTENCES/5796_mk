24/03/2011
Од Бојан Миловановиќ за Southeast European Times во Белград - 24/03/11
Дека српската јавност има големи очекувања од Москва се покажа оваа недела со широкоградиот дочек што се приреди за рускиот премиер Владимир Путин. 
Тој пристигна во Белград во средата (23-ти март) за да се состане со претседателот Борис Тадиќ и други високи претставници.
Стотици луѓе се собраа пред Палатата на Србија, каде што се одржуваа разговорите, за да го поздрават рускиот водач. 
Кога Путин се појави на фудбалскиот натпревар меѓу два младински клуба -- белградска Црвена ѕвезда и московски Зенит -- локалните навивачи почнаа да ја пеат руската песна „Калинка“ и да веат транспаренти со пораки за добредојде. 
Натпреварот заврши со, во голема мера дипломатски резултат од 1:1.
Во последниве години руското влијание е поттикнато од големите инвестиции, како што е купувањето од страна на Гаспром Нефти на голем удел во нафтеното претпријатие НИС, и плановите за поминување на гасоводот Јужен тек низ Србија. 
Можностите за инвестиции и економска соработка се најдоа високо на агендата за време на посетата на Путин.
Тој потврди дека руските претпријатија ќе ѝ помогнат на Србија да изгради железнички пруги. 
Српските градежни работници, пак, ќе учествуваат во подготовките за Зимската олимпијада во 2014 година во Сочи и Светскиот куп на ФИФА 2018.
„Сакаме да го искористиме големото искуство на нашите српски партнери во изградбата на туристички капацитети“, рече Путин.
Тадиќ рече дека добил уверување дека проектот Јужен тек ќе биде реализиран во текот на следните години. 
Гасоводот, рече тој, е од голема важност за целиот европски континент.
Тој понатаму рече дека инвестицијата на Гаспром во НИС дала резултати, со оглед на тоа што претпријатието генерира профит. 
Двете земји се заинтересирани за учество на НИС на регионалните пазари, рече Тадиќ, додавајќи дека очекува идни инвестиции во рафинеријата во Панчево.
Тој ја изрази благодарноста на Србија кон Русија, за доделувањето заем од 200 милиони американски долари, како помош за Србија да се справи со светската економска криза, и за поддршката на Белград во врска со косовското прашање.
Но, според политичкиот аналитичар Владимир Гоати, јавноста не треба да ја преценува способноста на Москва да ѝ помогне на српската економија.
Русија, рече тој „се справува со проблемите на свој начин; што значи дека никој не треба да очекува -- и покрај нејзината желба -- да инвестира во Србија повеќе од она што правеше досега“, рече тој за SETimes. 
Руското раководство понекогаш ги преценува своите економски и дипломатски способности, подгревајќи ги очекувањата, додаде тој.
Енергетските очекувања остануваат движечка сила во односите Белград-Москва, без оглед на кое било друго прашање што се става на маса, рече Гоати.
„За Србија е многу важно гасоводот Јужен тек да поминува низ нејзината територија и токму тука, според мене, лежи важноста на посетата на Путин“, рече тој.
Интеграцијата во ЕУ, исто така, беше клучна тема на разговорите за време на посетата. 
Рускиот водач тврдеше дека Москва не е загрижена за амбициите на Србија да му се приклучи на блокот.
„Внимателно ќе следиме и ќе работиме заедно на спречување на тоа европската интеграција да им наштети на руско-српските односи“, рече тој.
Тадиќ одговори дека иако Србија е решена да добие членство, исто така, има „стратешки интерес да соработува со Русија“.
„Не гледам начин ЕУ да ги реши своите енергетски прашања без партнерство со Русија“, рече Тадиќ. 
„Србија ќе биде дел и од тој аранжман.“
