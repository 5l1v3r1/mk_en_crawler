11/05/2011
Од Марина Стојановска Southeast European Times во Скопје -- 11/05/11
Владата ќе й овозможи на македонската дијаспора да го искористи своето право на глас на парламентарните избори закажани за 5-ти јуни, без да мора да биде физички присутна во земјата.
Три нови изборни единици беа додадени на постојните шест -- кои ја опфаќаат Северна и Латинска Америка, Европа, и Австралија, Нов Зеланд и Азија -- и тројца парламентарци што ќе ја претставуваат дијаспората ќе бидат додадени на постојните 120.
„Ова позитивно ќе влијае на македонската државност и развој, бидејќи има речиси исто онолку македонски државјани во странство колку што има во републиката, со исклучок на Македонците што доаѓаат од соседните држави.
Тие испраќаат дознаки приближно во висина на македонскиот буџет и се гарант за економската стабилност на државата“, рече за SETimes претседателот на Светскиот македонски конгрес, Тодор Петров.
Петров изрази надеж дека овие избори ќе бидат „транзициска фаза“, која крајно ќе води до уште поправична застапеност на дијаспората.
Повеќе од еден милион евра од 7 милиони евра што Државната изборна комисија (ДИК) ги побара од владата за покривање на изборните трошоци, ќе бидат обезбедени со цел да се загарантира дека граѓаните во странство ќе гласаат.
Според изборните регулативи, ако 2 отсто од регистрираните гласачи излезат и гласаат за некој кандидат -- виртуелна сигурност -- изборите се сметаат за успешни.
Победникот ќе биде одреден со мнозинско гласање.
Властите се обидуваат да ја смират загриженоста за тоа дали 50-те амбасади и конзулати каде што ќе се одвива гласањето, ќе можат да го примат тој број гласачи.
Има четири дипломатско-конзуларни претставништва во Вашингтон, Чикаго, Детроит и Њујорк -- места каде што живее повеќе од 80 отсто од дијаспората.
„Иако не очекуваме да има потреба од тоа, имаме физички простор да отвориме уште три дополнителни избирачки места“, рече македонскиот амбасадор во САД, Зоран Јолевски, за SETimes.
Сепак, главната грижа е процесот да биде транспарентен и изборите да се рекламираат што е можно пошироко.
„Објавивме во New York Times како и преку македонските радио-станици во САД, ги објаснивме процедурите за регистрација на неколку официјални веб-страници -- вклучително и графички презентации -- и отворивме бесплатни телефонски броеви за олеснување на процесот за гласачите“, рече Јолевски.
Меѓу другото, загриженост искажа и претседателот на Американско-македонското друштво со седиште во Детроит, Мишко Васовски, кој за SETimes изјави дека правните одредби за собирање потписи создадоа тешкотии, како што е на пример за неговата кандидатура.
Потенцијалните кандидати мора да обезбедат доказ за петиција на поддршка од 1.000 гласа и да го достават во амбасадата или конзулатот заради потврда.
„Добро е што емигрантите добија право да учествуваат на изборите, но практиката ќе покаже дека постојната регулатива треба да се промени бидејќи процедурите за кандидатура се сложени“, рече тој.
Тој го препорача моделот што веќе го користи Хрватска, кој го „олеснува доставувањето потписи во емигрантските клубови, за ДИК подоцна да ги провери“.
Заменик-претседателот на ДИК, Шубхи Јакупи, рече дека досега 70.000 граѓани кои привремено живеат во странство се регистрирале за гласање.
