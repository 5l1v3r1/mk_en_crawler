15/10/2004
Од Миранда Новак за Southeast European Times во Загреб – 15/09/04
Пред повеќе од три години Хрватска одлучи да го компјутеризира својот здравствен систем, особено во областа на примарната заштита.
Целиот проект -- вклучувајќи и компјутеризација на клиниките за надворешни пациенти, болниците и институтите -- се очекуваше да чини околу 66,3 милиони евра.
Хрватска троши 1,8 милијарди евра годишно за здравствениот сектор и инвестирањето во компјутеризацијата се чинеше дека ќе резултира со значителни заштеди на долгорочна основа.
Спроведувањето ќе трае околу шест месеци, додека целиот систем ќе биде ставен во функција во рок од една година.
„Цената на компјутеризацијата е мала во однос на користа од истата“, се заклучува во една официјална студија.
„Компјутеризацијата на примарната здравствена заштита, од каде што потекнува поголем дел од трошоците во здравството ќе ни даде целосен увид во трошоците во моментот на нивното настанување, што значително ќе ги намали сумите на повисоко ниво во поликлиниките и болниците.“
Сепак, по промената на владата во ноември 2003 година скоро сите проекти во здравството иницирани од претходната администрација беа суспендирани.
Актуелниот министер за здравство, Андрија Хебранг, рече дека прегледот е потребен за финансиска поддршка на проектот.
Тој го нападна својот претходник, Андро Влахусиќ, за потпишување на договор за компјутеризација само три дена пред напуштањето на функцијата.
Владата, исто така, вели дека постои проблем со компатибилноста на постојните компјутерски ресурси во болниците, местата на примарна заштита и државното биро за здравствено осигурување.
Застапниците на проектот за компјутеризација велат дека вистинската причина е таа што Владата го занемарила одвојувањето на неопходните дополнителни средства и покрај тоа што тоа претставува само мал дел од целокупниот буџет.
Проектот не требаше да биде запрен, рече д-р Ранко Стевановиќ, функционер на поранешното министерство за здравство, кој сега го предводи Одделот за примарна здравствена заштита на државниот Хрватски институт за здравство.
Домашните експерти за електротехника и информатика, кои ги проверуваа плановите за компјутеризација ги проценија како „одлични“, рече Стевановиќ.
„Проектите како овој треба да бидат исклучени од сите партиски и други политички интереси.
Над 40 експерти од различни домашни и меѓународни институции зедоа учество во проектов и невозможно е сите тие да се соберат околу некоја партија или политичка опција“, рече тој.
„Покрај тоа, исто така имаше и консултанти од Светската банка и од ОБСЕ, кои ги проценија избраните решенија, а беа вклучени и најдобрите домашни експерти во областа на комјутерите, јавните здравствени установи, здравственото осигурување, медицинските здруженија и факулететот“, додаде Стевановиќ.
