05/06/2007
Maкедонскиот министер за надворешни работи, Антонио Милошоски, и неговиот албански колега, Љуљзим Баша, се состанаа во петокот (1-ви јуни) во Скопје.
Тие разговараа околу билатералните врски и подготовките за членство во НАТО, како и за економските прашања, проектите за Коридорот 8 и нафтоводот Амбо, можноста за нов граничен премин и укинувањето на постојниот визен режим.
Новоназначениот амбасадор на Црна Гора во НАТО, Веселин Суковиќ, во понеделникот (4-ти јуни) ги достави своите акредитивни писма до генералниот секретар на НАТО, Јап де Хоп Шефер.
За време на нивниот состанок, Суковиќ истакна дека евроатланската интеграција претставува стратешка цел за неговата земја и ја потврди посветеноста на Црна Гора за зајакнување на регионалната безбедност.
Претседателот на хрватскиот парламент, Владимир Шекс, во понеделникот (4-ти јуни) замина во тридневна официјална посета на Полска.
Неговата агенда вклучува состаноци со претседателот Лех Кажински и високи парламентарни и владини претставници.
Разговорите се очекува да се фокусираат на билатералните врски и кандидатурата на Хрватска за членство во ЕУ и НАТО.
Членот на претседателството на Босна и Херцеговина (БиХ), Небојша Радмановиќ, минатата недела во Братислава се состана со словачкиот претседател Иван Гаспаровиќ.
Гаспаровиќ рече дека неговата земја го поддржува понатамошното проширување на ЕУ и е подготвена да й помогне на БиХ во нејзините напори за влез во евроатланските структури.
Двајцата, исто така, разговараа околу европската интеграција и прашањето на статусот на Косово.
Грчкиот претседател Каролос Папуљас во четвртокот (31-ви мај) во Москва се состана со рускиот колега Владимир Путин.
Помеѓу другите теми, тие разговараа околу проектот за нафтоводот Бургас-Александрополис.
Претседателката на албанскиот парламент, Јозефина Топали, на 29-ти мај го посети Косово и остана таму два дена.
Таа се состана со косовскиот колега Коле Бериша, како и со другите официјални и меѓународни претставници.
Топали изрази оптимизам дека наскоро од страна на Советот за безбедност на ОН ќе биде одобрена нова резолуција за Косово.
Бугарскиот претседател Георги Парванов беше во дводневна посета на Црна Гора.
За време на состанокот со колегата Филип Вујановиќ, тој вети дека ќе биде „застапник“ на напорите на оваа западнобалканските земји за влез во ЕУ.
(Разни извори -- 29/05/07-05/06/07)
