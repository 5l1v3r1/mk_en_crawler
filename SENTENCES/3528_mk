12/04/2007
(Ројтерс, АП, ДПА, ББС - 11/04/07)
Централната влада на Босна и Херцеговина (БиХ) во средата (11-ти април) им ги одзеде босанските државјанства на повеќе од 360 лица, како дел од својата борба против тероризмот.
Поголем дел од оние што беа опфатени со одлуката, се поранешни странски војници, кои се бореа на страната на силите на босанските муслимани за време на конфликтот во периодот 1992-1995 година. 
Тие беа натурализирани за време и по борбата.
„Од вкупно 367 лица на кои им беа одземени босанските државјанства, повеќето се од Турција, Египет, Алжир, Сирија, Тунис, Судан и Русија“, Ројтерс го цитираше министерот за правда, Бериша Чолак, од прес-конференцијата во средата во Сараево.
Според германската новинска агенција ДПА, групата вклучува 72 лица од Турција, 31 од Египет, 30 од Алжир, 21 од Сирија, 27 од Тунис, 23 од Судан и 20 од Русија.
Оние чии државјанства беа повлечени може да поднесат жалба во рок од 60 дена, по што „властите се обврзани да ги депортираат ако ги најдат на босанска територија“, рече Чолак.
Покрај тоа, државниот обвинител ќе биде информиран за случаите, за да одлучи дали треба да биде отворена истрага против поединци или институции вклучени во истите.
Повеќе од 11.000 луѓе се смета дека добиле босанско државјанство помеѓу 1992 и 1995 година, вклучувајќи ги и амбасадите во земјата. 
По крајот на конфликтот, повеќето странски борци кои одлучија да останат, се оженија со локални жени. 
Поголем дел од нив се вели дека проповедаат построга форма на исламот од онаа умерената, што вообичаено ја практикуваат Бошњаците.
По терористичките напади во САД на 11-ти септември, БиХ беше критикувана за давање државјанство на поединци, наводно, поврзани со меѓународните терористички мрежи. 
Како одговор на тоа, беше формирана специјална комисија да ги прегледа случаите на државјанства давани на странци помеѓу 1992 и 2006 година. 
Нејзините одлуки се предмет на одобрување на владата.
Во јануари шефот на комисијата Вјекослав Вуковиќ објави дека од околу 900 случаи прегледани во период од седум месеци, комисијата одлучи да се повлечат државјанствата на 330 лица. 
Други 500 случаи треба да се испитаат, рече тој, барајќи продолжување на мандатот на комисијата, кој истече во февруари.
Чолак во средата рече дека владата одлучила да го продолжи мандантот за уште една година.
На почетокот од септември, Вуковиќ рече дека 120 лица се лишени од нивните државјанства и дека околу 1.500 случаи детално се прегледуваат од страна на комисијата.
Тој, исто така, потврди дека некои од оние кои дошле во БиХ да се борат се лица од црната листа на ОН осомничени за врски со Ал каеда.
