06/08/2012
Енди Дабилис за Southeast European Times во Атина -- 06.08.12
Реакциите против брановите на имигранти кои ја користат Грција како појдовна точка за влез во Европа доведе до пораст на расистичките напади, тврди извештајот на американската група Хјуман рајтс воч, а политичките водачи велат дека стравуваат дека екстремистичките групи се обидуваат да создадат фашистичка држава.
Во извештајот насловен „Омраза на улиците -- ксенофобично насилството во Грција“, кој излезе после шест месеци истражување во Атина и други грчки градови, главниот истражувач Џудит Сандерленд вели дека групата открила најмалку 300 напади во три месеци врз азиски и африкански имигранти, вклучувајќи и брутални тепања на тинејџери и бремени жени од страна на групи на мажи.
Антиимигрантската жестокот се зголеми во Грција поради катастрофалната економска криза која предизвика намалување на платите, даночни зголемувања и драстично намалување на пензиите, оставајќи ги Грците загрижени за својата иднина, додека пак групите како што е нео-нацистичката партија Златна зора ги обвинуваат имигрантите за растечкиот криминал.
Во Грција, земја чија популација изнесува 11 милиони, има околу 1 милион имигранти, многу од нив нелегални.
„Се надеваме дека можеме да ги убедиме дека ова е важно, дури и во услови на економска криза, бидејќи ако тие не го решат овој проблем сега, тој ќе се влоши ...
има банди на силеџии кои шетаат и напаѓаат луѓе“, Сандерленд, која се сретна со претставници на министерството за јавен ред и заштита на граѓаните, изјави за SETimes.
Во извештајот се истакнува дека никој не е осуден според грчкиот закон за злосторства од омраза од 2008-та година, а полицијата не успеала да ги заштити жртвите на расистички напади и да ги казни сторителите.
Хјуман рајтс воч ја повика новата коалициска влада да направи план за борба против расизмот, вклучително и обука за полициски службеници -- се зборува дека 50 отсто од нив гласале за Златна зора и неколкумина од нив неодамна беа обвинети за тепање на еден авганистански имигрант.
Златна Зора, која освои 18 пратенички места со платформата да се исчисти Грција од имигранти, се поврзува со голем број напади.
Исто така, беше утврдено дека партијата стои зад еден расистички твит кој вели дека комарците кои го носат смртоносниот вирус Западен Нил ќе најдат "домашна храна" во африканските имигранти.
Твитот беше испратен од грчката атлетичарка во трискок Параскеви Папахристу, која беше избркана од грчкиот олимписки тим непосредно пред Олимпијадата во Лондон.
Партијата, која постави народни кујни и организираше групи за заштита за да поттикне поддршка, жестоко ја бранеше својата тактика.
„Единствен расизам во Грција е расизмот против Грците.
Секој кој кажува дури и еден збор против нелегалните имигранти се соочува со јавен потсмев ...
ќе биде поискрено да се донесе закон за осуда со смрт со каменување на сите кои имаат различни ставови“, се вели во едно соопштение на групата.
Во земјата има малa благонаклонетост кон имигрантите.
Владата затвори илјадници нелегални имигранти и гради кампови за притвор.
Премиерот Антонис Самарас рече дека еден од неговите приоритети е да ја исчисти Грција од имигрантите кои според него не припаѓаат во земјата.
„Мораме да ги вратиме назад нашите градови“, рече тој, велејќи дека имигрантите се "болест".
Тој рече дека, исто така, сака да ограничи или одземе некои од правата дадени на имигрантите и нивните деца кои се родени во Грција.
„Прашањето за расистичкото насилство не е на агендата на владата“, изјави за SETimes Костис Папајону, шеф на Националниот комитет за човекови права.
Џо Осамуи, 43-годишен нигериски имигрант, рече дека се има соочено со дискриминација во неговите 16 години во Грција, но не со оној степен на насилство против странците што се случи доцна една ноќ неодамна на автобуска станица каде што тој чекал.
Еден имигрант кој стоел до него, кажува тој, одеднаш бил претепан од група напаѓачи.
„Тие не кажаа, но се знае дека тоа беше Златна зора“, изјави тој за SETimes.
„Златна зора е само забава, тие профитираат од бедата и корупцијата“, оставајќи ги Грците загрижени за својата иднина, рече тој.
Осамуи, компјутерски научник, кој вели дека може да најде работа само како чистач на маси во рестораните во Грција, рече:
„Кај мене на работа има расизам и можете да слушнете зборови на предрасуди“.
Нема знаци дека расизмот се намалува.
Портпаролот на Златна зора Илијас Касидиарис -- кој е обвинет за напад врз двајца пратеници од левицата за време на една телевизиска емисија во живо пред изборите од 17.
јуни на кои освои едно пратеничко место -- рече дека непријателите на Грција сакаат да ја претворат земјата во „беден протекторат населен со полулуѓе без совест, земја или култура“, и побара нагазни мини да бидат поставени по должината на границите на земјата.
„Проблемот со расизмот во Грција е сложен.
Има опасна ескалација на расистичкото насилство против бегалците и мигрантите“, и некои групи се обидуваат да ја искористат загриженоста во Грција, изјави за SETimes Кети Кехајлојлу, информациски службеник за високиот комесар на ОН за бегалци (УНХЦР) во Атина.
„Економската криза предизвика фрустрации и социјални немири кај емоционално оптоварената популација која бара жртвени јагниња", додаде таа.
УНХЦР направи пилот програма кон крајот на минатата година за да ги следи нападите, и рече дека тоа расистичко насилство „се шири со едно застрашувачко темпо и претставува закана за веќе нарушената социјална кохезија во земјата.
Џавиед Аслам, кој предводи една група на пакистански имигранти поврзана со атинската Кампања против расизмот, им кажа на истражувачите од Хјуман рајтс воч дека тој и пет други имигранти биле брутално претепани од напаѓачи кои со сила успеале да влезат во седум куќи, напаѓајќи ги сопствениците и уништувајќи го имотот.
„Ова се фашистички банди и некој мора да ги запре“, рече тој.
