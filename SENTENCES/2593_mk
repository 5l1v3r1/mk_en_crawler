16/01/2006
Од Игор Јовановиќ за Southeast European Times во Белград – 16/01/06
Специјалниот претставник на ЕУ за Црна Гора, Мирослав Лајчак, изрази уверување дека дијалогот помеѓу црногорските владејачки и опозициски партии во врска со планираниот референдум за независност ќе започна во блиска иднина.
Во четвртокот (12-ти јануари), по разговорите во Подгорица со партиските водачи, Лајчак рече дека разговорите ќе се фокусираат на легислативата поврзана со референдумот, финансиската контрола на кампањата и следењето на референдумскиот процес.
„Двата блока“ во Црна Гора потврдија дека се подготвени за дијалог и се согласија дека истиот треба да започне наскоро, рече Лајчак. 
Тој додаде дека разговорите би можеле да започнат по специјалната сецница на црногорскиот парламент, закажана за вторник.
Преговорите ќе се спроведат во согласност со законот и најпрво нема да има директни разговори, рече Лајчак, додавајќи дека тој е сигурен оти двете страни на крајот ќе седнат на заедничка маса. 
„Дијалогот ќе се води помеѓу партиските водачи, додека експертските тимови ќе работат на конкретните прашања“, рече тој.
Според овој претставник ЕУ смета дека карактерот на референдумскиот процес е позначаен отколку резултатите. 
Брисел „нема мандат“ да ги предвиди резултатите, да фаворизира една од опциите или „да исфрли некого од играта“ однапред, рече тој. 
„Целта е да се создадат услови за фер и слободно изразување на волјата на граѓаните“, додаде Лајчак.
За време на посетата на Подгорица Лајчак се состана со претставниците на сите партии во црногорскиот парламент, освен од Српската народна партија, која одби дијалог. 
Тој, исто така, разговараше и со претседателот на Србија и Црна Гора Светозар Маровиќ во врска со тоа колкаво влијание ќе имаат резултатите на животите на граѓаните на Србија и Црна Гора.
Црногорскиот премиер Мило Ѓукановиќ рече дека очекува да биде постигнат договор за точките што се важни за референдумот со цел конкретниот дијалог да започне што е можно поскоро.
Ѓукановиќ, исто така, рече дека е сигурен оти ЕУ ќе помогне во спроведувањето на референдумскиот процес на демократски начин и под услови што се прифатливи за сите заинтересирани страни. 
Тој вети дека црногорските власти ќе ги земат предвид сите меѓународно признаени стандарди и најпрецизната актуелна европска практика во организирањето на референдуми.
