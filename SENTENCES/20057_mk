18/11/2007
БАГДАД, Ирак -- Ирак побара од Турција да добие повеќе време за спроведување на мерките против забранетата Курдистанска работничка партија (ПКК). 
Владиниот портпарол на новинарите во саботата (17-ти ноември) во Багдад им рече дека властите на ирачките Курди поставиле блокади на патот за да го спречат дотурот на резерви за милитантите на ПКК. 
Сепак, рече тој, ограничувањата се на сила само две недели и е потребно повеќе време за тие да профункционираат.
Ирачкиот претседател Јалал ал Талабани, Курд, во петокот призна дека турската операција против базите на ПКК се чини „скоро неизбежна“. 
Тој додаде дека сите показатели посочуваат на ограничена воена акција против камповите на ПКК која нема да ги погоди областите под контрола на курдистанската регионална влада во северен Ирак.
Со 100.000 турски војници распоредени на границата со Ирак, неколку турски пратеници од владејачката Партија на правдата и развојот во петокот ја повикаа ПКК да го положи оружјето. 
Ваквата акција, тврдат тие, ќе ја елиминира заканата од воена операција и ќе го отвори патот за демократски реформи во областите во Турција каде што доминира курдското население. 
(AФП, Ројтерс - 17/11/07)
