05/10/2009
Од Христос Рингас за Southeast European Times во Атина – 05/10/09
Веднаш по, веројатно, убедливата победа на парламетнарните избори во неделата (24-ти октомври), водачот на грчката левичарска партија ПАСОК им вети на гласачите промена во политичкиот правец.
„Единствениот компас на нашиот пат напред ќе бидат граѓаните и само граѓаните“, рече Јоргос Папандреу, кој е сега подготвен да стане следниот премиер на Грција, по двата претходни пораза на изборите. 
„Имаме голема одговорност да го смениме правецот на земјата. 
Знаеме дека можеме да го сториме тоа.“
Иако анкетите пред изборите без исклучок покажуваа дека ПАСОК води пред владејачката партија Нова демократија (НД), левичарите се соочуваа со можноста од тешки коалициски преговори ако разликата во победата беше премногу мала. 
Сепак, тоа повеќе не е проблем за Папандреу, бидејќи гласачите ѝ дадоа на неговата партија убедливо мнозинство од десет места во грчкиот парламент од 300 места. 
Официјалните резултати покажаа дека ПАСОК има 44 отсто од гласовите -- скоро 10 процентни поени повеќе од НД. 
Одѕивот на гласачите беше околу 70 отсто.
Примајќи го ударот за загубата на неговата партија, премиерот Костас Караманлис рече дека планира да даде оставка од позицијата.
Аналитичарите велат дека резултатот е личен триумф за Папандреу, син на поранешниот премиер Андреас Папандреу, бидејќи тој успеа да излезе од сенката на своето семејство и да тргне по свој сопствен политички пат. 
Ова, исто така, претставува одговор и за критичарите во неговата партија, од кои некои го повикуваа да се повлече по неговите претходни две неуспешни кампањи.
Втората кампања, во 2007 година, беше најголем пораз за ПАСОК во изминатите 30 години, и ветеранот во партијата Евангелос Венизелос ја доведе во прашање неговата способност за водство. 
Овојпат Папандреу се кандидираше со листа млади кандидати кои немаа политичко искуство, но беа високо образовани.
Иако тој конечно ја доби наградата која толку долго му бегаше од раце, Папандреу сега се соочува со, како што се чини, уште посериозни предизвици.
Грција има големи финансиски проблеми поради светската економска криза и е во конфликт со ЕУ во врска со буџетскиот дефицит. 
Брисел дури и предупреди дека земјата може да биде ставена на пробен период.
Папандреу вели дека ќе почне со поделба на Министерството за економија во два дела -- финансии и економија -- и ќе ги задолжи финансиските експерти да се фокусираат на конкретни проблеми.
Во меѓувреме, на меѓународен план, новата влада најверојатно ќе се задржи на истиот курс. 
Сепак, големи се надежите дека долготрајниот однос на Папандреу со турскиот претседател Абдула Ѓул може да ги подобри врските меѓу Атина и Анкара.
Двајцата соработуваа во спасувачките напори кога земјотресите го потресоа регионот во 1999 година. 
Набргу потоа воените вежби за двете земји беа откажани и беше отворен дијалог.
Во врска со долготрајниот спор околу името помеѓу Атина и Скопје, посредникот на ОН Метју Нимиц е оптимист дека решението е на повидок и со нетрпение чека да работи со новата влада.
Коментирајќи во врска со изборните резултати, македонскиот премиер Никола Груевски рече дека Скопје бара конструктивно решение на спорот.
