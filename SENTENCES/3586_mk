08/02/2007
(Заман, Њу Анатолија - 08/02/07;
AП, РФЕ/РЛ, Турски дневни вести, Хуријет, американски Стејт департмент - 07/02/07;
AП, ДПА, АКИ, Гардијан, Тркиш викли, американски Стејт департмент - 06/02/07;
AП, Турски дневни вести - 05/02/07)
Најдобар начин за справување со сепаратистичките курдски бунтовници кои вршат напади на турската територија од бази во северен Ирак, би бил дијалогот со курдската регионална влада, наместо воена интервенција, рече во средата (7-ми февруари) висок американски дипломат.
„Сметам дека постојат сериозни ризици ако Турција влезе внатре и се надевам дека ние ќе може да работиме со Турција за да биде избегнат овој избор“, АП ја цитираше изјавата на американскиот помошник државен секретар, Даниел Фрајд, во интервјуто емитувано на СНН-Турк.
Борбата против милитантите од Курдистанската работничка партија (ПКК), кои ги користат северните ирачки курдски региони како лансирна рампа за напади на турската територија, беше на врвот на агендата на разговорите на турскиот министер за надворешни работи, Абдула Ѓул, со американски официјални претставници во Вашингтон оваа недела.
Забранета во Турција, ПКК се смета за терористичка организација од страна на САД и на ЕУ.
Ѓул, кој ја започна својата шестдневна посета на САД во понеделникот, повика на поголема американска соработка.
„Ние им пренесовме на американските претставници дека доцнат во преземањето на дејства во северен Ирак, и дека турскиот народ сака да види акција“, рече Ѓул во изјавата доцна во вторникот.
„Американските претставници се свесни за ова“, додаде тој по состанокот со државниот секретар Кондолиза Рајс.
Минатиот август Вашингтон го назначи пензионираниот генерал Џозеф Ралстон, поранешен врховен командант на сојузничките сили на НАТО, за координатор на американските напори за справување со ПКК.
„Во поглед на ПКК, сметам дека сите се согласуваат оти ние сакаме да се обидеме да го решиме ова прашање“, изјави портпаролот на Стејт департментот, Шон Меккормак, за новинарите, за време на брифингот во вторникот.
„Генерал Ралстон работи на намалување на овие тензии на двете страни од границата.“
Друго клучно прашање на агендата на Ѓул е необврзувачката резолуција на американскиот конгрес, за која најверојатно ќе се дискутира во март, а во која се осудуваат убиствата на 1,5 милиони Ерменци во периодот пред распадот на Отоманската империја, како геноцид.
Таквите резолуции немаат директно влијание врз политиката, ниту пак имаат правно влијание.
Сепак, предупреди министерот, документот би можел сериозно да влијае на врските.
„Сметам дека турско-ерменските односи не треба да се држат во заложништво од страна на ова прашање“, рече Ѓул.
„[Но] во ова гледам сериозна закана за нашите односи.“
Белата куќа се спротивстави на слична легислатива во минатото.
Во средата Меккормак рече дека администрацијата ја разбира чувствителноста во Турција, во заедниците во САД и во другите делови од светот и ја пренесе загриженоста на Анкара.
Помеѓу другите прашања за кои Ѓул и Рајс дискутираа во вторникот беа и Либан, Ирак, Блискиот Исток, односите Турција-ЕУ и Косово.
Во понеделникот турскиот министер за надворешни работи се состана со заменик-претседателот Дик Чејни, секретарот за одбрана, Роберт Гејтс, и советникот за национална безбедност на претседателот Стивен Хедли.
