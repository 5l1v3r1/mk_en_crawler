11/12/2006
Од Блерта Фониќи-Кабаши за Southeast European Times во Приштина – 11/12/06
Косовските Албанци -- мнозинското население во покраината -- се разликуваат во своите ставови околу тоа каков ќе биде конечниот статус на Косово. 
Некои се сигурни дека Косово наскоро ќе стане меѓународно признаена суверена држава, додека други не се сигурни како или кога ова ќе се случи. 
Како и да е, сите се согласуваат со една работа: покраината не смее да остане под српска власт.
„Не знам каков вид независност ќе имаме, но сигурен сум дека Косово е на добар пат“, вели студентот по економија на Приштинскиот универзитет Африм Кабаши, додавајќи дека единството помеѓу косовските водачи е клучно. 
„Не велам дека тие не се обединети, но треба да бидат поблиски еден со друг“, вели тој.
Неговиот колега студент, Ард Матоши, го повикува косовскиот народ да биде трпелив додека се решава прашањето на статусот. 
„Лут сум поради одложувањето на процесот, но кога ќе се сетам каков напредок е постигнат во текот на изминативе години во Косово, сметам дека немаме причина да бидеме песимисти и нетолерантни“, вели Матоши.
Според Зијадин Гаши, новинар во весникот Зери јавноста е вознемирена поради очигледното двоумење и несогласување помеѓу членовите на Контакт-групата. 
Овие одложувања се „главен фактор кој создава сомневања и превирања“, смета Гаши, додавајќи, сепак, дека долготрајната слика дава причина за оптимизам. 
„Косово е ориентирано кон ЕУ. 
Сметам дека во текот на следните неколку години, ние ќе ги исполниме сите критериуми за да станеме членка на Унијата“, вели тој.
Бурим Рамадани, од Приштинскиот универзитет, смета дека може да има само еден исход од процесот на статусот, и покрај одложувањата. 
„Ние сме на крајот од еден прилично долг процес на преговори и транзиција. 
Сметам дека решавањето на статусот целосно ќе се заснова на политичката волја на народот -- без сомневање, сите знаат дека таа волја е независност на Косово“, вели тој.
Рамадани е уверен оти Косово ќе биде „консоцијативна држава“ -- во која малцинските заедници ќе ги имаат потребните права за претставување на своите интереси и цели. 
„Како што вели консоцијативната теорија, голем дел од децентрализацијата, правата на заедниците, уставниот поредок и изборниот систем ќе гарантираат дека малцинствата, особено косовските Срби, ќе имаат власт во рамките на политичката структура на Косово.“
Сепак, статусот нема да ги реши сите долгорочни проблеми на покраината. 
„Косоварите ќе мора да се соочат со реалните проблеми“, вели Рамадани. 
„Високото ниво на корупција би можело да биде најопасната работа во постстатусно Косово, како и организираниот криминал.“
Баким Укај, студент по право, смета дека демократските институции, добриот правен систем и економскиот раст се клучни за посветла иднина на Косово. 
„Ова се неопходните параметри за една доброфункционирачка држава“, вели тој.
Некои -- особено невработените -- се скептични дека работите ќе се изменат на подобро. 
Од 1999 година, вели Смајл Синани, тој слуша ветувања за независност и економски развој. 
„Водачите ни ветуваат дека ќе имаме доволно работни места и дека процесот на интеграција ќе помогне да се работи не само во Косово, туку и во странство“, вели Синани.
Неговата сопруга сака нејзиното семејство да замине и да работи надвор од покраината. 
„Ќе работам каде било -- имам пет деца, кои многупати немале што да јадат“, вели таа.
Косово е покраина во јужна Србија, која е под администрација на ОН од 1999 година. 
И додека формалната сувереност на Србија ја признава меѓународната заедница, во практиката српската власт во покраината буквално не постои. 
Со покраината управува УНМИК и локалните Привремени институции на самоуправа, со обезбедувањето на Косовските сили предводени од НАТО (КФОР).
Косовските Срби имаат мешани чувства во врска со нивната иднина
