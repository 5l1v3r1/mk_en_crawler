22/10/2008
(AП, прес-центар на ОН, ОНопсервер, Б92, Меѓународен суд на правдата - 21/10/08; Б92 - 19/10/08; ЕМпортал - 17/10/08)
Меѓународниот суд на правдата (МСП) им даде на членките на ОН рок од шест месеци за да ги достават своите ставови во врска со еднострано прогласената независност на Косово, се вели во налогот објавен во вторникот (21-ви октомври).
На гласањето на 8-ми октомври, Генералното собрание ја одобри српската резолуција со која се бара највисокото правно тело на ОН да даде мислење за тоа дали отцепувањето било во согласност со меѓународното право.
Една недела по добивањето на резолуцијата, МСП, познат и како Светски суд, во петокот одлучи дека ОН и нивните членки „најверојатно ќе можат да обезбедат информација“ за тоа прашање и побараа од нив да достават писмени изјави до 17-ти април. 
Обединетите Нации, исто така, го одредија 17-ти јули како „временска рамка во која земјите и организациите што ги претставиле своите изјави ќе може да поднесат писмени коментари за другите изјави“.
Косовските власти може „да достават писмени изјави до судот“ во кои ќе го бранат своето прогласување независност. 
МСП во вторникот објави дека ќе ги покани да учествуваат и во неговата постапка.
Косово формираше правен тим, предводен од Мајкл Вуд, британски експерт за меѓународно право, кој ќе ги претставува неговите интереси пред МСП.
„Вуд е еден од најпознатите и најкомпетентни адвокати на нашето време и ние имаме среќа што тој е подготвен да го претставува нашиот случај“, објави кабинетот на претседателот Фатмир Сејдиу минатата недела. 
„Имаме голема доверба во неговите ставови и искуство.“
Сé уште не се знае како судот планира да продолжи по јули. 
Според соопштението за печатот од вторникот, „дополнителна процедура е резервирана за понатамошно одлучување“.
Формиран во 1945 година, МСП има две главни функции: да ги решава правните спорови помеѓу државите и да дава совети за правните прашања што му ги доставуваат телата на ОН и специјализираните агенции. 
Во првиот случај, судот носи одлучи кои се обврзувачки и не може да се обжалуваат.
Во вториот случај, советите за прашањата како што е прогласувањето независност на Косово имаат необрзувачки ефект. 
Затоа, 51 земја која ја признаа најновата држава во Европа досега нема да бидат обрзани да ја сменат позицијата, дури и ако МСП донесе одлука дека едностраниот потег на Косово во февруари го прекршил меѓународното право.
Настрана од Србија, која останува жесток противник на отцепувањето на својата поранешна покраина, Босна и Херцеговина, е единствената поранешна југословенска република која не го признала Косово како независна држава.
