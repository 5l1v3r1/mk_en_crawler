01/02/2006
Од Јелена Тусуп за Southeast European Times во Белград –01/02/06
Локалната и меѓународната заедница го поздравија апсењето на поранешниот полковник во армијата на Република Српска, Јово Ѓого, на 25-ти јануари. 
Тој е осомничен за координирање на напорите во армијата на Република Српска (РС) и армијата на Србија и Црна Гора за помош на еден од главните осомничени за воени злосторства од страна на Трибуналот Ратко Младиќ да ја избегне правдата.
Апасењето се чини дека ги потврдува обвинувањата на главната обвинителка на ОН, Карла дел Понте, која постојано вели дека воените структури -- особено военото разузнавање -- сé уште го штитат Младиќ. 
ЕУ укажа на тоа дека неапсењето на Младиќ би можело да ги поткопа неодамна започнатите разговори за стабилизација и асоцијација на Србија и Црна Гора со Брисел.
Ѓого е поранешен висок претставник на Бирото на Република Српска во Белград за време на војната во Босна и Херцеговина. 
Неговиот адвокат, Ѓорѓе Калањ, рече дека поднел жалба на одлуката на истражниот судија да го прогласи случајот на неговиот клиент за државна тајна и да го стави во притвор 30 дена. 
„Јас присуствував на неговото сослушување во судот. 
Ѓого одби да даде каква било изјава во оваа фаза од правната постапка. 
Тој ќе се брани со молчење до следната одлука“, рече Калањ.
Локалните медиуми посочуваат дека случајот на Ѓого може да помогне во лоцирањето на Младиќ. 
Сепак, според директорката на белградскиот Фонд за хуманитарно право, Наташа Кандиќ, клучните соработници не се уапсени. 
Таа вели дека апсењето на Ѓого едноставно претставува знак што српската влада го испраќа до меѓународните структури дека „прават нешто за Младиќ“.
„Ако Ѓого не открие каде е Младиќ, тогаш сето ова е, едноставно, покажување за јавноста, ништо повеќе“, рече таа.
Но, според некои шпекулации со апсењето на Ѓого владата и армијата го покренаа комплицираниот процес потребен за апсење на Младиќ. 
„Досега властите постојано повторуваа дека не знаат каде се наоѓа Младиќ и дека тој не е под заштита на државните институции. 
Сега ние конечно видовме некакви конкретни дејства, и ова би можело да бидат само први чекори кон пронаоѓањето и апсењето на Младиќ“, изјави белградскиот новинар Дејан Анастасијевиќ за Б92.
Специјалниот српски обвинител за воени злосторства, Владимир Вукичевиќ, јавно предупреди дека „сите кои имале каков било контакт со главните хашки обвинети“ се следат и ќе бидат судени.
Врховниот суд на Србија и Црна Гора се очекува да одржи седница оваа недела, за време на која министерот за одбрана, Зоран Станковиќ, ќе го претстави извештајот на Воено-безбедносната служба со имињата на сите оние за кои армијата утврдила дека му помагале на Младиќ. 
Досега јавно се споменати само две имиња -- пензионираниот полковник на армијата на Србија и Црна Гора Драгомир Крстовиќ, за кој се вели дека бил шеф на обезбедувањето на Младиќ од 2000 до 2002 година, и Бранислав Пухало, кој имал овластување да ја подига пензијата на Младиќ секој месец.
Станиќ рече дека ова е за првпат армијата да собира вакви факти за Младиќ, со прецизни датуми, имиња и други податоци.
