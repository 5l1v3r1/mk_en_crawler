04/03/2013
Игор Јовановиќ и Дражен Ремиковиќ за Southeast European Times во Белград и Загреб -- 04.03.13
Oслободувањето на генерал Момчило Перишиќ, началник на Генералштабот на Југословенската армија во 1990-тите, најверојатно ќе ја засили одбраната на Србија против тужбата за геноцид поднесена од страна на Хрватска во Меѓународниот суд на правдата, велат властите во Белград.
Тужбата беше поднесена во јули 1999 година против Федеративна Република Југославија во Меѓународниот суд, и во истата се обвинува „за еден вид геноцид кој резултираше со раселување, убивање, мачење или нелегално затворање на голем број хрватски граѓани, како и прекумерно уништување имот“ од страна на српските сили за време на хрватскиот конфликт во периодот 1991-1995 година.
Србија се смета за правен наследник на Југославија по трансформирањето на Југославија во Србија и Црна Гора и распаѓањето на тој сојуз во 2006 година.
Бруно Векариќ, српскиот заменик-обвинител за воени злосторства, вели дека ослободувањето на Перишиќ покажува „јасна дистанца“ меѓу Југословенската армија и армијата на Република Српска.
„Многу е важно тоа што беше утврдено, преку оваа пресуда, дека генерал Перишиќ не ги прекршил обичаите на војната, ниту ги повредил меѓународните конвенции како припадник на Југисловенската армија“, рече Векариќ заSETimes.
Перишиќ беше ослободен од обвиненијата од страна на Меѓународниот кривичен трибунал за поранешна Југославија (МКТЈ) во четвртокот (28-ми февруари), откако беше осуден на 27 години затвор во 2011 година.
За време на неговото судење, Перишиќ беше прогласен виновен за помагање и поттикнување на злосторствата во Сребреница и Сараево меѓу 1993 и 1995 година, како и како надреден офицер во бомбардирањето на Загреб во мај 1995 година.
Во четвртокот Апелациската комисија на МКТЈ одлучи со 4 наспрема 1 глас, дека Перишиќ обезбедил воена поддршка за војската на Република Српска во БиХ, но дека не им наредил да вршат воени злосторства.
Српскиот премиер Ивица Дачиќ рече дека пресудата е многу важна, бидејќи истата ги отфрла обвиненијата дека Југословенската армија била агресор против БиХ и Хрватска.
„Ова е конечно добра вест од Хаг“, изјави Дачиќ за белградските медиуми.
Лука Мишетиќ, адвокат на одбраната на хрватскиот генерал Анте Готовина пред кривичниот трибунал, рече дека дури и пред ослободувањето на Перишиќ одговорноста на Белград за злосторствата во Хрватска и БиХ е утврдена.
„Трибуналот утврди дека Белград беше вклучен во заеднички криминални дејства како во Хрватска, така и во БиХ, кои го вклучуваа не само [поранешниот југословенски претседател Слободан] Милошевиќ, туку и командантот на Југословенската народна армија, Вељко Кадијевиќ, и началникот на Генералштабот, Благоје Аџиќ“, рече Мишетиќ за хрватската новинска агенција Хина.
Бакира Хасенчиќ, претседателка на Здружението на жртви од војната во БиХ, рече дека пресудата е срамна.
„Ова е невидено. 
Бев шокирана кога ја слушнав веста. 
Тој човек е одговорен за убиствата на нашите невини семејства. 
Ова не е добра порака за иднината и ние никогаш нема да постигнеме помирување со вакви пресуди“, рече таа заSETimes.
Крстан Симиќ, поранешен судија на Уставниот суд на БиХ рече дека пресудата е добра вест за Србите во БиХ.
„Оваа пресуда сега може да послужи како доказ дека Белград не командувал со Армијата на босанските Срби, односно дека Армијата на Република Српска функционирала независно“, рече Симиќ за SETimes.
Мислењата на некои граѓани во регионот се различни.
Нада Топаловиќ (32) вели дека, барем во овој случај, правдата е задоволена. 
„Мислам дека сега е јасно оти Србија не е одговорна за воените злосторства во БиХ и тоа е големо олеснување“, рече таа заSETimes.
„Се надевам дека нашите власти ќе го уапсат овој генерал, ако некогаш дојде во Хрватска. 
Благодарение на оваа хашка пресуда, ние никогаш нема да знаеме кој е одговорен за воените злосторства во Хрватска и во Босна“, рече заSETimesДраго Сакан од Загреб.
