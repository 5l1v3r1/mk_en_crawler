14/03/2005
(ФТ, АП - 14/03/05;
АП, Ројтерс, ББС, ВОА, Фена, Радио Б92 - 13/03/05)
Скоро девет години откако е обвинет за воени злосторства од страна на Меѓународниот трибунал за поранешна Југославија (МКТЈ), поранешниот паравоен водач на босанските Срби во понеделникот (14-ти март) отпатува за Хаг за да се соочи со правдата.
За време на конфликтот во Босна и Херцеговина (БиХ) во периодот 1992-1995 година 50-годишниот Гојко Јанковиќ беше помошник-командант на воената полиција и еден од главните паравоени водачи во Фоча, град југоисточно од Сараево.
МКТЈ првично го обвини за воени злосторства во 1996 година, заедно со уште неколкумина други.
Изменетото обвинение во април 2001 година го товари Јанковиќ за индивидуална и супериорна кривична одговорност по неколку точки од обвинението за злосторства против човештвото и неколку точки од обвинението за прекршување на обичаите и правилата за време на војна, за мачење и за силување.
Обвинителите на ОН го товарат дека по преземањето на Фоча во април 1992 година српските сили и воената полиција започнале да ги апсат босанските Муслимани и хрватските цивили, од кои многумина биле убиени, тепани или сексуално злоупотребувани во затворите.
„Муслиманските жени, деца и постари лица биле затворани во куќи, станови или мотели во градот Фоча и во околните села или во краткотрајните и долготрајните затвори“, се вели во обвинението на МКТЈ против Јанковиќ и уште еден поранешен паравоен офицер, Драган Зеленовиќ.
Голем дел од жените и девојчињата биле силувани или понижувани, биле држени во нехигиенски и деградирачки услови и биле брутално тепани.
„Неколку жени биле затворени во куќи и станови што се користеле како јавни куќи, кои ги воделе групи војници, претежно паравојници“, вели судот во Хаг.
Јанковиќ, шестиот осомничен Србин или босански Србин што доброволно му се предаде на МКТЈ од јануари досега, замина за Хаг од Бања Лука со силно обезбедување.
Тој беше придружуван од министерот за внатрешни работи на Република Српска, Дарко Матијашевиќ.
Српската Влада го пофали овој потег во својата изјава во неделата, велејќи дека Јанковиќ имал намера „да му помогне на својот народ и да придонесе во исполнувањето на меѓународните обврски“.
Според претседателот на МКТЈ, Теодор Мерон, неодамнешната серија предавања претставува резултат на сé поголемиот притисок врз владите во регионот за исполнување на нивните обврски кон Трибуналот на ОН.
„Меѓународната заедница изврши голем притисок врз владите во регионот за почитување на наредбите на судот“, изјави Мерон во петокот за АП.
Сепак, уште 16 обвинети за воени злосторства, меѓу кои и тројцата најбарани бегалци од страна на Трибуналот -- воените водачи на босанските Срби, Радован Караџиќ и Ратко Младиќ, и пензионираниот хрватски генерал Анте Готовина сé уште се наоѓаат на слобода,.
Повеќе од десетина обвинети се смета дека се наоѓаат во Србија.
