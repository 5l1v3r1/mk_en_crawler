21/07/2011
Игор Јовановиќ за Southeast European Times во Белград -- 21.07.11
Со апсењето на Горан Хаџиќ, последниот преостанат бегалец кој го бараше Хашкиот трибунал, Србија се ослободи од тешкиот политички и морален товар, но некои стравуваат дека ќе бидат ставени нови политички услови за Србија на патот кон ЕУ.
„Апсењето на Хаџиќ е, исто така, крај на условувањето на Белград со соработка со Хашкиот трибунал. 
Трибуналот сега ќе биде тргнат од насловните страници на српските весници, но сигурно ќе има нови услови, првенствено поврзани со Косово. 
Тие ќе бидат дури и поголеми ако Белград не успее да најде начин да ги регулира односите со Приштина, рече за SETimes професорот на белградскиот Факултет за политички науки, Предраг Симиќ.
Тоа тврдење е поткрепено со еден дел од говорот на српскиот претседател Борис Тадиќ на прес-конференцијата на која беше објавено апсењето на Хаџиќ, кој е обвинет за воени злосторства во Хрватска.
Тадиќ рече дека Србија не го уапси обвинетиот поради надворешниот притисок и кандидатурата за ЕУ, туку поради своите морални обврски.
„Исто така, целосна илузија е дека тој притисок ќе даде резултати по однос на прашањето на Косово. 
Ние не работиме под притисок“, рече Тадиќ, додавајќи дека евентуалното запирање на проширувањето на ЕУ би било „катастрофална грешка која пред сé ќе ги погоди балканските народи“, но предизвиканите последици, исто така, ќе ги почувствува и самата ЕУ.
Српскиот министер за внатрешни работи, Ивица Дачиќ, даде слична изјава, велејќи дека со апсењето на Хаџиќ, 46-тиот обвинет кого Хашкиот трибунал го бараше од Србија, „државата излезе од занданата во која беше 20 години. 
ЕУ треба да престане да ја уценува Србија; повеќе нема причина да се условува Србија на нејзиниот пат кон европската интеграција“.
Симиќ, исто така, предвиде дека Косово нема да биде официјален услов за членството на Србија, сé додека има членки на Унијата кои одбиваат да ја признаат независноста на Приштина, макар што истакна дека ќе има голем неофицијален притисок.
„Можеби дури и под влијание на Косово, односите меѓу Србија, Хрватска и Босна и Херцеговина се подобруваат. 
Балканските земји сфатија дека имаат многу причини заеднички да лобираат за членство во ЕУ и дека добрите меѓусебни односи може да им ги отворат вратите на Унијата“, рече Симиќ.
Фаќањето на Хаџиќ покренува уште едно прашање -- дали одговорните за криењето на бегалците од Хашкиот трибунал ќе бидат уапсени?
Воениот аналитичар Александар Радиќ смета дека една ваква истрага би била од корист за Србија, но исто така рече дека ниту една балканска држава досега не ги откри мрежите на помошници на обвинетите од Хашкиот трибунал.
„Тоа не се случи во Хрватска, по апсењето на генерал Анте Готовина. 
А во ваквите истраги би било интересно да се види кој директно им помагаше на обвинетите во криењето, и особено кој им даваше политичка помош во истото“, рече Радиќ за SETimes.
Тој не мисли дека српските власти знаеле каде се кријат обвинетите и дека само чекале погоден момент за нивно апсење.
„Тоа е конспиративна теорија која ја пласираа медиумите, но без каков било валиден доказ. 
Политичката одлука за апсење на бегалците беше донесена откако владата предводена од Борис Тадиќ беше формирана, пред повеќе од три години. 
Верувам дека обвинетите беа уапсени кога безбедносните сили ги лоцираа“, рече Радиќ.
Комплетирањето на соработката со Хашкиот трибунал е задоцнето, забележува тој.
„Ако ова се постигнеше порано, успехот сигурно ќе имаше повеќе тежина за Србија, бидејќи имаше силен консензус за проширувањето на ЕУ. 
Но, сега, одредени членки повеќе не се сигурни дали Грција треба да остане членка, а камоли дали Србија треба да пристапи во Унијата“, рече Радиќ.
Хаџиќ беше уапсен на планината Фрушка Гора, недалеку од Нови Сад, во средата (20-ти јули), по седум години криење. 
Неговиот адвокат, Тома Фила, изјави за новинарите во Белград дека неговиот клиент се криел во странство „веќе долго време“.
Фила додаде дека Хаџиќ нема да поднесе жалба на одлуката за негова екстрадиција во Хаг. 
Според српските закони, обвинетиот треба да му се предаде на Трибуналот во рок од седум до десет дена.
