05/09/2005
Од Игор Јовановиќ за Southeast European Times во Белград – 05/09/05
Славољуб Шчекиќ, инспектор во црногорската полиција, беше застрелан пред неговиот дом во Подгорица на 30 август. 
Убијците го чекале Шчекиќ во темницата во една соседна куќа и го убија со неколку истрели во грб од автоматско оружје.
Јавноста е длабоко потресена од убиството. 
Властите ветија дека брзо ќе ги уапсат убијците, додека пак невладините организации и експертите изразија загриженост за јавната безбедност.
Неколку лица беа приведени и испрашувани од полицијата, но никој не беше осомничен. 
Полицијата, исто така, го пронајде џипот за кој се верува дека бил користен од страна на убијците за да избегаат од местото на убиството. 
Меѓутоа, тој беше кренат во воздух пред да биде извршена проверка.
Шчекиќ е третиот висок полициски службеник убиен во последните пет години. 
Горан Жугиќ, советник на претседателот, загина во еден напад во 2002-та година, додека пак Дарко Распоповиќ, функционер во црногорската служба за државна безбедност беше убиен во 2001-та година. 
Во сите три случаи, жртвите се убиени од заседа пред нивните домови.
Во периодот кога се случи неговото убиство, Шчекиќ истражуваше голем број случаи, меѓу кои и бомбашките напади врз хотелот Сплендид, кои се случија на почетокот од летово. 
Шчекиќ откри дека нападите врз хотелот се случиле откако сопственикот одбил да плати 2,5 милиони евра рекет. 
Уапсени се двајца осомничени и тие се уште се наоѓаат во притвор.
Меѓутоа, според братот на починатиот инспектор, постои поголема веројатност убиството на Шчекиќ да е поврзано со истрагата околу убиството на Душко Јовановиќ, сопственик на опозицискиот дневен весник <I>Дан</I>.
Во саботата (3 септември), Зоран Шчекиќ изјави за медиумите во Подгорица дека неговиот брат му кажал дека открил кој го нарачал убиството. 
Меѓутоа, тој додаде, дека Шчекиќ не спомнал имиња.
Полициски експерти рекоа дека приказната е уверлива, изразувајќи загриженост дека криминалците добиваат пристап кон полициските истраги.
„Се оддаваат тајни информации од полицијата, а тоа укажува дека дел од полициската структура е поврзан со подземјето“, изјави експертот Марко Никовиќ за медиумите во Подгорица.
Истовремено, политичарите од опозицијата ја обвинуваат владата дека е беспомошна во соочувањето со организираниот криминал. 
„Ова докажува дека криминалците можат да прават што сакаат во Црна Гора и дека се помоќни од државните институции“, рече Предраг Поповиќ, претседател на Народна Партија.
