27/01/2012
Марија Паравантес за Southeast European Times во Атина -- 27.01.12
Агенциите за социјална заштита во Грција велат дека има зголемување на семејствата кои бараат помош за нивните деца поради мерките на штедење кои ја доведоа економијата во колапс.
„Несомнено ...
гледаме пораст на бројот на семејствата кои ни се обраќаат за помош, и тоа навистина ги одразува актуелните социоекономски околности“, рече за SETimes претседателот на добротворната организација Асило ту педиу, Поликсени Диому.
Сé поголем број невработени родители бараат финансиска помош, и во помал степен, детска грижа, рече за SETimes Стерјос Сифниос, директор на СОС Педика хорија.
Активностите на неговата организација, објаснува тој, се концентирани на прифаќање на децата додека родителите не најдат работа.
Диому рече дека нејзината организација работи заедно со доброволци-наставници, социјални работници и психолози.
„Им нудиме на децата дом од 6 часот наутро до 5 часот попладне, им даваме четири оброци на ден, ги учиме, и им нудиме спортски и уметнички активности“, рече таа.
Добротворните и хуманитарните организации велат дека самохраните мајки се особено погодени и бараат засолниште и основни производи за себе и своите деца.
„Имаме зголемување на ...
[бројот на] злоупотребувани мајки кои бараат помош и тоа е неизбежно во овие времиња“, рече за SETimes директорката на Кивотос ту косму, Марија Кацивали.
Водечката грчка институција за усвојување и старателство, Центарот за деца И митера се обидува да го реши проблемот на самохраните мајки преку својата програма Јакнење на семејството.
Директорот на центарот, Димитрис Везиракис, изјави за SETimes дека програмата има за цел успешно реинтегрирање на самохраните мајки и нивните деца во општеството преку „советување, психолошка и материјална помош“.
Претседателот на Хамогело ту педиу, Костас Јанопулос, изјави за SETimes дека има алармантно зголемување на запоставувањето на децата.
„Многу родители не можат да се потпрат на сопствените пошироки семејства за помош, бидејќи пензиите се сега недоволни.
Психолошкиот притисок е огромен.
Некои му се свртуваат на алкохолот, дрогата или просто паѓаат во депресија, неспособни во меѓувреме да се грижат за своите деца ...
Тоа е синџир на реакции“, рече тој за SETimes.
И покрај зголемениот притисок со кој се соочуваат добротворните и хуманитарните организации, повеќето велат дека владата не ја поддржува нивната работа.
„Не само што владата не ја поддржува работата на добротворните групи, туку и ги попречува нашите напори.
Благодарение на новиот закон, сите донации што се даваат во добротворните организации сега ќе се оданочуваат“, рече Сифниос.
Вниманието што медиумите го посветуваат на тешкотиите на семејствата доведе до еден позитивен настан во актуелната криза, според Јанопулос.
„Луѓето од целата земја доаѓаат доброволно да понудат што можат, и овој облик на социјална кохезија е многу добредојден“, рече тој.
