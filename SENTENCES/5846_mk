17/06/2011
Од Мухамет Брајшори за Southeast European Times во Приштина – 17.06.11
Тоа е живот во екстремна сиромаштија и невработеност, кој станува уште поголем предизвик поради потребата за реинтегирање во косовското општество, велат ромските бегалци кои беа репатрирани во Косово од Европа во последиве месеци.
Нивната репатријација е дел од договорите за реадмисија потпишани меѓу Косово и Германија, Швајцарија, Бенелукс и другите земји со цел да се изготви стратегија на визна либерализација.
Сепак, додека властите во редица земји започнаа со депортирање на Ромите, косовските организации и активисти за човекови права предупредија да се запре со овој чекор.
„Нема директни политички пречки, ниту закани за враќање во Косово, бидејќи насилството не може да се користи повеќе како причина за барање азил“, се вели во соопштението на Советот за човекови права и слободи (ЦХРФ). 
„Сепак, економската и социјалната ситуација во Косово е исклучително недоследна со можноста да се прифати ваков голем број бегалци.“
ЦХРФ објасни дека недостатокот на инфраструктура ја прави интеграцијата многу тешка и негативно ќе влијае на добробитот на бегалците. 
„Невработеноста и екстремната сиромаштија не создаваат услови за одржливо враќање на бегалците и нивна интеграција во општеството“, објави ЦХРП.
Добар пример за ова е случајот на Ибиш Бајрами (43), кој сега живее со своето семејство во ромската населба во Подујево, 30 километри североисточно од Приштина. 
Тој вели дека германските власти го депортирале без предупредување, по кратка постапка, заедно со неговата сопруга и трите деца.
„Никој не ми кажа дека ќе бидам вратен. 
Дојдоа утрото со полиција и ми рекоа дека имам 30 минути да ги земам неопходните работи бидејќи ќе одам во Косово“. 
Тоа беше нешто што никогаш не можев да замислам дека [ќе се случи] на таков начин, иако знаевме дека еден ден може да не депортираат“, рече Бајрами за SETimes.
Како буквално и сите повратници, тој е невработен, што ја прави задачата на преживување уште потешка, со оглед на големиот број невработени луѓе во Косово -- регистриран на 45%, највисок во Европа. 
Бајрами вели дека е едвај во состојба да врзе крај со крај собирајќи и продавајќи старо железо.
Тој, исто така, објасни дека по 13 години во Германија, тој се соочи со многу тешкотии по своето враќање, особено во однос на приспособувањето на секојдневниот живот во Косово. 
Неговите деца се соочија со најголемата тешкотија, според него, бидејќи не го разбираат јазикот на наставата во училиштето.
„Повеќе од два месеци моите деца не одеа на училиште, бидејќи не зборуваат албански многу добро, а ромското училиште во нашата населба [исто така] го има за наставен јазик албанскиот. 
Тие имаа тешкотии во учењето и за време на тестовите. 
Најмладиот, Есад (14), престана да оди на училиште бидејќи му беше невозможно да се префрли од германско училиште [на она] во Косово, целосна промена“, рече Бајрами.
Минатата година Советот на Европа усвои резолуција во која ги повикува земјите-членки да прекинат со враќање на барателите на азил од косовските Роми ако нивната безбедност -- како и економските и социјалните услови за живеење нормален живот -- не бидат загарантирани.
Сепак, ова не ги прекина депортациите, и сé повеќе Роми се жалат на тешкотии за интегрирање во косовското општество. 
Меѓу нив е и Африм Красниќи (27), кој е, исто така, депортиран од Германија.
„Тука нема иднина за мене. 
Немам работа, немам образование, а тие ме вратија без да ми обезбедат каква било помош“, рече Красниќи за SETimes.
Со оглед на чувството на беспомошност и недостатокот на помош понудена од косовските институции, ромските бегалци го сметаат враќањето во ЕУ за своја единствена остварлива опција.
„Во декември, се обидов да се вратам во Германија, но тие ме уапсија во Унгарија за нелегално преминување на границата. 
Платив 3.000 евра само да одам таму, и штом добијам пари, повторно ќе се обидам“, рече Красниќи.
