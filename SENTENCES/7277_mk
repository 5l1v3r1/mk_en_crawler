08/10/2012
Бени Андони за Southeast European Times во Тирана -- 08.10.12
Во обид за запирање на растечкиот број убиства од крвна одмазда во Албанија, водачите на Католичката црква издадоа специјален декрет дека Католиците кои вршат убиства од одмазда ќе биде екскомуницирани од црквата.
Црквата, исто така, ги повика албанските судски власти да изрекуваат максимални казни за убиство и посебно за убиство од одмазда.
Црквата се залага за казна доживотен затвор за осудените убијци, без можност за помилување.
Ѓин Марку, претседател на непрофитниот Национален комитет за помирување, кој работи на ставање крај на крвните одмазди, изјави за SETimes дека почнувајќи до средината на септември, имало 101 вакви убиства во Албанија оваа година.
Од 1990-тите во земјата имало повеќе од 10.000 убиства од одмазда, според Националниот комитет за помирување.
Крвната одмазда придонесе за зголемениот процент на убиства во Албанија, која има повеќе убиства отколку која било друга балканска држава, според Институтот за демократија и медијација во Тирана.
Во 2009 година имало 2,7 убиства на 100.000 луѓе, додека тој број се зголемил на 4 убиства на 100.000 луѓе во 2011 година.
Луиџи Мила, шеф на Комисијата за правда и мир, која соработува со Католичката црква на смирувањето на крвните одмазди, рече дека ситуацијата во северна Албанија „е исклучително очајна и безнадежна“.
Тој рече дека многу семејства живеат во изолација бидејќи стравуваат дека ќе бидат цел на крвна одмазда.
„Многу деца не одат на училиште ...
Има мажи кои чекаат цел ден и секој ден да убијат или да бидат убиени“, рече Мила.
„Оваа година бројот на убиства ненадејно и необјасниво се зголеми, но во секој случај никогаш не е добредојден.“
Извори од aрхиепископијата велат дека почнале со изготвување на декретот откако една 17-годишна девојка и нејзиниот дедо беа убиени од соперничко семејство.
„Луѓето кои се опфатени со овој декрет и се покајуваат или жалат подоцна, мора јавно да го искажат своето каење, да ја поправат нивната направена неправда, да ја сносат казната пропишана со законот и да добијат помилување преку причесна исповед“, се вели во декретот, потпишан од бискупот Анџело Масафра од Скадар, Луцјан Августини од Сапа и Отавио Витале од Лежа.
„Навистина сме многу загрижени поради големиот број убиства и кривични дела кои се случија во 2012 година“, рече Августини.
„Оваа година нашата загриженост се зголемува ден по ден, слушајќи ги свештениците кои доаѓаат кај нас и велат дека сé повеќе расте домашното насилство, употребата на сила во односите меѓу луѓето и одмаздата и крвната одмазда.“
Според Националниот комитет за помирување, повеќе од 1.300 албански семејства живеат во изолација, а 700 деца не одат на училиште поради страв дека ќе бидат цел на крвна одмазда.
Руралните имотни спорови одзедоа 7.800 човечки животи во изминатите две децении во земјата, додека другите се убиени во спорови околу честа на семејството или шверцот со жени.
Марку рече дека проблемот го влошуваат оние што сакаат да профитираат од убиствата од одмазда.
Тој рече дека има гласини за луѓе кои заговараат со една од страните во крвната одмазда и ја намамуваат другата страна во фатална заседа, за 50.000 до 100.000 евра.
„Во денешна Албанија, како и во изминатите 100 години, отсекогаш имало настани пред кои другите се шокирани и остануваат без зборови.
Но, јас не верувам дека може да има поголем шок од крвни одмазди во 2012 година“, рече заSETimesМустафа Нано, независен аналитичар.
„Ние, како Албанци, веќе сме навикнати на некој начин, на сите овие случувања, дури и не се шокираме повеќе.“
