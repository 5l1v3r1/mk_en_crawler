09/07/2012
Менексе Токјај за Southeast European Times во Истанбул -- 09.07.12
Двајца познати личности посочуваат дека шестмесечниот мандат на кипарските Грци во претседателството на ЕУ, претставува можност за коригирање на скоро 40 годишната историја -- повторното обединување на Кипар за првпат од турската инвазија во 1974 година.
Долгорочниот предлог на Праксула Антониаду Кириаку, поранешен кипарски министер за енергија и актуелен водач на партијата Обединети демократи, и г-дин Греам Вотсон од Европската либерал-демократска и реформска партија, е даден во форма на есеј и е достапен на интернет и во неколку весници.
Парот вели дека „целта за претседавање на обединет Кипар со ЕУ е пропуштена;
и недостигот на политичко решение во изминатите 40 години е доказ за неуспехот на политичката волја и имагинација“.
Тие повикуваат на договор за повторно обединување на Кипар до крајот на претседавањето на Кипар со ЕУ.
Предлогот, ако биде сериозно сфатен од двете страни, мора да надмине одредени пречки.
Турција, која аспирира да биде членка на ЕУ, рече дека нема да учествува на настаните на ЕУ на кои претседаваат претставниците на кипарските Грци, чиј мандат започна овој месец и ќе трае до крајот на годинава.
„Прилично наивно е да се очекува дека [претседателот на кипарските Грци] Христофиас, кој одолговлекува уште од 2008 година, ќе преземе конкретни чекори во текот на следните шест месеци за постигнување решение“, рече за SETimes Ахмет Созен, професор по меѓународни односи на Источномедитеранскиот универзитет и директор на Кипарскиот центар за политика.
Кириаку и Вотсон се согласија дека само преку обединување Кипар може да процвета.
„Ниту грчките, ниту турските Кипарци не можат да го исполнат својот економски потенцијал во поделен, екононски ограничен и милитаризиран остров со несигурна иднина“, рече тој во написот.
Тие посочуваат дека за да се прекине ќор-сокакот, градот Варошија треба да се врати на неговите оригинални жители, и повика на отворање на пристаништето во Фамагуста и аеродромот во Ерчан.
Тие, исто така, посочија дека Турција треба да го отвори главниот аеродром и пристаниште за кипарските летала и бродови, како и дека се отворени дополнителни поглавја за пристапувањето на Турција во ЕУ.
Во интервју за SETimes, Кириаку рече дека ќе има можности за трговија меѓу цел Кипар и Турција откако ќе се нормализираат политичките односи, и додаде дека овој процес ќе донесе дополнителни инвестиции во инфраструктурата и зголемен прилив на странски инвестиции поради отстранувањето на политичкиот ризик.
Нормализацијата на политичките односи, исто така, ќе значи дека турските пристаништа, кои се моментно затворени за бродовите што пловат со кипарското знаме, ќе се отворат;
додека кипарските Турци отсечени од ЕУ ќе добијат директни средства за трговија и патување таму.
Откривањето значителни наслаги на природен гас покрај јужниот брег на Кипар на крајот од 2011 година може да биде од голема корист, велат авторите.
„Но, тоа ќе бара мудро политичко управување од сите вклучени страни.
Во таа смисла, тоа е можност да се создаде или да се раскине“, истакнаа тие, додавајќи дека повторното обединување ќе им овозможи на сите Кипарци да ги споделат бенефициите што доаѓаат од експлоатацијата на природното богатство на островот.
Вотсон, кој е и во Контакт групата на високо ниво на Европскиот парламент за односи со заедницата на кипарските Турци, рече дека поделбата на Кипар на многу начини претставува исмејување на европскиот проект, бидејќи покажува дека ЕУ не може да го реши конфликтот ниту во сопствените граници.
Тој изјави за SETimes дека претседавањето со ЕУ му дава на Христофиас можност за целосно влијание врз ЕУ за изнаоѓање решение.
„На пример, работењето заедно со Турција за Сирија, може да ни даде нови можности за соработка“, рече тој.
Писмото може да се прочита на следниот линк.
