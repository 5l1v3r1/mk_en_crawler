29/04/2011
Од Јустин Вела за Southeast European Times во Истанбул -- 29/04/11
Ескалирачките немири во турскиот претежно курдски југоисточен дел се закануваат да фрлат сенка на, како што некои веруваат, најважните избори на земјата во поновата историја.
Предизборната кампања започна, при што вниманието уште еднаш се фокусира на курдското население во Турција, кое бара поголема застапеност и права.
Владејачката Партија на правдата и развојот (АКП) има за цел да освои доволно места во парламентот за да докаже дека има мандат да го измени уставот, кој беше воспоставен по воениот удар во 1980 година.
Деталите на новиот устав, и како истиот го редефинира државјанството и идентитетот, ќе бидат клучни за исполнување на едно од примарните курдски барања:
официјалното признавање на нивниот идентитет и јазик.
Во потегот кој ги разлути Курдите, турскиот Висок изборен одбор (ИСК) на 18-ти април изрече пресуда со која им забрани на неколку прокурдски политичари да се кандидираат на изборите.
„Одлуката беше дефинитивно политичка одлука, тоа беше целосно политичка одлука.
Ова го извади целиот курдски народ на улиците“, рече за SETimes Себахат Тунчел, еден од забранетите парламентарци од Курдистанската партија на мирот и демократијата (БДП).
По масовните демонстрации и меѓународниот протест, одлуката беше брзо променета.
Но, острите мерки на курдските политичари продолжија со дополнителни апсења на 35 членови на БДП на 25-ти април.
Тие се обвинети за врски со Курдистанскиот комунистички сојуз (КЦК), заштитничка организација на курдистанските групи блиски до терористичката Курдистанска работничка партија (ПКК) и наклонета кон формирање влада во сенка во областите населени со курдско население.
Како одговор на ова и други апсења, десетици илјадници Курди моментно протестираат низ целата земја.
Хенри Џ.Барки, експерт за Турција и Курдите во Карнеги иницијативата за меѓународен мир, напиша преку имејл дека владата е многу загрозена од КЦК и, особено, напорите да почне кампања на граѓанска непослушност.
„Кампањата на граѓанска непослушност, најверојатно, ќе добие големо меѓународно внимание и турската држава (владата, судовите итн.) се обидува да ја спречи.“
„Во овој случај, владата работи во тим;
забраната за политичарите беше ужасно срамотење и потенцијално многу експлозивна.
Истата мораше да се разбие;
ова тие сметаат дека ќе успеат да го направат.“
По првичната забрана на прокурдските политичари, АКП беше критикувана што не зборува поостро.
Но, молкот на партијата се чини дека е пресметан потег.
АКП традиционално постигнува прилично добри резултати во курдскиот југоисточен дел, при што БДП е единствениот вистински конкурент во регионот.
Сепак, АКП мора да привлече различни гласачи, кои ги вклучуваат и националистичките Турци, со изборна стратегија осмислена за привлекување гласови од Партијата за националистичка акција (МХП).
„Всушност, АКП ги лови гласовите на МХП со цел да ја држи таа партија под прагот [за влез во парламентот] од 10%“, рече Барки.
„Логиката е дека ако МХП нема чисти 10 отсто, тогаш скоро сите места во парламентот што би ги освоила ќе одат за АКП.“
Турција има повисок изборен праг од која било друга европска земја, со цел да се намали политичкото фракционерство и -- според некои -- да им се отежни на курдските партии да се претставуваат себеси.
Барем во дел поради тоа што Курдите повторно се наметнуваат себеси, колку од турските националистички гласови ќе привлече АКП останува неизвесно.
„БДП има сигурна победа во југоисточниот дел;
контроверзноста со ИСК [Изборниот одбор] за три дена направи нешто што месец и половина предизборна кампања требаше да го направат:
ја врати дома пораката на БДП“, рече Барки.
Тунчел смета дека неодамнешните настани ја унапредија неколкудецениската борба за курдските права.
„Има една курдска изрека“, рече Тунчел, „Или слобода, или слобода.“
