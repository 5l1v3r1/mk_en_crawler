04/06/2012
Линда Карадаку, Мухамет Брајшори и Игор Јовановиќ во Приштина и Белград за Southeast European Times -- 04.06.12
Српскиот претседател Томислав Николиќ рече дека е подготвен да се состане со српските водачи во северно Косово, на разговори во врска со одговорот на неговата нација на операцијата на КФОР, при која беа повредени три лица и двајца војници во северно Косово.
Николиќ, новиот националистички претседател и поранешен вицепремиер на Југославија во времето на Слободан Милошевиќ, оваа недела ќе започне состаноци со партиските претставници, како подготовка за формирањето нова влада. 
Тој изјави за српскиот радиотелевизиски сервис Б92 дека, исто така, планира да се состане со косовските Срби.
„Граѓаните треба да знааат што ги очекува и зад која одлука стои нивната држава, и што не е договорено и е манипулација со нивната волја и желба, манипулација на силата што Приштина, најверојатно, сака да ја прикаже сега“, рече Николиќ.
Војниците на КФОР во оклопни возила се судрија со жителите на селата Рударе и Дудин Крс, во близина на градот Звечан во петокот (1-ви јуни), за да ги отстранат барикадите што беа подигнати од Србите минатата година.
Поголем дел од Косово е албански, но Србите долж српската граница ја отфрлаат Приштина и не ја признаваат независноста што Косово ја прогласи од Србија пред четири години.
Николиќ е попопуларен кај косовските Срби од својот претходник, претседателот со два мандати Борис Тадиќ, кого некои луѓе го обвинија за премногу отстапки во врска со Косово заради добивање кандидатски статус во ЕУ.
Некои косовски Срби изразија изненадување и разочараност што Белград не презеде енергично дејство за време на ќор-сокакот во петокот.
Началникот на округот на Косовска Митровица, Раденко Недељковиќ, рече дека српските власти требаше да реагираат „решително и енергично“. 
Градоначалникот на општина Звечан, Драгиша Миловиќ, рече дека косовските Срби мораат наскоро да остварат разговори со Николиќ.
Ивица Дачиќ, српскиот министер за внатрешни работи во заминување, рече дека земјата „мора решително да одговори на нападите врз Србите во северно Косово“.
„Мораме да одговориме реципрочно. 
Такви се односите во меѓународната заедница. 
И оние што говорат за тоа треба да обрнат внимание каков реципроцитет ќе биде. 
Ако некој мисли дека може да ги нападне Србите во северно Косово без казна, тогаш Србија нема државна политика“, рече тој за новинарите во Бања Лука.
Бујар Гаши, соработник во Центарот за решавање и испитување на конфликтите во Приштина, изјави за SETimes дека судирите во северно Косово се чини дека беа темпирани да се совпаднат со поставувањето на Николиќ за претседател.
„Неговата партија е една од највлијателните во северот, и судирите имаат за цел да го стават прашањето на северно Косово на преговарачката маса, во врска со неговиот специјален статус или поделба, што покажува дека Србите се противат на каков било обид за преземање контрола, и ова претставува предизвик за Приштина во спроведувањето на нивните планови за северот“, рече Гаши.
КФОР во петокот негираше дека неговата мисија беше поврзана со транзицијата од Тадиќ на Николиќ.
„КФОР го направи ова од практични причини, да создаде слобода на движењето за себе“, рече за SETimes пратеничката на косовските Срби, Рада Трајковиќ, додавајќи дека „сите, вклучително и новата влада во Белград треба да биде свесна за сериозноста на ситуацијата“. 
Владата мора да изгради стратегија за „преживување на Србите во Косово“.
Горан Богдановиќ, српски министер за Косово, се залага за продолжување на дијалогот меѓу Белград и Приштина во Брисел, како еден од начините за смирување на тензиите во северно Косово.
„Недопустливо за КФОР е да пука во српскиот народ, но јас им кажав на Србите, особено на северот, дека не можат да го бранат Косово со оружје. 
Дијалогот е единствениот пат, но меѓународните мисии мора да обезбедат цврсти гаранции за Србите во северно Косово дека Приштина нема да се обиде повторно да го преземе северот, на насилен и унилатерален начин“, рече Богдановиќ за SETimes
