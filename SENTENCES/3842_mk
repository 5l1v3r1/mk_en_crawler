18/02/2008
(AФП, АП, Блумберг, ДПА, Индипендант, Тајмс, Вашингтон тајмс, Еуроњус, КНА - 18/02/08;
AП, Ројтерс, АФП, ДПА, ББС, УПИ, Телеграф, ВОА, КНА, Сајпрус мејл - 17/02/08)
Актуелниот претседател Тасос Пападопулос ја изгуби последната шанса за добивање втор мандат, со оглед на тоа што заврши зад своите двајца главни противници во првиот круг од претседателските избори во Кипар во неделата (17-ти февруари).
Во вториот круг на 24-ти февруари ќе се соочат конзервативниот водач Јоанис Касулидес и комунистичкиот водач Деметрис Кристофиас.
Двајцата изразија поддршка за обновувањето на разговорите за ставање крај на 34-годишната поделеноста на островот.
Повеќе од половина милион гласачи, меѓу кои и околу 400 кипарски Турци избираа помеѓу деветте претседателски кандидати што учествуваат на изборите во јужниот дел на Кипар, кој е под грчка управа, каде што гласањето е задолжително.
Објавувајќи ги официјалните резултати, претседателот на избирачките единици, Лазарос Савидес, рече дека одѕивот бил 89.62 отсто, околу 1 отсто понизок отколку на претседателските избори во 2003 година.
И покрај тоа што анкетите на јавното мислење покажаа дека Пападопулос води, тој заврши на третото место во неделата, со 31,8 отсто од гласовите.
Касулидес беше прв со 33,5 отсто, по што следеше Христофиас со 33,3 отсто.
Другите шестмина кандидати освоија помалку од 1 отсто гласови.
Многумина сметаат дека Пападопулос (74) е виновен за неуспехот на последните напори предводени од ОН за повторно обединување на островот во 2004 година.
Тој јавно водеше кампања против предложеното решение, кое кипарските Грци потоа го отфрлија.
Иако мнозинството кипарски Турци го одобрија планот за повторно обединување, само меѓународно признаениот дел од островот на кипарските Грци влезе во ЕУ на 1-ви мај 2004 година, претставувајќи ја целата земја.
Признавајќи го поразот во неделата, Пападопулос инсистираше на тоа дека неговиот глас „не“ ја „спаси Република Кипар во април 2004 година“.
Касулидес (59), поранешен министер за надворешни работи, е водечки член на десничарската партија ДИСИ, но учествуваше како независен кандидат.
Откако изби на првото место во неделата, тој ги повика гласачите да го поддржат во вториот круг, ветувајќи им подобра иднина.
„Сите оние кои веруваат дека Кипар треба да стане модерна европска држава, сега е време да се здружат“, рече Касулидес, кој го поддржа мировниот план во 2004 година спонзориран од ОН.
„Сега е време да се надмине сето она што го подели народот околу кипарскиот проблем во изминативе неколку години.“
Христофиас (61) во неделата вети дека ќе работи со кипарските Турци на изнаоѓање взаемно прифатливо решение.
„Следната недела ние оставаме сé што не дели, го оставаме зад себе ќор-сокакот, ги оставаме разговорите од минатото и создаваме мирна, среќна иднина за сите Кипарци без исклучок“, рече Христофиас.
„Никогаш нема да прифатиме решение што нема да ги исполнува основните принципи што ги обликувавме сите овие години.“
Касулидес и Христофиас сега подеднакво се надеваат дека ќе ја добијат поддршката на ДИКО, социјалистичката партија ЕДЕК и Зелените.
За победа во вториот круг, кандидатот мора да добие најмалку 50 отсто од гласовите плус еден глас.
Исходот од изборите во неделата покажа дека „65 отсто до кипарските Грци гласале за кандидатите што се за решение“, рече политичкиот аналитичар Хуберт Фаустман, професор-соработник на Универзитетот во Никозија.
„Кипарските Грци се враќаат на преговарачката маса.“
