21/02/2006
Од Кристина Чук за Southeast European Times во Загреб -- 21/02/06
Хрватите ја поздравија најавата на министерот за туризам, Божидар Калмета, минатата година дека земјата ќе изгради мост што ќе го поврзува полуостровот Пељешац со остатокот од Хрватска. 
Моментно патниците мора да поминат низ 23 километри од босанската крајбрежна територија за да дојдат од еден дел на Хрватска до друг.
Мостот се очекува да биде еден од најзначајните инфраструктурни проекти на владата. 
Тој ќе биде долг 2.300 метри и висок 30 метри, што ќе овозможи непречено одвивање на бродскиот сообраќај. 
Цената на изградбата се проценува на околу 250 милиони евра, а предвидениот датум на негово завршување е 2008 година. 
Кога ќе биде завршен мостот, на Хрватите повеќе нема да им требаат пасоши за да стигнат од северниот до јужниот дел на нивната земја.
Но, проектот наиде на пречка. 
Босанските власти се спротивставија, велејќи дека проектот би можел да го блокира пристапот на земјата до Јадранското Море. 
Пристаништето кај Неум е единственото парче територија на БиХ на јадранското крајбрежје и Босанците се загрижени дека мостот би можел да го попречува влезот и излезот на бродовите од босанските територијални води.
На почетокот на градежните работи во ноември Калмета рече дека Хрватска добила одобрение од БиХ за мостот. 
Но, неговиот босански колега, Бранко Докиќ, го негираше тоа.
„Никоја од БиХ не дал одобрение за мостот. 
Ние формиравме комисија, која мора да ги провери добиените документи и да направи извештај за тоа“, рече Докиќ.
Во писмото до Калмета Докиќ вели дека проектот не е прифатлив бидејќи документацијата не е комплетна, како и дека Загреб мора да ја обезбеди целосната документација пред да се донесе каква било одлука за изградбата.
Калмета потврди дека добил писмо, но тврди дека двете страни се согласиле за проектот во март 2005 година.
Хрватска сега го одложи ратификувањето на договорот за државната граница со БиХ, за да може да се разгледаат сите факти. 
Хрватскиот премиер Иво Санадер рече дека нема да се откаже од проектот за мостот, инсистирајќи на тоа дека Хрватска има право да ја поврзи својата територија. 
Можно е вклучување на меѓународна арбитража.
Двете земји моментно разговараат за решавањето на еден сличен спор во врска со хрватското пристаниште Плоче. 
Босанските власти сакаат нов договор за управувањето со пристаништето, но Хрватска бара оваа област да остане на хрватска територија.
