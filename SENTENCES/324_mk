01/03/2010
Од Линда Карадаку за Southeast European Times во Приштина -- 01/03/10
Анмари Репиќ е Косовска Србинка која одлучила да остане во својата татковина. 
Анмари, новинарка со нејзина телевизиска емисија на јавната радиодифузна мрежа, е убедена дека нејзината заедница има иднина во независно Косово.
„Интеграцијата на Косовските Срби започна со нивното учество на локалните избори [во ноември и декември 2009-та година], изјави Репиќ за SETimes. 
„Тие гласаа бидејќи се надеваат дека тие локални структури ќе го подобрат нивниот живот на Косово“.
Речиси сите Срби во северниот дел од земјата -- регионот најблизок до Белград, како географски, така и политички -- не излегоа на изборите. 
Тие, исто така, го отфрлија планот за интеграција изготвен од страна на Меѓународната цивилна организација (МЦО) и владата на Косово.
Но, многу Срби од југот зазедоа еден попрагматски приод и во голем број излегоа на гласање. 
Слободан Петровиќ, претседател на партијата Независни Либерали, изјави за SETimes дека приближно 70 отсто од Србите јужно од Ибар избрале да учествуваат.
Според Репиќ, „Србите сфатија дека тоа е нивната последна шанса за локална организација, за повеќе работни места, подобри патишта, грижа за околината“.
Иако „паралелните структури“ на север поддржани од Белград можат да се соочат со некои бирократски и судски задачи, тие не нудат реална, секојдневна власт и не можат да се носат со администрацијата на малиот бизнис, градежните дозволи, контролата на трговијата или изградбата на училишта, вели Репиќ.
Портпаролот на МЦО Енди МекГафи изјави за SETimes дека големото учество на изборите од страна на Србите на југот резултираше со „не мал дел од позитивната порака испратена од институциите на Косово ... 
поддржани од меѓународните организации“.
Подрачјата каде имаше најголем број на излезени гласачи, вели Мекгафи, беа Грачанице/Грачаница, Ранилуг/Ранилуг, Клокот-Вербовц/Клокот-Врбовац и проширената општина Новоберде/Ново Брдо.
„Исто така, имаше убедлив број на излезени гласачи на изборот за градоначалник во Штерпце/Штрпце“, додава тој.
Освен излезеноста на изборите, уште еден знак за интеграцијата може да се најде во Собранието на Косово, кое вклучува припадници од заедницата на Косовските Срби и има мандатна квота за претставници на малцинствата.
За време на неодамнешната прослава на Денот на независноста, претставникот на Косовските Срби во Собранието на Косово Бранислав Грбиќ учествуваше на седницата која официјално ја означи втората годишнина од независноста на земјата.
„Ние сме дел од оваа институција и ги прифативме новите случувања во земјата ... 
моето учество на свечената седница е многу нормално“, изјави Грбиќ за косовскиот дневен весник Коха Диторе.
Во владата има двајца министри-Косовски Срби, а во тек се разговори за отворање на телевизиски канал на српски јазик кој ќе ги покрива вестите од целата земја.
„Фер е да се каже дека работите одат напред, но сега започнува вистинската работа, а тоа е да се осигураме дека новите институции и новите структури функционираат на секојдневна основа“, вели Мекгафи.
МЦО ги пофали одредбите во својот Детален предлог за статусот за вклучување на високо развиени гаранции за заштита на правата на малцинствата. 
Планот изготвен од страна на поранешниот висок претставник на ОН Марти Ахтисари и заштитен со уставот на Косово вклучува гаранции за локалната самоуправа, заштита на верското и културното наследство и демократската застапеност.
„Мислам дека многу припадници на заедницата на Косовските Срби ја гледаат политичката реторика како минато и ги оценија одредбите онакви какви што се -- многу внимателен и избалансиран пакет мерки чија цел е да обезбедат благосостојба на сите заедници на Косово долгорочно“, рече Мекгафи, признавајќи дека едно вистински функционално мултиетничко општество останува работа која е во тек.
„Колку повеќе луѓето работат заедно и се потпираат врз нивниот сопствен суд, толку повеќе се гради доверба и зеаднички дух. 
Сето ова им помага на луѓето да се спротивстават на обидите за дестабилизација“, вели портпаролот на МЦО.
Што се однесува до северниот дел од земјата, Анмари Репиќ вели дека иднината зависи од формирањето на нови општини кои ќе можат да се погрижат за бизнисот, истовремено поттикнувајќи раст. 
Веќе се формирани најмалку три нови општини.
„Ќе имаат ли тие повеќе работни места“, прашува Репиќ. 
„Ќе имаат ли студентите попуст за да патуваат од Грачаница до Митровица? 
Ќе има ли повеќе трговија, нови станови за враќање на прогонетите, подобри здравствени услуги?
Србите во новото Косово можат да имаат добар живот, инсистира таа, но прво мора да бидат одговорени овие практични прашања.
