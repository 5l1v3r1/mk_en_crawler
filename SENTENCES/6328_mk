21/09/2011
Од Линда Карадаку за Southeast European Times во Приштина -- 21/09/11
Косовскиот процес на приватизација датира од времето на администрацијата на УНМИК, кога беше формирана Косовската доверителска агенција (КТА). 
Истиот продолжи со Косовската агенција за приватизација (КПА), формирана од пратениците во 2008 година.
Досега се приватизирани 295 државни претпријатија, вклучително и рудникот Фероникел во Глоговац и Цементарницата Шар, а формирани се 650 нови претпријатија.
„Сметаме дека процесот на приватизација претставува прв чекор кон економски развој, што значи создавање стабилни работни места“, рече за SETimes портпаролот на КПА, Или Калоши.
Доверителските фондови управувани од КПА за раководење со приходите собраа 578 милиони евра, при што 537 милиони од таа сума дојдоа од приватизацијата на социјалните и државните претпријатија, рече тој. 
Остатокот беше од продажбата на имотите со ликвидација.
Работниците добиваат 20 отсто од цената на продажбата по приватизацијата. 
Според Кабаши, околу 43,5 милиони евра им се исплатени на вработените како резултат на тоа -- 15 милиони се распределени од поранешната КТА во текот на шестгодишниот период, и 28 милиони од КПА.
Но, агенцијата потврдува дека процесот на приватизација не е целосно успешен. 
Властите велат дека еден проблем е сопственоста на Србија на различни претпријатија во државна сопственост и договорите потпишани во тоа време.
Друга пречка е бавното темпо на ликвидацијата.
„Процесот на ликвидација не го постигна посакуваниот напредок“, вели Калоши. 
„Причината се законите што се во сила, кои наложуваат околу три години за ликвидација на едно претпријатие. 
Има околу 600 претпријатија што треба да се ликвидираат, што значи дека овој процес ќе продолжи ... 
уште 30 години.“
„Затоа се сметаше дека е неопходно да се направат законски измени, процес кој сега се разработува“, рече тој.
Значајни измени се вклучени во законот за Агенцијата за приватизација, со цел драстично забрзување на процесот и замена на застарените регулативи на УНМИК. 
Парламентот го одобри пакетот во принцип, и се очекува неговото конечно одобрување.
Косовскиот аналитичар Ибрахим Реџепи изјави за SETimes дека приватизацијата на социјалните претпријатија е во последната фаза. 
Два главни предизвици се комплексот Трепча, кој екстрахира и обработува минерали, и туристичкиот комплекс Брезовица.
Во случајот на вториот грубо се одразуваат „политичките проблеми и српските претензии за сопственост,“ рече тој.
Реџепи смета дека владата треба да продаде дел од имотот на јавните претпријатија, не толку за да ја наполни владината благајна, туку за да го елиминира државниот монопол во одредени сегменти. 
Но, продажбата треба да се прави чекор по чекор за да се елиминираат економските и социјалните проблеми, рече тој.
Косовскиот Институт за напредни студии, ГАП, организираше дебата за процесот на приватизација во април, на која беше заклучено дека промените на правната база за приватизацијата и изготвувањето соодветни нови закони е нешто што е итно потребно.
Сепак, учесниците истакнаа дека процесот треба да биде транспарентен, и не избрзан како што беа законите во Пакетот на Ахтисари. 
Законот за косовската Агенција за приватизација беше дел од тој пакет.
