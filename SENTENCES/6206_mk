24/08/2011
Игор Јовановиќ за Southeast European Times во Белград -- 24.08.11
Србија уште еднаш ќе се обиде да го продаде националниот авиопревозник ЈАТ, компанија чии долгови сега се проценуваат на околу 300 милиони евра.
Првиот тендер за продажба на 51 отсто од акциите во претпријатието во 2008-та година пропадна -- ниту една компанија не беше заинтересирана да ја плати цената од 51 милиони евра.
Сега државата одлучи да ја промени стратегијата и им понуди на потенцијалните партнери новоформирана компанија која ќе нема долгови.
Услов за учество на тендерот е компанијата понудувач да мора да има превезено најмалку 1,5 милиони патници во 2010-та година и да има пријавено салдо од 200 милиони евра.
Новата компанија доби симболичко име ЊуКо.
Пријавувањето за учество на тендерот ќе трае до 30-ти септември.
Владините претставници веруваат дека овој пат понудата ќе биде многу попривлечна за потенцијалните инвеститори.
„Партнерот ќе добие сосема нова компанија во која ќе инвестира заедно со државата Србија, истовремено добивајќи го она што е моментално најдобро во ЈАТ -- постојната флота, пилотите, распоред на најпривлечни локации и со најпривлечни датуми, на најдобрите аеродроми во светот и Европа“, изјави државниот секретар за воздушен сообраќај Миодраг Миљковиќ.
Но, белградскиот економист Махмут Бусатлија е загрижен за успехот на продажбата на ЈАТ.
„Тендерот беше распишан во време кога глобалната економска криза може повторно да добие интензитет.
Ако се случи тоа, луѓето прво ќе се откажат од патувањето.
Потполно е нејасно кој ќе склучи договор со српскиот авиопревозник под такви услови“ изјави Бусатлија за SETimes.
Тој смета дека уште една одлука на владата е контроверзна:
отпишувањето на долгот на ЈАТ, ставајќи го врз грбот на даночните обврзници во Србија.
„Наместо да распишува тендер, државата треба да се обиде да го преструктуира ЈАТ, да ги намали неговите долгови и да ја направи компанијата пофункционална.
Меѓутоа, во ваквите ситуации во Србија, секогаш има премногу политика, а премалку професионалност“, рече Бусатлија.
Економистот Милан Ковачевиќ вели дека главната предност на ЈАТ се неговите ексклузивни права на летање до одредени дестинации.
Но, дури ни тоа не гарантира успех на тендерот.
„Правото да лета до атрактивни дестинации е вистинската вредност на ЈАТ.
Тоа е адут за изнаоѓање на купувач, но со предуслов компанијата претходно да се ослободи од долговите и вишокот на вработени“, рече Ковачевиќ.
Во Белград, политичката опозиција, исто така, се противи на тендерот.
Српската радикална партија рече дека имотот на ЈАТ вреди 220 милиони евра, а владата сака да го продаде под оваа цена.
„Одлуката на српската влада да го продаде ЈАТ преку модел на стратешко партнерство е план да се даде имотот на компанијата на странци за практично ништо и да се пренесе долгот на ЈАТ на државата и српските граѓани“, инсистира Радикалната партија.
Некогаш моќниот авиопревозник бележи пад во работењето во последните две децении.
Според официјалните податоци, флотата на ЈАТ во моментов има само 14 застарени авиони - десет Боинг 737-300 и четири АТР72-200.
