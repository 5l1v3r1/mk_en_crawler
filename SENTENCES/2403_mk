31/10/2005
(БЕТА, News Room Finland - 30/10/05; Ројтерс - 29/10/05; AП, ADN Kronos International, Maкфакс - 28/10/05)
Со приближувањето на почетокот на разговорите во врска со идниот статус на Косово, водачите на етничките Албанци во покраината во петокот (28-ми октомври) не можеа да се согласат околу заедничката преговарачка стратегија.
„Се надевам дека на нашиот следен состанок ќе имаме поголема креативност и разбирање за меѓусебните идеи, како и повеќе толеранција“, рече Ветон Сурои, претседателот на опозициската партија Ора, по разговорите во Приштина.
Во тимот, кој ќе го предводи косовскиот претседател Ибрахим Ругова, се вклучени и премиерот Бајрам Косуми, претседателот на парламентот Неџат Даци, водачот на Демократската партија на Косово, Рамуш Харадинај, како и Сурои.
Минатиот понеделник Советот за безбедност на ОН го одобри почетокот на разговорите околу статусот, кои се очекува да започнат по назначувањето на специјалниот претставник на ОН. 
Генералниот секретар на ОН, Кофи Анан, го спомена поранешниот фински претседател Марти Ахтисари како најверојатен кандидат за тоа место.
Во меѓувреме, меѓународните претставници ги повикаа водачите на косовските Албанци да ги забрзаат подготовките.
„Мислам дека би било добро да имаме брзо седница на парламентот, како и јасна и добра резолуција која ќе биде насока за преговарачкиот тим за да си ја знае својата цел“, рече шефот на УНМИК, Сорен Јесен-Петерсен, во четвртокот по состанокот со Ругова.
Разговорите се очекува иницијално да се водат преку шатл-дипломатија пред страните вклучени во процесот да седнат на преговарачката маса.
„(Наоѓањето на решение) мора да започне најпрво со слушање на различните страни, иако нивните ставови се прилично добро познати“, Ројтерс го цитираше Ахтисари во саботата од интервјуто за финската национална радио-телевизија ЈЛЕ. 
„Потоа треба да разговараме со нив за тоа како можат да се решат овие проблеми. 
Сé уште остануваат многу основни работи да се завршат пред да може да започнат какви било конкретни разговори“, додаде тој.
Шеесетиосумгодишниот Ахтисари одигра клучна улога во меѓународните напори да се стави крај на косовскиот конфликт во 1999 година, кога тој го убеди тогашниот југословенски претседател Слободан Милошевиќ да ги прифати условите на НАТО. 
Нему, исто така, му се припишува заслугата за мировниот договор помеѓу индонезиската влада и сецесионистичкото Движење за слобода на Ацех ова лето.
