04/03/2008
(Њујорк тајмс - 04/03/08;
AП, Ројтерс, ДПА, ББС, СНН, АКИ, АНА-МПА, МИА, Макфакс, прес-центар на ОН - 03/03/08)
Генералниот секретар на НАТО, Јап де Хоп Шефер, во понеделникот (3-ти март) ја повика Македонија да најде брзо решение за својот 17-годишен спор околу името со Грција, во обид за отстранување на големата пречка на нејзиниот пат кон членството во Алијансата.
Скопје се надева дека ќе добие покана за влез на претстојниот самит на НАТО, кој започнува на 2-ри април во Букурешт.
Но, Грција, членка на Алијансата од 1952 година се заканува дека ќе стави вето на ваквата одлука ако спорот во врска со името на нејзиниот северен сосед не биде решен.
„Мислам дека мораме да сфатиме оти Грција е лојална членка на НАТО, а земјите-аспирантки не се“, рече Де Хоп Шефер, по разговорите во понеделникот во Атина со грчката министерка за надворешни работи, Дора Бакојани.
„Тоа е основната разлика.“
Тој пристигна во грчкиот главен град два дена откако претставниците на Атина и Скопје повторно не успеаја да постигнат компромис за време на последниот круг разговори, што се одржа во Њујорк.
По завршувањето на дводневните преговори, специјалниот претставник на ОН, Метју Нимиц, во саботата рече дека сé уште постои „значителен јаз“ помеѓу позициите на двете страни.
Тие ниту ги прифатија неговите последни предлози за решение, ниту пак дадоа нови.
Спорот помеѓу двете земји започна веднаш по независноста на Македонија во 1991 година.
Грција се спротивстави на меѓународното признавање на поранешната југословенска република под името Македонија, тврдејќи дека тоа би можело да имплицира територијални претензии кон северната грчка провинција со истото име.
Иако повеќе од 100 земји ја признаа оваа балканска држава под нејзиното уставно име, Република Македонија, меѓународните организации, како што се ОН, НАТО и ЕУ, официјално ја нарекуваат поранешна југословенска република Македонија (ФИРОМ).
Изразувајќи надеж дека сепак може да се најде решение пред самитот на НАТО следниот месец, Де Хоп Шефер во понеделникот рече дека тоа „би бил голем плус“ за кандидатурата на Македонија.
Пред клучниот состанок во четврток во Брисел, каде што министрите за надворешни работи на НАТО ќе разговараат околу ова прашање, Де Хоп Шефер истакна дека секоја одлука за давање покана за членство ќе зависи од „остварувањата“ на земјата.
„Нема гаранции дека ќе им бидат доделени покани на земјите-аспирантки“, рече тој.
„(Поканите) ќе зависат од остварувањата.
Остварувањето е, исто така, клучен збор и во спорот околу името“, додаде тој, истакнувајќи дека соседските односи со една актуелна земја-членка на НАТО претставуваат „многу ценет принцип“.
Бакојани изрази сличен став во понеделникот.
„Предуслов е да нема отворени прашања помеѓу една земја-кандидатка и една земја-членка:
прашања кои имаат негативно влијание врз нивните односи“, рече таа.
Секоја одлука за покана на една земја да влезе во НАТО мора да биде поддржана од сите 26 членки.
