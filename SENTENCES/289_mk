01/02/2010
Од Линда Карадаку за Southeast European Times во Приштина -- 01/02/10
Косовската влада најави планови за голем автопат кој ќе води до албанската граница во Призрен.
Треба да започнат преговори со американско-турската компанија Бехтел-Енка.
Оваа компанија веќе изгради коловоз од 65км во северна Албанија.
„Косово ќе има полессен пристап до светските пазари;
движењето на луѓето ќе биде полесно ...
како и пристапот до пристаништата,“ рече косовскиот премиер Хашим Тачи.
„Косово ќе има пристап до морето [преку Драч, Албанија] преку овој автопат.“
Спецификите за автопатот -- цената, должината и точната насока -- нема да бидат познати додека не завршат преговорите со Бехтел-Енка, иако се проценува дека ќе биде долг околу 118км и опфаќа излези на меѓународниот аеродром во Приштина.
Автопатот, исто така, ќе му овозможи на Косово пристап до Јадранското Море.
Косовската РТВ21 го цитираше портпаролот за транспорт Џевдет Пожари кој потврди дека преговорите со Бехтел-Енка започнале минатата недела.
Пожари рече дека ќе биде разговарано за многу технички прашања, меѓу кои и начинот на изградба и неговото влијание врз косовската економија.
Според косовската новинска агенција Економија, се очекува автопатот да поминува низ осум општини и да покрие 1062 хектари земја.
За да се намалат трошоците и да се избегнат непотребните проблеми, насоката на автопатот беше изменета и беа избегнати непријатните планински области.
Автопатот ќе се движи од Приштина до Вермица, на границата со Албанија, и од Приштина до Мердаре, граничен премин на границата со Србија.
Тачи изјави за локалните медиуми дека Косово ќе има голема корист од овој проект бидејќи оваа врска ќе отвори многу европски коридори, истовремено отворајќи работни места при изградбата.
Се очекува изградбата на автопатот, најголемиот државен проект во историјата на земјата, да трае три години.
На 19-ти јануари, Ројтерс извести дека турската градежна компанија Енка-Инсаат и американската градежна фирма Бехтел „се именувани како посакувани кандидати од страна на Косово за проектот за автопатот од 103км“.
Соопштението ги цитираше косовските претставници кои проценуваат дека автопатот може да чини 800 милиони евра.
Вестите дека Енка Инсаат го доби договорот беше причина акциите на компанијата да скокнат за 2,1 отсто на 3,5 евра.
Косовскиот министер за транспорт Фатмир Лимај рече дека претставниците „сеуште преговараат за деталите пред потпишувањето на конечниот договор“, извести АП.
Минатиот мај, косовскиот парламент донесе закон за одеземање на приватната сопственост -- експропријација -- за јавна употреба.
Неодамна пуштениот автопат со тунел пробиен низ планините на северна Албанија беше проблематичен речиси од самиот почеток, главоболка за која Косово се надева дека ќе ја одбегне кај новиот проект.
Автопатот со четири ленти, долг 170км, беше пуштен во употреба летото 2009-та година, но дел од тунелот се урна околу четири месеци подоцна.
Се очекува албанската страна од тунелот да биде повторно пуштена во употреба во март.
Приштина сака да избегне повторување на овој проблем со тоа што ќе ги заобиколи планините во областа на Ќафа е Духлес, соопшти Лимај минатиот месец.
Меѓутоа, не помина се без проблеми.
Партиите од опозицијата ја обвинија владата за пренасочување на автопатот заради разни причини, меѓу кои и обвинувањата дека тие сакаат тој да минува низ родниот град на Лимај.
Во одбрана на насоката, Лимај рече дека автопатот ќе му овозможи на „Косово и неговата економија веќе да не биде жртва на разни ограничувања.“
Владата, исто така, беше критикувана за одложување на почетокот на работењето на автопатот.
Тачи, во едно интервју за косовскиот финансиски дневен весник Еко Бизнеси, изјави дека пионерскиот потфат е пролонгиран.
Тој додаде дека владата продолжува да истражува неколку зони по должината на автопатот заради имотните граници и сопственоста.
Прашањето кој ќе плати за автопатот останува неодговорено.
На 20-ти јануари дневниот весник Косово Сот извести дека банките во Америка и Германија заедно со Прекуокенската приватна инвестициска коропративна банка се спомнуваат како можни позајмувачи.
Ендрју Симс е партнер со меѓународната правна фирма Евершедс, која минатиот октомври беше назначена од страна на Косово да ја советува владата за разни инфраструктурни проекти вредни 1 милијарда евра.
Симс рече дека неговата компанија ја советува владата за разни финансиски аспекти на проектот покрај што и помага да договара и изготвува договори.
„Сега сме во фаза на објавување на прелиминарните одлуки за експропријациите во првиот сегмент од автопатот (од Вермица до Призрен) ...
во првите три месеци од 2010-та година ќе започнеме со објавување на прелиминарните одлуки за сите имоти кои ќе бидат отуѓени“ заедно со објавување на износот за компензација, рече Тачи.
