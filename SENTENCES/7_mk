13/09/2004
Од Марта Мучо за Southeast European Times – 13/09/04
Дали процесот на приватизација се уште претставува еден од најзначајните елементи на економските реформи во земјите од Југоисточна Европа (ЈЕ)? 
Одредени заклучоци излегоа во една студија на ЕБРД, „Југоисточна Европа во центарот на вниманието“, која неодамна беше издадена во форма на книга. 
Произлегувајќи од режим во кој приватната сопственост не беше центар на бизнисот, поголемиот број земји од регионот гледаа на приватизацијата како на значаен стожер на потребата да се прифати пазарна економија во текот на изминатите 12 години.
Добивките од отпочнувањето на процесот на динамична приватизација се добро документирани од економската литература и искуствата на земјите во развој низ целиот свет. 
Преовладува мислењето дека приватизацијата поттикнува подобра употреба на економија на обем и зголемената ефикасност. 
Покрај тоа, таа привлекува нов капитал и современ пазарен вид менаџмент, придружувани од соодветна стручност. 
Истовремено, потенцијално таа е главен извор на државни резерви и добар начин за внесување на директни странски инвестиции во регионот. 
Земајќи го приватниот сектор за главен мотор за иден пораст во земјите од југоисточна Европа, приватизацијата може да се смета за:
…приказна за успех
Иако во рана фаза, приватизацијата можеби ја зголеми невработеноста -- предизвикувајќи голем број отпуштања од државните претпријатија со преголем број вработени -- долгорочните добивки се големи, со зголемена стапка на учество на приватниот сектор во БДП, како што покажуваат податоците на ЕБРД во табелата долу. 
Споредувајќи го учеството на приватниот сектор во БДП во 1995-та и 2003-та година, пет земји од регионот се околу или над 60 отсто.
Во февруари 2004 година Хрватска ги најави своите планови да ги продаде акциите во 823 компании каде што нема мнозинско учество, за една година. 
Земјата, исто така, ја соопшти својата намера да ја затвори управата за приватизација за три месеци и да ги префрли сите останати државни средства на централната администрација.
Босна и Херцеговина (БиХ) и Србија-Црна Гора, кои започнаа со приватизацијата подоцна, се на средина на процесот. 
Тие работат брзо со цел да ја завршат приватизацијата на малите структури. 
На пример, сите државни млекарници во Србија требаше да бидат приватизирани до јуни 2004 година; поголемиот дел сега се или продадени или е постигнат договор со инвеститорите.
Во скоро сите земји, приватизацијата на земјиштето -- каде што е можно-- требаше да започне и да се заврши прва, пред приватизацијата на куќите, продавниците на мало и малите служби. 
Ова може да се смета како успешна фаза. 
Индексот на реформи на ЕБРД кој се движи од 1 до 4, дава високи оценки за приватизацијата на малите структури: речиси сите земји добија оценки помеѓу 4- и 4+. 
БиХ и Србија-Црна Гора добија 3 бидејќи започнаа подоцна.
Методите на приватизацијата во земјите од ЈЕ имаат директно влијание врз напорите насочени кон подобро реструктуирање на претпријатијата и зголемена ефикасност. 
Во земјите од регионот беа користени разни методи. 
Албанија, Хрватска, Македонија и Романија го избраа откупот на менаџмент/вработени за главен метод, додека пак БиХ и Србија-Црна Гора главно користеа ваучери. 
Директните продажби беа омилен метод во Бугарија. 
Во Косово, се уште нација со нерешен статус- поради градежните проблеми и обемните реформи на институциите како метод на приватизација на малите општествени претпријатија беше избран закупот на 99 години.
Надворешното учество е друга значајна особина на приватизацијата. 
Тука има многу успешни стории. 
На пример, најголемата фармацевтска компанија во Хрватска, Плива, ја продаде својата данска филијала Плива Фарма Нордик на Јунајтед Нордик Фарма, сопственост на исландската група Фармако.
Во меѓувреме, конзорциум составен од АБН АМРО Капитал, Ситигруп Инвестментс и неколку приватни фондови на акции стана сопственик на 40 отсто од акциите во Мобилтел, најголем мобилен оператор во Бугарија, за рекордни 1,2 милијарди евра. 
Останатиот мнозински дел од акциите е сопственост на три приватни австриски инеститори. 
Во февруари 2004 година компанијата Бугарски телекомнуникации беше продадена на Вива Венчрс, филијала на американскиот фонд на акции Адвент Интернешанел. 
Исто така, не вреди ништо купувањето, од страна на пиварата САБМилер со седиште во Британија, на 81,1 отсто контролен пакет во романската пивара Аурора..
Во меѓувреме, со продажбата на најголемата банка во Албанија на австриски инвеститор, Тирана направи значаен чекор во обидите да приватизира стратешки сектори од економијата. 
Во декември 2003 година Сејвингс Бенк од Албанија беше продадена на Рафајзен Централбанк Остерајх АГ за приближно 102 милиони евра.
Во август, LNM Холдингс, вториот најголем производител на челик во светот, купи 51 отсто од главната челичарница во БиХ, БХ Челик.
… со одредени ограничувања
Иако општо земено успешна, брзината на приватизацијата варираше низ целиот регион. 
Иако поголемиот дел од овие земји постигнаа значителен напредок во текот на изминатата деценија, некои се наоѓаат во рана фаза. 
Табелата долу покажува дека приходите од приватизацијата во периодот од 2000 до 2003 година се намалени кај Албанија, БиХ, Хрватска и Македонија, но значително се покачени кај доцна приклучената Србија-Црна Гора.
Истражувањето на ЕБРД констатира дека централно-европските и балтичките земји имаат за 15 отсто повисокo учество на приватниот сектор во БДП (во просек 77 и 62 отсто) од земјите од ЈЕ, покажувајќи потенцијал за понатамошен пораст на приватниот сектор во регионот.
Проблеми се појавија во поглед на продажбата на поголемите фирми. 
Т.н. 
стратешки сектори, во кои се вбројуваат енергијата, телекомуникациите и банкарството, се уште бараат значајни меѓународни инвеститори и приватни претпријатија со високо реноме. 
Државната сопственост во овие области типично претставува голем, но недоволно ефикасен ентитет со големо учество во домашниот пазар. 
Некои се обидуваа да извршат реструктуирање, особено фокусирајќи се на менаџментот, со цел да се зголеми продуктивноста и пазарната вредност. 
Ова, меѓутоа, може да ги забави активностите и да ги направи предмет на политичка дебата.
Корупцијата и недостатокот од транспарентност се меѓу најголемите проблеми и ограничувања кои го придружуваат процесот на приватизација во земјите од ЈЕ. 
Во сите земји постојат примери каде резултатите од приватизацијата тргнаа во спротивна насока и станаа предмет на јавна дебата. 
Оваа практика внимателно се разгледува не само во земјите во транзиција од регионот, туку и во поразвиените економии. 
Европската Комисија, на пример, отвори истрага за реструктуирањето и приватизацијата на Олимпискиот авиопревоз и ја предупреди Грција дека нејзината национална кариера може да се соочи со ликвидација ако строго не се почитуваат соодветните зкони на ЕУ.
Во исто време, структурните промени предизвикани од приватизацијата често резултираат со социјални проблеми кај отпуштените работници, предизвикувајќи протести и штрајкови.
…со можност за подобрување
Што преостанува да се направи во поглед на идните напори за приватизација во регионот? 
Покрај зајакнувањето на приватниот сектор и зголемувањето на економскиот пораст на земјите преку зголемена ефикасност, приватизацијата го подобрува и управувањето. 
Во средина каде пазарната економија е се уште млада и нецелосно ефикасна и каде пазарите се изобличени и далеку од постигнување рамнотежа, понатамошните напори за приватизација би можеле да ја подобрат одговорноста на владата и јавната контрола на државните средства.
Со исклучок на јавните услуги, мал дел остана во државни раце во поголемиот број земји од регионот. 
Ова ја зајакнува идејата дека идниот пораст на економиите од ЈЕ ќе зависи од развојот на постоечкиот приватен сектор и новите бизниси што ќе биде развиени. 
Развојот на приватниот сектор во голем дел зависи од тоа како бидат реструктуирани ново-приватизираните ентитети, како и од подобрувањето на управувањето и пазарните институции, зајакнувајќи ја конкуренцијата и однесувањето на претпријатијата на пазарот.
Во овој процес земјите од ЈЕ добиваат силна поддршка од главни меѓународни финансиски институции, кои ги охрабруваат да го зајакнат својот приватен сектор. 
ЕБРД, ИФЦ, Светската банка, Европската инвестициска банка и други ја поддржуваат приватизацијата со директни инвестиции или нудејќи заеми за понатамошно реструктуирање.
