15/06/2011
Од Игор Јовановиќ за Southeast European Times во Белград – 15.06.11
Поттикната од мислењето на Србите дека политичките партии се едни од најголемите генератори на корупцијата во земјата, ЕУ побара земјата да го утврди начинот на финансирање на политичките активности.
Како резултат на ова, во вторникот (14-ти јуни) српскиот парламент усвои закон за финансирање на политичките партии, кој ќе ги направи активностите и финансирањето транспарентни и ќе дозволи јавноста да има увид во финансиските извори.
„Законот, исто така, предвидува јасни казни за оние кои нема да ги следат регулативите“, рече министерот за државна администрација, Милан Марковиќ, додавајќи дека сите финансиски придонеси за партиите сега ќе бидат објавувани и спроведувани исклучиво преку банкарски сметки.
Јавноста ќе може да види кој, освен државата, ги финансира партиите и колку пари тие добиваат од приватни извори. 
Тоа значи дека партиите во Србија за првпат ќе бидат казнувани за пропустите во финансиските операции.
Претседателката на Антикорупциската агенција, Зорана Марковиќ, рече дека се потребни нови регулативи за финансирањето на политичките активности, бидејќи јавноста смета оти има многу корупција во оваа област.
„Мислам дека можеме да сме задоволни, бидејќи во овој момент имаме добра правна основа за потранспарентно дејствување во оваа област. 
Се надевам дека за скоро време ќе го расчистиме прашањето за финансирањето на политичките партии и ќе го ублажиме до реална мера“, рече Марковиќ.
Според новиот закон, нелегалното стекнување пари може да повлече казна од меѓу три месеци до три години затвор. 
Истата казна ќе важи за оние кои ги загрозуваат финансиерите на политичките партии на кој било начин.
Злата Ѓорѓевиќ, член на комитетот на Антикорупциската агенција, изјави за SETimes дека е важно новиот закон да й дозволи на агенцијата да ги контролира финансиските извештаи на партиите и да ангажира ревизори ако има сомневање во валидноста на партиските документи.
„Контролата на партиските операции може да се покаже клучна за разбивањето на корупцијата на политичката сцена“, рече таа.
Законот, исто така, ќе спречи појавување на фантомски партии на изборите, односно оние кои постојат само за да земаат пари од буџетот за предизборни кампањи, рече Ѓорѓевиќ.
„Сите партии што планираат да учествуваат на изборите мора да платат одредени гаранции, кои се влеваат назад во државниот буџет ако партијата не успее да освои еден процент валидни гласови на изборите“, рече таа.
Претставникот на Трансперенси Србија, Немања Ненадовиќ, изјави за SETimes дека законот не е „волшебно стапче кое може да реши сé одеднаш“.
„Сé зависи од независните државни тела и нивната контрола, но факт е дека тие сега имаат повеќе инструменти за контрола. 
Досега немаше верификувани податоци за тоа кој финансира одредени партии“, рече тој.
Не се сите, од оние вклучени во политичкиот живот на Србија, среќни со новиот закон, иако сите пратеници рекоа дека финансирањето на партиите треба да се контролира.
Мирослав Петковиќ, заменик-претседател на опозициската Демократска партија на Србија, изјави за SETimes дека според новиот закон, повеќе пари ќе бидат одвојувани за партиите од буџетот, што е неприфатливо во економската криза.
„Законот не е добар бидејќи не ја санкционира потенцијалната злоупотреба на државни ресурси за финансирање на партиите -- нема контрола за можно прикривање на повлечени пари од јавните претпријатија за одредени партии“, рече тој.
