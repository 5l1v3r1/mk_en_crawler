23/01/2012
Линда Карадаку за Southeast European Times во Приштина -- 23.01.12
Опозициското движење (Самоопределување) ги заврши своите протести на премините со Србија, во Мердаре и Бела Земја, по полноќ, велејќи дека полициските ограничувања и многу ниските температури го направиле невозможно останувањето.
Ветевендосје ги заврши своите главни протести во Мердаре во околу 1 часот и 35 минути рано наутро, откако Косовската полиција го уапси активистот Ветон Драгуша, кој беше задолжен за логистиката. 
„Во знак на одговорност за доброто на демонстрантите, раководството на движењето Ветевендосје побараа од нив да се разотидат на мирен начин“, соопшти движењето.
„Мирните протести за заштита на Републиката, за домашните производи и против Србија, ќе продолжат и во иднина, и во други форми“, им рече на демонстрантите и новинарите во Мердаре Шпенд Ахмети, заменик-претседател на движењето.
„Мислам дека Ветевендосје е на добар пат да изврши континуиран притисок врз [владата] за спроведување мерки на реципроцитет, имајќи го предвид истовремено здравјето и животите на демонстрантите“, рече за SETimes Белул Беќај, косовски аналитичар и универзитетски професор, додавајќи: „Ова е дел од зрелоста на раководството на Ветевендосје“.
Владата реагираше во неделата вечер, велејќи дека правото на мирни протести е загарантирано со косовскиот устав, но тоа „не може да се злоупотреби за никого, од ниту една причина“.
„Овие протести се тотално непотребни и спротивни на одлуките на парламентот. 
Истите предизвикаа тешкотии во слободното движење на луѓето и стоката, но Косовската полиција се погрижи за тоа слободата на движењето да биде загарантирана и патиштата да не се блокираат“, се вели во соопштението за медиумите на владата.
Неделните протести започнаа откако парламентот ја одобри „контра-иницијативата“ во врска со договорот за реципроцитет со Србија, овојпат претставена од Демократската партија на Косово на Хашим Тачи. 
Оваа нова иницијатива, која ја направи неважечка претходната, беше одобрена со 59 наспрема 41 глас, и еден воздржан.
„Парламентот ги поздравува договорите постигнати меѓу Република Косово и Србија од дијалогот. 
Владата се обврзува -- врз основа на законите и уставот -- да спроведе мерки на реципроцитет. 
Оваа одлука стапува на сила на денот на нејзиното одобрување и ги прави неважечки сите други одлуки за ова прашање“, се вели во новата иницијатива.
Иницијативата на Ветевендосје за реципроцитет беше одобрена од парламентот на 7-ми декември. 
Истата бараше целосен политички, економски и трговски реципроцитет со Србија.
Пратеникот на Ветевендосје, Висар Имери, рече во парламентот дека пратениците требаше да дискутираат за полициското насилство што се случи на границата минатиот викенд.
Арбана Видишиќи, директор на Радио Слободна Европа во Косово, изјави за SETimes дека Ветевендосје можеби ја изгуби оваа рунда, но се здоби со политичка сила за себе. 
„Самоопределување беше осамен волк во својата акција на блокирање на границата, но беше многу добро придружено од другите опозициски партии во решителното отфрлање на иницијативата.“
„Со или без протести, ќе бидат потребни огромни чекори за да се надмине ситуацијата на „повеќекратни инцијативи“, кои сега можат да сметаат и за преседан за искористување на парламентот во име на осветољубивите политички дејства“, додаде Видишиќи.
Водачот на Ветевендосје, Албин Курти, вели дека мирните протести го прават Косово подемократско. 
„Несфаќањето и неискористувањето на мирните протести придонесува за можноста за диктатура“, рече тој за новинарите во седиштето на Ветевендосје во саботата.
Претседателката Арифете Јахјага се состана истиот ден со политичките водачи, вклучително и со Тачи и Курти, повикувајќи ги сите партии на изнаоѓање решение во рамките на косовските институции, преку дијалог, и со почитување на уставот и другите закони.
„Јахјага оценува дека дебатата и процесот на носење одлуки треба да се развиваат во институциите на Косово и треба [да се искористат] за составување, хармонизирање и спроведување на политиките“, рекоа од нејзината канцеларија.
