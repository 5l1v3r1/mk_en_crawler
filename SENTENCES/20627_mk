09/11/2007
ЊУЈОРК, САД -- Реформите се блокирани во Босна и Херцеговина (БиХ), каде што водачите не успеаја да ја приближат земјата кон членството во ЕУ во изминатата година, рече во четвртокот (8-ми ноември) генералниот секретар на ОН, Бан Ки-Мун, во извештајот до Советот за безбедност на ОН. 
„Нема скоро никаков напредок во врска со реформската агенда и БиХ не се приближи до потпишувањето на Договорот за стабилизација и асоцијација (ДСА) со ЕУ“, се вели во извештајот. 
Бан истакна дека и покрај тоа што техничките преговори за ДСА беа завршени пред една година, потпишувањето на документот е невозможно поради неуспехот на полициските реформи.
Во меѓувреме, високиот претставник во БиХ, Мирослав Лајчак, ја продолжи својата посета на Брисел, при што во четвртокот се состана со заменик врховниот командант на сојузничките сили за Европа, генерал Џон МекКол, и со шефот на полициската мисија на ЕУ, генерал Винченцо Копола. 
Тој, исто така, ја информираше Политичката и безбедносна комисија на ЕУ за ситуацијата во БиХ.
Во средата Лајчак се состана со комесарот на ЕУ за проширување, Оли Рен, кој ги повика владејачките партии во БиХ да ја спроведат Мостарската декларација што ја усвоија доцна во октомври, во врска со полициските реформи. 
(Дневни аваз - 09/11/07; Фена, ДПА, веб-страница на ОХР, РТРС, ПБС, НТВ Хајат - 08/11/07)
