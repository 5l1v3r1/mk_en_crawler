17/05/2013
Менексе Токјај и Светла Димитрова за Southeast European Times во Истанбул и Софија -- 17.05.13
Стотици бугарски камионџии и возачи на приколки го блокираа граничниот премин Капитан Андреево, на границата на нивната земја со Турција, вторпат во рок од една недела во четвртокот (16-ти мај), предизвикувајќи долги колони на главниот граничен премин на кој се пренесува стока од Блискиот Исток и Турција до европските пазари.
Бугарските камионџии го свртуваат вниманието на, како што тие сметаат, обидите на Анкара да ги истисне од турскиот пазар за транспорт на стока.
Бугарските претпријатија некогаш имаа големо учество во преносот на стока за и од Азербејџан, Иран, Ирак, Јордан и Сирија.
„Денес околу 95 отсто од тој дел на пазарот е веќе во рацете на турските претпријатија за услуги“, рече Васил Пиронков, директор на претпријатието Комексмаш, во јужниот бугарски град Асеновград и заменик-претседател на Националното собрание на автобуски превозници во Бугарија, за SETimes.
„Тие нé истиснаа од арапскиот пазар, сега сакаат да нé тргнат и од турскиот транспорт на стоки за Европа“, рече тој.
Според турските власти, причината за протестите на 9-ти и 16-ти мај се проблемите со кои камионџиите се соочуваат за добивање „дозвола“, документ со кој се дозволува транспорт, во Бугарија.
Без дозвола тие не можат да транспортираат производи во Турција и во своите сопствени држави.
Муслум Јалцин, регионален директор на Тракискиот директорат за царина и трговија, изјави за SETimes дека е вклучен во директни разговори со бугарските власти за решавање на ова прашање.
„Бугарските транспортери сакаат да ги искажат проблемите со кои се соочуваат на царината поради недостатокот на валидна дозвола за транспорт. 
Ние ги забележавме нивните проблеми и барања и откако изготвивме извештај, ги доставивме тие барања, како зголемување на квотите и бројот на транзитни дозволи, до турското Министерство за транспорт. 
Квотите кои тие имаат право да ги транспортираат се исцрпија поради прекумерното користење, но тие претпочитаат нивниот глас да се слушне со ваков метод, што е прилично непријатно“, рече Јалцин.
„Како можеме да им дозволиме на камионите што пренесуваат товар и поминуваат низ нашите царини да поминат без валиден документ? 
Поради ваков административен недостаток од нивна страна, ние не можеме да ги комплетираме нивните операции. 
Иако некои во Бугарија може да го сметаат ова за бирократија, меѓународно прифатена обврска за нас е да ги проверуваме официјално сите влезови од граничните премини и да спречиме неоправдани бенефиции за време на транспортните операции кон трети земји“, додаде тој.
На 14-ти мај бугарскиот привремен министер за транспорт, информатички технологии и комуникации, Кристијан Крастев, се состана со камионџиите и транспортните претставници за да ги разгледаат нивните главни проблеми на бугарско-турската граница.
Товарниот и патничкиот сообраќај меѓу двете држави е регулиран со квоти, со оглед на тоа што Бугарија еднострано го прекина билатералниот договор за сувоземниот транспорт на патници и товар со Турција во 2007 година. 
Во 2010 година беше склучен нов договор, по состаноците на заедничката комисија меѓу двете држави.
Но, претставниците на превозните претпријатија, се жалат на дискриминаторски мерки од страна на турските царински власти против нив. 
Едно конкретно дејство што го наведуваат е воведувањето рестрикции за нивни повторен влез во Турција, откако го транспортирале товарот до нивната европска дестинација.
На пример, едно бугарско претпријатие беше ангажирано да пренесува турски товар до Германија, а потоа да се врати во Турција за да пренесе друг товар. 
Додека се заврши обврската за пет дена, камионџијата доби дозвола за повторен влез во Турција, но не пред да поминат осум дена од почетокот на патувањето, велат претставниците на бугарските транспортни претпријатија.
„Значи, ние одиме во Минхен [Германија], а потоа се враќаме со товарот што треба да го доставиме во Турција, но тие не сакаат да нé пуштат во земјата“, рече Пиронков. 
„Тие велат: ,Ќе мора да почекате три дена за да помине рокот што е определен и тогаш можете да влезете’ во Турција. 
Понекогаш велат: ,Добро, можете да одите, но најпрво морате да платите 100 или 150 евра од камион’.“
Бугарските транспортни претпријатија, исто така, повикаа на отстранување или намалување на рестрикциите за количината на гориво со која камионите можат да влезат во Турција. 
Границата е определена на 450 литри или 560 литри, во зависност од типот на возилото, рече Пиронков, објаснувајќи дека количината е доволна за да се стигне до Истанбул или егејскиот град Измир. 
Проблемот е што цената на горивото во Турција, која е највисока во светот, е многу повисока отколку во Бугарија.
Бугарските претпријатија велат дека обезбедиле копија од неодамнешната турска внатрешна директива во која им се налага на царинските власти во земјата да вршат построги проверки на странските товарни камиони, особено од Бугарија.
Красимир Лалов, заменик-претседател на Националното здружение на бугарските патни превозници, рече дека организацијата не се приклучи на протестот во Капитан Андреево, бидејќи „не можете да протестирате на границата“ три дена пред парламентарните избори во Бугарија.
„Има проблеми меѓу двете држави [во оваа област], но ние сметаме дека тие треба да се решат низ дијалог. 
Блокирањето на границата тешко дека е најдобриот начин да се справиме со нив, пред некоја шатл дипломатија“, рече тој за SETimes.
Поголем проблем, според Лалов, е неформулирањето од страна на Бугарија во последниве години на своите национални приоритети и јасна стратегија.
По разговорите со демонстрантите на 9-ти мај, бугарската заменик-министерка за транспорт, Албена Лазарова, рече дека министерството побарало итен состанок со турските власти за решавање на прашањето. 
Додека се случи тоа, „оваа неоснована репресија“ на бугарските превозници од страна на царинските власти на турската граница ќе биде прекината, се цитира нејзината изјава.
Според Фатих Сенер од истанбулското Здружение за меѓународен транспорт, проблемот може да се реши со заеднички состанок меѓу транспортните претпријатија и здруженијата на двете држави кои ќе седнат на заедничка маса, под услов двете страни да му пристапат многу сериозно ова прашање, правично и со добра волја.
Сенер рече дека практиките на турската страна се реципрочни на политиките што ги применуваат бугарските власти, како што е контролата на транспортните документи, брзинометрите, високите казни и формирањето специјални оддели за контрола на транспортните документи.
„Турската страна го прави тоа што бугарските колеги го применуваа. 
Ова не е дискриминација против некоја конкретна држава, туку нова практика која ги вклучува сите возила од сите држави, вклучително и турските, за да се спречи нелојална конкуренција“, рече Сенер.
„Решивме слични проблеми со Здружението на бугарски претпријатија за меѓународен сувоземен транспорт и патишта во минатото. 
Ние сме два соседи кои се исклучително ранливи на реципрочните практики [за ограничување на транспортот со камиони]“, рече Сенер за SETimes.
Слични протести се одржаа и во јуни 2008 година, тогаш од страна на стотици турски камионџии, кои протестираа пред Бугарската амбасада во Анкара против транзитните давачки кои ги воведоа бугарските власти.
Турските транспортни претпријатија сé уште се жалат за дополнителните давачки, невнимателниот растовар и тешкотиите со кои се соочуваат турските камионџии, особено оние што пренесуваат текстил и свежо овошје што се продава на европските пазари за време на транзитот низ Бугарија. 
Во мај стотици турски транспортни камиони беа казнети со 2.600 евра од камион за мали грешки, велат претставниците на турскиот сектор.
Дали треба турските и бугарските царински власти да го олеснат транспортот на стока преку границата за двете страни? 
Споделете ги вашите размислувања во делот за коментари долу.
