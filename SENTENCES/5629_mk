01/04/2010
Од Линда Карадаку за Southeast European Times во Приштина -- 01/04/10
Косовскиот премиер Хашим Тачи во средата (31-ви март) најавија реконструкција на владата. 
Шестмина министри ќе бидат сменети -- тројца од Демократската партија (ПДК) на Тачи и тројца од нејзиниот партнер во власта, Демократската лига на Косово (ЛДК).
Бесим Беќај, пак, ќе го предводи новоформираното Министерство за интеграции.
Партиски претставници велат дека измените може да иницираат нова динамика во администрацијата на Тачи, во еден период на раширена загриженост дека не се прави доволно за да се искорени јавната корупција.
Имаше консензус во ЛДК „да се сменат овие министри со други кои ќе донесат нова енергија“, изјави за локалните медиуми Сали Асланај, член на претседателството на партијата.
Објавувајќи ја реконстрункцијата, Тачи им се заблагодари на сменетите министри за нивната служба, велејќи дека секој од нив „заслужува соодветна благодарност“. 
Тој, исто така, истакна дека неговата администрација прави чекори за промовирање добро управување, велејќи дека првата фаза од нејзиниот план е сега завршена.
Едита Тахири е новата министерка за јавна служба. 
Таа е поранешен висок претставник на ЛДК која ја напушти партијата за да формира своја. 
Бајрам Реџепи од ПДК, кој беше премиер од март 2002 до декември 2004 година, е новиот министер за внатрешни работи. 
Нов министер за здравство е Бујар Букоши, кој беше премиер на косовската „влада во сенка“ во периодот на директно управување од Белград.
Универзитетскиот професор Хаки Демоли, член на ЛДК, ќе го преземе Министерството за правда, додека Министерството за земјоделство ќе биде предводено од портпаролот на ПДК, Блеранд Ставилечи. 
Нов министер за култура ќе биде Љутфи Хазири, висок претставник на ЛДК и поранешен премиер.
Реконструкцијата не ги импресионираше опозициските партии во Косово, кои одговорија велејќи дека личнире промени не водат секогаш до поголема ефикасност.
„Жртвите на сето ова се малите риби“, новинската агенција Косовапрес цитираше високи претставници на опозицијата.
Жителите кои дадоа изјава за SETimes имаат различно мислење.
„Се чини дека најголемите партии постигнаа договор за управување со Косово, и тоа така и ќе оди. 
Се плашам дека ова ќе трае долго време“, рече Мухамет, државен службеник.
„Интересно е тоа што сите министри за кои немаше гласини за корупција, се сменети“, рече Арбен, продавач во Приштина. 
„Изгледа дека не биле доволно корумпирани.“
Луле, лекар, изрази надеж дека смената во Министерството за здравство ќе ги донесе долгоочекуваните подобрувања. 
„Здравствениот систем во Косово е во очајна ситуација; платите се ниски, а како лекари дури и нашиот професионален интегритет се нарушува“, рече тој за SETimes.
„Навистина се надевам дека измените ќе донесат промени во здравствениот систем, засекогаш, и дека реформите што се ветуваат со години конечно ќе започнат. 
Оваа ситуација не е стабилна -- ниту за нас, ниту за нашите пациенти“, додаде тој.
Сменетите министри се: Некибе Келменди (правда), Зенун Паиазити (внатрешни работи), Алуш Гаши (здравство), Валтон Беќири (култура), Асрим Бајрами (јавна администрација) и Идриз Вехапи (земјоделство).
