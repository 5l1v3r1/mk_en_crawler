13/01/2010
Од Брајан Салми за Southeast European Times во Подгорица -- 13/01/10
Падот на комунизмот им донесе на Црногорците повеќепартиска демократија и на крајот независност.
Но, за многумина, транзицијата беше горкослатка.
Заедно со другите во поранешна Југославија, граѓаните на Црна Гора живееја во релативно изобилие во времето кога падна Берлинскиот ѕид.
Тие го изгубија кога Југославија се распадна.
„Веруваме дека имавме подобра форма на комунизам, мек социјализам.
Во 1980-тите Југославија имаше животен стандард како оној во Грција“, се сеќава Маја Костиќ-Мандиќ.
Кога младата генерација го презеде водството од старата гарда, многумина почнаа да веруваат дека земјата е подготвена да влезе во ЕУ.
Тогаш сé тргна наопаку.
Југославија западна во хаос кога државата се распадна, а нејзините републики влегоа во серија брутални конфликти меѓу 1991 и 2001 година, познати како југословенски војни.
Денес, на еден просечен Црногорец му е полошо отколку порано, вели Костиќ-Мандиќ (40), професор по право и поранешен член на парламентот.
Нејзиниот татко, Бранко Костиќ, беше заменик-претседател на Југославија во времето на распаѓањето.
„Повеќето луѓе имаа подобар живот тогаш“, вели таа, истакнувајќи ја зголемената разлика во приходите меѓу граѓаните, една од најголемите во Европа.
„Немаше екстремна сиромаштија, немаше дрога, имаше многу помалку криминал, а повеќе работни места.
Сите бевме, повеќе или помалку еднакви, и изгледаше како сите да имаат шанса.“
Изобилието од тоа време, сепак, се темелеше на кревка основа.
Црна Гора ја мачеа економски неефикасности и таа зависеше од владата на сојузна Југославија, која требаше да ги пренасочува приходите од поразвиените републики.
Реформистите, предводени од Анте Мaрковиќ, гледаа решение во влезот во ЕУ.
Пристапувањето во блокот, мислеа тие, ќе ги зголеми инвестициите и ќе создаде работни места и ќе овозможи исплаќање на долгот.
Тоа не се случи.
Момчило Филиповиќ, 46-годишен татко на две деца и дипломиран инженер, тешко успевал да најде работа во својата струка во изминативе две децении.
Запрашан дали Црногорците се послободни денес, тој се насмевна мрачно и кажа една стара поговорка.
„Сите луѓе, богати или сиромашни се подеднакво слободни да спијат под мост.“
Според Михајло Јововиќ, уредник на весникот Вијести, многумина Црногорци едноставно чувствуваат дека сé уште немаат доволен удел во економијата или политичкиот живот на државата.
„Дваесет години подоцна, истата партија е на власт, и покрај фактот што луѓето живееја во четири различни држави“, рече тој.
„[Берлинскиот] ѕид е сé уште во многу глави, бидејќи тие сé уште мислат -- како во комунистичките времиња -- дека работите не можат да се променат, и дека вака треба да биде.“
Довербата во демократијата, вели Јововиќ, ќе зависи од созревањето на политичкиот систем.
„Кога овие работи ќе се променат -- на пример, кога власта ќе се промени мирно за првпат во црногорската историја, а јас сум сигурен дека тоа ќе се случи набргу -- овие Црногорци ќе почнат да размислуваат дека вреди да се биде претприемчив“, објаснува тој.
