17/01/2008
Од Игор Јовановиќ за Southeast European Times во Белград -- 17/01/08
Голем број белградски аналитичари веруваат дека српските претседателски избори в недела (20-ти јануари) ќе ја одредат иднината на земјата и нејзината европска интеграција. 
Деветмина политичари се борат за претседателската функција, но фаворити се водачот на Демократската партија и актуелен претседател на Србија, Борис Тадиќ, и заменик-претседателот на Српската радикална партија, Томислав Николиќ.
Тадиќ, кој ја презеде функцијата во 2004 година, се залага за забрзана интеграција на Србија во ЕУ. 
Николиќ е за сојуз со Русија и вели дека Москва треба да добие покана да воспостави воени бази во Србија. 
Николиќ, исто така, објави дека ќе го назначи претседателот на Радикалната партија, Воислав Шешељ, кому му се суди за воени злосторства во Хашкиот трибунал, за мандатор.
Тадиќ и Николиќ се согласуваат со едно -- Србија нема да ја признае независноста на Косово. 
Покраината, во која мнозинството го сочинуваат етничките Албанци, е под администрација на ОН од 1999 година. 
Водачите на косовските Албанци објавија дека ќе прогласат независност за неколку недели, во координација со САД и големите европски земји.
Дуелот помеѓу двајцата главни кандидати би можел да биде одлучен од трет политичар -- премиерот Воислав Коштуница. 
Анкетите покажуваат дека Тадиќ би можел да го победи Николиќ само со поддршка од сите партнери во владејачката коалиција, особено Демократската партија на Србија на Коштуница.
Но, Коштуница не се согласува со планот на Тадиќ за потпишување на Договорот за стабилизација и асоцијација (ДСА) со ЕУ ако Унијата испрати мисија во Косово, според планираното, на местото на сегашната мисија на ОН таму. 
Премиерот инсистира на тоа дека ЕУ не може да ја поддржи независноста на Косово и, истовремено, да потпише ДСА со Србија.
Сега засега Коштуница избра да го поддржи својот коалициски партнер од претходните парламентарни избори, Велимир Илиќ, кој се очекува да добие околу 8 отсто од гласовите.
Водачот на либералдемократите, Чедомир Јовановиќ, е единствениот претседателски кандидат кој ја поддржува независноста на Косово. 
Како и Илиќ, Јовановиќ најверојатно ќе освои околу 8 отсто од гласовите в недела. 
Другите петмина кандидати се очекува да добијат уште помалку гласови.
Според законот, ако никој од кандидатите не освои повеќе од 50 отсто во првиот круг од изборите, двајцата првопласирани одат во втор круг. 
Во тој круг победува кандидатот со повеќе гласови.
Според анкетите на јавното мислење спроведени од белградскиот Центар за слободни избори и демократија, трката ќе биде исклучително тесна. 
Николиќ се очекува да има предност пред Тадиќ во првиот круг со околу 1,15 милиони гласови, додека Тадиќ се очекува да добие околу 1,05 милиони гласови.
Одѕивот ќе игра главна улога во исходот. 
Нискиот одѕив би можел да оди во прилог на радикалите, бидејќи тие имаат многу дисциплинирани гласачи. 
Сепак, Срѓан Богосављевиќ, директор на Стратешки маркетинг, вели дека шансите Николиќ да победи во првиот круг се мали, со оглед на тоа што преостанатите седум кандидати најверојатно ќе „однесат околу 25 отсто од гласовите“.
Србија „во суштина се соочува со сериозна пресвртница, ако се случи смена на власта“, рече Богосављевиќ.
