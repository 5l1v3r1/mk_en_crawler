24/04/2007

Грчкиот премиер Костас Караманлис и неговиот словенечки колега во посета на земјата, Јанез Јанша, во понеделникот (23-ти април) потпишаа три договори за соработка. 
Договорите ги покриваат туризмот, воспоставувањето на мултинационален координативен центар за стратешки поморски транспорт и соработката помеѓу океанографските агенции на двете земји. 
Двајцата претставници, исто така, разговараа за трговските партнерства и инвестициите.
***
Кипарскиот министер за надворешни работи, Јоргос Лиликас, во понеделникот (23-ти април) замина во дводневна посета на Хрватска. 
Тој ќе се состане со претседателот Стипе Месиќ, премиерот Иво Санадер и претседателот на парламентот Владимир Шекс.
***
Словачкиот претседател Иван Гаспаровиќ во средата (18-ти април) ја започна тридневната официјална посета на Кипар, на покана на колегата Тасос Пападопулос. 
Гаспаровиќ е придружуван од голема бизнис и медиумска делегација. 
Тој се состана со претседателот на Претставничкиот дом, Деметрис Христофиас, и со градоначалничката на Никозија, Елени Мавру.
***
Maкедонскиот министер за труд и социјална политика Љупчо Мешков во неделата (22-ри април) замина во тридневна посета на Австралија. 
Тој ќе ги посети Мелбурн, Сиднеј и Канбера. 
Посетата на Мешков е на покана на Македонско-австралиската хуманитарна организација.
***
Грчкиот министер за развој Димитрис Суфас во четвртокот (19-ти април) ги посети Букурешт и Софијa, на разговори околу трговските и енергетските проекти и зајакнувањето на билатералната економска соработка. 
Во Бугарија Суфас се состана со министерот за економија Румен Овчаров и со министерот за регионален развој, Асен Гагаузов, за да ги прегледаат последните настани поврзани со проектот за нафтоводот Бургас-Александрополис.
***
Грчкиот министер за транспорт и комуникации, Михалис Лиапис, во четвртокот (19-ти април) се врати од посетата на Токио, каде што се состана со министерот за внатрешни работи и комуникации, Јошихиде Суга. 
Разговорите се фокусираа на соработката во комуникациските и информатичките технологии и можноста за закажување чартер летови помеѓу Атина и Токио во периодите на одморите.
***
Претседателот на Европскиот парламент (ЕП) Ханс-Герт Поетеринг ги повика бугарските гласачи во четвртокот (19-ти април) да учествуваат на престојните избори за ЕП, кои треба да се одржат на 20-ти мај. 
Во Софија, Поетеринг се состана со премиерот Сергеј Станишев, со претседателот на парламентот Георги Пирински и со министерот за финансии, Ивајло Калфин. 
Тој, исто така, отвори и канцеларија на ЕП во Софија.
***
Генералниот директор на Директоратот за проширување на Европската комисија (ЕК) Мајкл Ли, во средата (18-ти април) беше во Тирана, на разговори со министерката за интеграција, Мајлинда Брегу, и градоначалникот на Тирана, Еди Рама. 
Тој ја истакна важноста на политичкиот дијалог и консензусот за напредокот на Aлбанија во Процесот за стабилизација и асоцијација на ЕУ.
***
Бугаријa и Азербејџан потпишаа договор за соработка во врска со цивилната заштита и справувањето со природните катастрофи и несреќи, за време на посетата на министерот за вонредни ситуации на Азербејџан, Камаладин Гејдаров, на Софија на 17-ти април. 
За време на неговата посета азербејџанскиот претставник се состана и со премиерот Сергеј Станишев и со министерот за транспорт Петар Мутафчиев.
(Разни извори - 17/04/07-24/04/07)
