13/09/2010
Од Линда Крадаку за Southeast European Times во Тирана -- 13/09/10
Албанија работи да го создаде својот прв Национален телемедицински центар, преку проект финансиран од УСАИД, имплементиран од Меѓународната Фондација Виртуелна е-болница.
Програмата, која беше прво основана во Косово во 2002-та година, е дел од телемедицинската мрежа што се гради на Балканот. 
Според УСАИД, таа се „темели врз успешниот модел на Телемедицинската програма во Косово".
Проектот го води д-р Рифат Љатифи, професор по хирургија на Универзитетот во Аризона и основач на Меѓународната Фондација Виртуелна е-болница.
Латифи разговараше со дописникот на SETimes Линда Карадаку да ја објасни програмата и нејзините благодети.
SETimes: Колку е важен овој проект за здравствениот систем во Албанија?
Рифат Латифи: Телемедицината е модерен развој во здравствената достава на денешницата. 
Се работи за користење на компјутерите и комуникациските системи за да се поврзете со здравствен провајдер и пациенти кои се од неколку до неколку илјадници километри оддалеченост.
Програмата што се спроведува во Албанија е фокусирана повеќе на обезбедување на квалитет на здравствените услуги отколку на оддалеченоста.
Таа има три компоненти - континуираната медицинска едукација на здравствените работници, електронската медицинска библиотека и, очигледно, обезбедувањето на здравствените услуги преку телемедицински решенија.
Преку континуираната медицинска едукација албанските лекари и медицински сестри добиваат врвна технолошка обука без да ја напуштат болницата. 
Тие можат да присуствуваат на конференција која е организирана во друг град, друга земја или на друг континент. 
Покрај тоа, тие можат да поставуваат прашања и да комуницираат со предавачите во вистинското време како што тоа го прават на една "нормална" конференција.
Електронската библиотека ќе ја промовира истражувачката дејност на лекарите и медицинските сестри во земјата, и исто така ќе им овозможи да се консултираат со најновите случувања во областа на медицината со цел да можат да обезбедат подобра грижа за пациентот. 
Обезбедување на медицински услуги на оддалеченост е, исто така, јасна корист.
Телемедицинската програма на Албанија сега се смета за еден од приоритетите на владата и Министерството за здравство. 
Премиерот лично е вклучен во поддршката на оваа иницијатива.
SETimes: Што е со докторите кои ќе управуваат со центрите?
Латифи: Албанските лекари се одлични и посветени професионалци. 
Тие користат компјутери и интернет за да ги потврдат нивните истражувања и публикации. 
Некои од нив, исто така, користат имејл за да комуницираат со пациенти и колеги од Албанија и други земји. 
Тоа значи дека тие веќе го имаат прифатено телемедицинскиот "дух".
Но, современата телемедицина е повеќе од тоа. 
Технологијата на здравството напредува секој ден и телемедицинската технологија го следи тој пат. 
Испораката на телемедицинските услуги сега е поддржана од сосема софистицирани и напредни технологии. 
Меѓународниот виртуелна е-болница ќе ги обезбеди сите национални и регионални телемедицински центри со телемедицински единици, покрај телестаници и компјутерски мрежи.
Мнозинството лекари и медицински сестри никогаш не користеле телемедицински единици. 
За таа причина ИВеХ разви специјално прилагодена теоретска и практична програма за обука. 
Теоретскиот дел на програмата за обука е во тек, а практичната компонента ќе почне со инсталирање на опремата кое се очекува за неколку месеци.
SETimes: Според проектот, Корпусот на инженери на Американската армија "ќе изгради или рехабилитира простор за сите 14 регионални телемедицински центри низ болниците во Албанија". 
Колку е важно тоа за пациентите кои ќе добијат здравствени услуги без да мора да патуваат во Тирана?
Латифи: Партнерството со УСАЦЕ е од клучно значење за спроведување на проектот. 
УСАИД во Албанија ја поддржа првата фаза на проектот со средства за работата што ИВеХ ја привршува.
ИВеХ го опремува Националниот телемедицински центар во Тирана, како и пет Регионални телемедицински центри во Кукс, Скадар, Драч, Корча и Валона со буџет нешто помал од 750 000 американски долари. 
Оваа сума вклучува и обука, исто така.
SETimes: Моделот Иницира, создава, управува, пренесува (ИСУП) беше користен во Косово. 
Ќе го користите ли вие овој модел во Албанија?
Латифи: За пет години, Косово разви програма составена од еден национален и седум регионални телемедицински центри. 
Слично на она што ИВеХ планира да го направи во Албанија, ИВеХ ја изгради телемедицината мрежа во Косово, управуваше со неа и потоа ја префрли во Универзитетскиот Клинички Центар во Приштина и соодветните регионални болници. 
Телемедицинската програма на Косово сега е интегриран дел од здравствениот систем на земјата.
Истиот модел се применува и во Албанија: само сега, ние сме во фаза на создавање на програмата.
SETimes: Што значи проектот во практична смисла за пациентите во Албанија и соседните земји?
Латифи: Пациентите ќе имаат корист од сите компоненти на проектот. 
Прво, голем број на пациенти не треба да патуваат долги часови за второ мислење, па дури и третман, бидејќи тие можат да бидат дадени од далечина. 
Второ, има многу пациенти кои се соочуваат со итни проблеми. 
Има многу примери во трауматската и итната медицина на телемедицински интервенции кои спасуваат живот.
Покрај тоа, постојат многу индиректни бенефиции за пациентите: подобро обучени лекари и медицински сестри и медицински персонал кој има пристап до најсовремените случувања во полето на медицината.
Што се однесува до соседните земји, ИВеХ само што ги заврши уште еден проект финансиран од Америка чија цел е подобрување на регионалната соработка, со користење на телемедицината како платформа.
