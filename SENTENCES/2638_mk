14/02/2006
(Букурешки дневни вести, Девет часот, Зиуа - 14/02/06;
AП, Ројтерс - 13/02/06)
Со цел да осигури брзо парламентарно одобрување на големиот пакет нацрт-закони за реформи во здравството, романската влада во понеделникот (13-ти февруари) се повика на специјалните овластувања, велејќи дека ја презема одговорноста за легислативата.
Ова ги разлути опозициската Социјалдемократска партија (ПСД) и Партијата за голема Романија (ПРМ), кои се заканија дека ќе поднесат интерпелација против владата на центарот на премиерот Калин Попеску Таричеану.
Според романскиот закон иницијативата за гласање недоверба мора да се поднесе не подоцна од три дена по преземањето на одговорноста од страна на владата за легислативата за која станува збор.
Парламентот тогаш има уште три дена за да ја стави иницијативата на гласање.
Но, ако ПСД и ПРМ не поднесат иницијатива за гласање недоверба според предводените услови или ако истата не биде одобрена од парламентот, владата ќе преживее и пакетот 17 здравствени реформски мерки ќе биде автоматски одобрен.
Таричеану, чија земја треба да пристапи во ЕУ во јануари 2007 година, во понеделникот рече дека предложените реформи, чија цел е зајакнување на разнишаниот здравствен систем и негово доближување на европските стандарди, мора да бидат веднаш одобрени.
„Ако нашиот здравствен систем беше пациент, најверојатно ќе му требаше голема хируршка интервенција за да му се подобри состојбата“, рече премиерот во своето обраќање пред двата дома на парламентот.
Здравствениот систем на Романија, според Таричеану, изминативе 16 години го одбележаа сиромаштијата, корупцијата и неефикасноста.
„Јавното здравство се влоши, додека средствата наменети за здравствената заштита контстантно се зголемуваа“, рече Таричеану истакнувајќи дека само во 2005 госина Романија потроши 2,8 милијарди евра за здравствената заштита.
И додека животниот век во ЕУ е подолг од 78,5 години, во Романија истиот изнесува 71,2 години, рече Таричеану, додавајќи дека Романците и понатаму страдаат од болести -- како што е туберколозата, на пример, -- кои требаше да исчезнат пред години.
Зголемените финансии што се влеваат во системот не ги решија проблемите како што се небрежноста, судирот на интереси и корупцијата, како и сеприсутниот недостаток на финансиска дисциплина, одговорност и транспарентност, рече Таричеану.
Предложениот законски пакет вклучува нови закони за национални здравствени програми, за јавниот и приватниот систем на здравствено осигурување и за болниците.
Исто така, предложени се и одделни закони за статусот на лекарите, стоматолозите и фармацевтите.
И покрај тоа што коалицијата од четири партии има само тесно мнозинство во парламентот аналитичарите очекуваат владата да го преживее гласањето за недоверба.
