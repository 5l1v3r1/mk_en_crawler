28/06/2013
Мики Трајковски за Southeast European Times во Скопје -- 28.06.13
Технолошки ентузијасти од целиот регион се собраа заедно за да споделат искуства, да ја подобрат ефикасноста на компјутерските програми и да ги зголемат иновациите.
Познати како „хакери“, тие имаат формирано 10 хакерски клубови на Балканот.
Преку комуникација и средби, вклучувајќи ја и конференцијата одржана на почетокот од овој месец во Струга, Македонија, тие се надеваат дека ќе придонесат за една околина која ќе ја подобри технолошката база во регионот и ќе ги спречат младите граѓани кои се разбираат од технологија да бараат вработување на други места.
Аранџел Бујановиќ, член на хакерскиот клуб од Белград, најголемиот клуб во регионот, рече дека многумина се загрижени за т.н. „одлив на мозоци" на младите луѓе кои го напуштаат регионот.
„Ние разговараме за овие прашања, како да го запреме овој процес на Балканот и какво влијание може тој да има.
Се случува некои од нашите членови да најдат работа во друга европска земја и да останат таму засекогаш.
Планираме да организираме јавни дебати на кои ќе зборуваме за одливот на паметни луѓе од професиите поврзани со програмирањето и информатичката технологија во Европа“, рече Бујановиќ.
Членовите на хакерските клубови веднаш истакнуваат дека тие не треба да се мешаат со сајбер криминалците, кои вршат упад во електронската пошта, банкарските и сметките на социјалните медиуми.
„Хакерите не се оние кои ги злоупотребуваат компјутерите или крадат информации.
Треба да се прави разлика помеѓу хакерите и оние другите, кои ние ги нарекуваме кракери, и кои понекогаш се занимаваат со нелегални работи“, Владимир Василев од Софија, еден од основачите на четирите хакерски клубови во Бугарија, изјави заSETimes.
Јованка Гулицоска, претседател на хакерскиот клуб „Кика“ во Скопје, понатаму нагласи дека хакерите се обидуваат да воведат новини, и не се заинтересирани за кршење на законот.
„На пример, барање начини за користење на рутерот како уште една алатка, како да се направи нешто корисно за луѓето.
Ние пронаоѓаме нови решенија од веќе постоечките во поглед на технологијата“, изјави Гулицоска за SETimes.
Членовите на „Кика“ соработуваа со македонската невладина организација „Слободен софтвер“ минатата година за да го освојат првото место во државниот натпревар „Подобри идеи за фондовите на ЕУ“.
Тие создадоа интернет метео сензорски кутии, кои собираат информации за загадувањето на животната средина, проблем кој градот Скопје се обидува да го намали.
„Хакерските клубови привлекуваат луѓе со знаење и таму ги споделуваат знаењата не само за технологијата, туку исто така и во многу други области.
Основната идеја е да има комуникација и соработка помеѓу младите луѓе на Балканот“, рече Гулицоска.
Околу 50 хакери од Македонија, Бугарија, Косово, Србија и Хрватска присуствуваа на неодамнешната средба во Струга и ги разменија нивните искуства и најновите технолошки достигнувања.
Учесниците презентираа идеи во областа на информатичката технологија и компјутерскиот инженеринг.
Добрица Павлинушиќ, член на хакерскиот клуб „Мама“ во Загреб, изјави заSETimesдека бројот на хакерски клубови во Хрватска се зголемува, што е одраз на потребата на луѓето да се здобијат со нови информации за технологијата.
„Многу од нашите членови се луѓе кои работат во областа на ИТ компаниите ....
Членовите на овие хакерски клубови се состануваат најмалку еднаш неделно, а во многу од нив има членови кои се поврзани со технологијата, но има и членови кои се уметници, студенти, средношколци и интелектуалци од различни профили“, рече Павлинушиќ.
Хакерскиот клуб во Белград, исто така, привлекува членови од различни средини.
„Има членови со различни образовни профили .
...
Ние гледаме на хакерството како на алтернативен образовен простор и сакаме да обезбедиме бесплатно образование за веб дизајн или програмирање за луѓето.
Во нашиот хакерски клуб има лекари, психолози, филозофи“ рече Бујановиќ.
Како дознавате повеќе за најновата технологија?
Кажете ни во делот за коментари.
