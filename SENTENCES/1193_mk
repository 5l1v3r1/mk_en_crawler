08/07/2008
Францускиот претседател Николас Саркози и бугарскиот премиер Сергеј Станишев во петокот (4-ти јули) во Париз потпишаа договор за стратешко партнерство. 
Документот содржи патоказ за билатералните односи во сите области и го одредува продлабочувањето на воената соработка, особено во поморските прашања. 
Бугарија, наводно, се согласила да купи две француски корвети, од кои една ќе биде направена во црноморското пристаниште Варна.
***
Tурскиот претседател Абдула Ѓул и рускиот претседател Дмитри Медведев во саботата (5-ти јули) го одржаа својот прв билатерален состанок во главниот град на Казахстан, Астана. 
Тие разговарале за изгледите за билатерална соработка во инвестирањето и туризмот, како и за заеднички учества во големите инфраструктурни проекти.
***
Претседателите на домовите на државниот парламент на Босна и Херцеговинa (БиХ) и парламентите на Федерацијата на БиХ и Република Српскa ќе се состанат в среда (10-ти јули), за да ја усогласат законската агенда поврзана со спроведувањето на Договорот за стабилизација и асоцијација.
***
Хрватскиот претседател Стјепан Месиќ денеска (8-ми јули) пристигнува во официјална посета на Црна Гора по поканата на неговиот црногорски колега, Филип Вујановиќ. 
Двајцата водачи, исто така, ќе се состанат со претседателот на црногорскиот парламент, Ранко Кривокапиќ, и премиерот Мило Ѓукановиќ. 
Разговорите ќе се фокусираат на билатералните прашања, проблемите во регионот и интеграцијата во ЕУ.
***
Грчкиот претседател Каролос Папуљас и австрискиот канцелар Алфред Гусенбауер во четвртокот (3-ти јули) го поддржаа процесот на интеграција на Хрватска во ЕУ, за време на состанокот во Виена. 
Австрија и Грција сакаат Хрватска да влезе во ЕУ што е можно побргу, рече советникот за надворешна политика на Гусенбауер, Бернард Врабец.
***
Рускиот министер за надворешни работи, Сергеј Лавров, на 2-ри јули во Истанбул се состана со турскиот министер за надворешни работи, Али Бабаџан. 
Тие дискутираа за разговорите помеѓу Сирија и Израел, со кои посредува Турција.
***
Американскиот државен секретар, Кондолиза Рајс, се очекува да ја посети Бугаријa на крајот од јули, како дел од својата европска турнеја, рече портпаролот на бугарското Министерство за надворешни работи, Димитар Цанчев, на 2-ри јули. 
Рајс ќе добие највисок бугарски државен медал за помошта во ослободувањето на бугарските медицински сестри во Либија, рече тој.
***
Косовскиот министер за надворешни работи, Скендер Хисени, во понеделникот (7-ми јули) пристигна во официјална посета на Љубљана, по поканата од неговиот словенечки колега, Димитриј Рупел. 
Хисени и Рупел ќе разговараат за планираната словенечка помош за Косово.
***
Ирскиот амбасадор во Босна и Херцеговинa Патрик А.Меккејб на 1-ви јули рече дека ЕУ не прифаќа пристап кон европската интеграција кој вклучува субдржавни елементи. 
Тој реагираше на неодамнешните коментари на премиерот на Република Српскa (РС) Милорад Додик, кој рече дека РС би можела да добие членство во ЕУ побргу одошто БиХ.
(Разни извори 01/07/08-08/07/08)
