18/01/2006
Од Ерлис Селимај за Southeast European Times во Тирана – 18/01/06
Албанската влада на 11-ти јануари потпиша нацрт тригодишен договор со ММФ. 
Во договорот се дефинирани голем број насоки за албанските институции, меѓу кои и реалистичниот буџет и прагот за наплатата на даноците, како и подобрувањето на контролата врз трошоците. 
Одборот на ММФ се очекува да го одобри истиот на 27-ми јануари.
„Со задоволство можам да забележам дека во текот на овие месеци работите се движат во вистинската насока за да се загарантира макроекономска стабилност и стабилен развој“, рече премиерот Сали Бериша на церемонијата на потпишување на документот. 
„Исто така, важно е спроведувањето, во втората половина од годинава, на фискалниот пакет со кој ќе се охрабри економскиот раст и вработувањето на Албанците“, додаде тој.
Документот беше потпишан во присуство на Бериша, претставникот на мисијата на ММФ, Маргарет Вестин, министерот за финансии, Ридван Боде, и гувернерот на Банката на Албанија, Адријан Фулани.
„Ние сметаме дека ова е многу добра програма, цврста и конзервативна. 
Би сакал да ја искористам оваа можност за да й се заблагодарам на владата и на сите значајни колеги за многу блиската и мошне ефикасната соработка, а особено за многу силната иницијатива што тие ја покажаа во врска со оваа реформа“, им рече Вестин на новинарите.
Во врска со условите утврдени во договорот, Бериша рече дека подобрената фискална администрација е во основата на програмата на неговата влада. 
Условите, објасна тој, вклучуваат „намалување на фискалниот систем во иднина, воспоставување на поволна клима за бизнисите, сериозни напори за регулирање на финансиските пазари ... 
и продолжување на процесот на приватизација“.
Во меѓувреме, Светската банка на 10-ти јануари објави дека ќе й даде заем на Албанија во висина од 196 милиони американски долари до 2009 година како дел од својата нова стратегија за поддршка на земјата. 
Средствата, кои ќе бидат исплатени преку Меѓународната агенција за развој и Меѓународната банка за реконструкција и развој, ќе одат за зајакнување на економскиот раст и борба против сиромаштијата преку поддршката на иницијативите во приватниот сектор и подобрените резултати на јавните служби.
„Целта на оваа стратегија е поддршката на Албанската национална стратегија за социјален и економски развој, како и на процесот на преговорите за Спогодбата за стабилизација и асоцијација со ЕУ“, рече шефот на мисијата на Светската банка во Тирана, Надир Мохамед.
Банката, исто така, бара од Албанија да го подобри начинот на кој раководи со програмите за странската помош чија цел е борбата против сиромаштијата и невработеноста. 
„Предизвикот на новата влада е како да ги спроведе проектите, како да постигне резултати“, АП го цитираше Мохамед во вторникот (17-ти јануари). 
Претходниот заем на Светската банка во висина од 130 милиони американски долари не ги даде очекуваните резултати, особено во однос на подобрувањето на раководењето, додаде тој.
