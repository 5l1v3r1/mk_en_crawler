04/04/2005
Од Давор Коњукушиќ за Southeast European Times -- 04/04/05
Владата на Воислав Коштуница е на функција веќе една година.
Составена од Демократската Партија на Србија (ДПС), Г17 Плус, Нова Србија и Српското движење за обнова, владејачката коалиција, исто така, зависи од пратениците од Социјалистичката Партија на Србија (СПС) на Слободан Милошевиќ за да формира парламентарно мнозинство.
Бидејќи на владата и е неопходна тивката поддршка од СПС, која жестоко се противи на соработката со Хаг, несогласувањата во парламентот се насочени околу меѓународниот трибунал за воени злосторства, а ова прашање сукцесивно, предизвика поделби кај членовите на коалицијата.
На почетокот, малкумина веруваа дека коалиционата влада ќе опстане подолго од еден месец, имајќи ги предвид предизвиците со кои се соочи.
Со поддршка од СПС, таа успеа да усвои буџет и да започне реконструкција на владата.
Освен тоа, се уште нема обид за нејзино соборување.
Според поголем број аналитичари, неочекуваниот опстанок на владата делумно се должи на отсуството од политичко дејствување на опозицијата.
Сепак, тоа не значи и отсуство на критики.
Поранешниот премиер Зоран Живковиќ, кој актуелно раководи со НВО наречена Милениум, ја опишува 2004 како „загубена година за Србија“.
На владата и „недостига желба и демократски и интелектуален капацитет за реформи во Србија“, обвинува тој, додавајќи дека таа не доби мандат од гласачите за време на последниот круг од изборите.
Неговиот сопартиец, градоначалникот на Белград Ненад Богдановиќ, вели дека владата се карактеризира со слаба политика и поделба на задачите.
„Едноставно кажано, не е возможно да се доверат одредени инстутуции на партиски претставници“, вели Богдановиќ.
„Длабоко сме убедени, а во последно време така постапуваме секаде - дека взаемната контрола е многу значајна.
Сега буквално имате цели делови на инстутуциите кои припаѓаат на една политичка партија, а природно се претвора во нешто сосема различно.
Потоа, генералните директори на јавните претпријатија се назначени на овој начин, каде буквално, дури и домарите се назначуваат од истата политичка партија“.
Според Милан Ќулибрк, коментатор во Радио Б92, некои владата ја гледаат како “некој вид холдинг компанија, каде секој министер е премиер во минијатура“.
Постигнат е незначителен напредок во двете сфери што Коштуница ги наведе како приоритет:
прашањето околу Косово и донесување на нов устав.
Во случајот со Косово, укажува политичкиот аналитичар Слободан Антониќ, владата е фатена меѓу две невозможни ситуации.
„Првата е Косово да биде дел од Србија, но ова не е реално барање, додека пак другата е да се откаже од Косово, а тоа е нешто што владата не може да го изнесе јавно“, вели Антониќ.
„Сепак, на владата и одговара тоа што јавноста во целина, особено политичкиот естаблишмент, нема јасен став за тоа што треба да се прави со Косово, а со тоа владата лебди меѓу различните ставови, а така ќе продолжи се до дополнително соопштение.
Што се однесува до уставот, Коштуница го следи примерот од претходните влади по Милошевиќ - тоа е, ветува дејствување, а потоа постојано одлага.
За време на изборите, ДПС рече дека новиот устав ќе биде усвоен до јуни 2004-та година.
Властите потоа го продолжија овој рок, а потоа го одложија на неодредено време.
Нацрт-законите подготвени од страна на владата и Демократската партија чекаат дополнително разгледување но, се чини дека недостига политичка волја.
Се појавија бројни разлики меѓу партнерите од владејачката коалиција, а некои партии дури и јавно проговорија за повлекување.
Повеќето вакви изјави дојдоа од Г17 Плус и нејзиниот потпретседател, Мирољуб Лабус, кој дури седум пати најави повлекување.
Секој пат, доброволните предавања на екс-генералот Владимир Лазаревиќ и на неколку офицери од армијата на Република Српска беа повод Лабус и неговата парија да го сменат мислењето.
Владата, исто така, преживеа низа скандали, а во најсериозниот од нив беше вмешана поранешната министерка за образование Љиљана Чолиќ.
И покрај ваквите проблеми, владата на Коштуница успеа во една сфера каде неговите претходници не успеаја.
За разлика од претходните влади, неговата влада ги избегна проблемите со донесувањето на законската регулатива поднесена во парламентот, вклучувајќи го и усвојувањето на годишниот буџет.
Колку долго може Коштуница да издржи?
Аналитичарите не се подготвени да дадат прогноза.
Според Ќулибрк од Радио Б92 се е можно.
„Оваа влада може да трае сите четири години“, вели тој.
„Факт е дека одредени истражувања и анкети покажуваат дека ниту една влада не уживала помала поддршка од гласачите.
Во исто време, сепак, ми се чини дека ниту една влада не е постабилна од оваа, имајќи предвид дека во период од една година нема ниту една иницијатива за соборување на владата.
Не изгледа ли ова малку апсурдно?“
„Мислам дека нејзин најголем проблем, а тука владата ќе треба да го положи тестот за добро владеење, ќе биде најавеното реструктуирање на јавните претпријатија“, вели Ќулибрк.
