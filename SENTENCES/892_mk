17/11/2006
Австриски „Мобилком“ победи на тендерот за влез во Србијa како трет мобилен оператор во земјата.
Истиот беше единствен понудувач, со понудена цена од 321 милион евра.
Србија има приближно четири и пол милиони корисници на мобилни телефони, и нивниот број се очекува да се зголемува.
Поддржувачите велат дека носењето на нов конкурент на пазарот има потенцијална корист за корисниците нудејќи им поголем избор и пониски цени.
Швајцарија одобри заем од 6,3 милиони евра, како поддршка на секторите на водоснабдување и канализација во Босна и Херцеговина.
Дел од средствата ќе одат за проектот од 8,78 милиони евра, кој има за цел подобрување на водоснабдувањето во општината Приједор во текот на следните три години.
Индустрискиот раст во Бугарија падна од 10,6 отсто за една година во август, на 6,4 отсто за една година во септември, според последните податоци на Националниот институт за статистика.
Падот се припишува, главно, на намаленото производство во рударскиот сектор.
Приходите на хрватското претпријатие за нафта и гас, ИНА, се зголемија за 18,5 отсто за период од една година, на вкупно 1,47 милијарди евра во првото тримесечје од оваа година, според неревидираните податоци.
Приходите од продажба на ИНА генерирани на странските пазари беа 533 милиони евра, зголемување за 32,7 отсто за период од една година, додека продажбата на домашниот пазар изнесуваше 943 милиони евра, зголемување за 11,7 отсто.
Букурешкото градско собрание објави дека доделило неколку договори за модернизација на улиците, во вкупна вредност од 195 милиони евра, на три групи -- Свиетелски (Австрија), Еуроконстракт трејдинг 98 и Технолоџика Радион (Романија).
Најголемиот договор, во вредност од 79,1 милион евра, беше потпишан со конзорциумот предводен од Свиетелски, кој ги вклучува германското претпријатие Макс богл и Еуровија констракт Букурешт.
Црногорската агенција за телекомуникации објави тендер за лиценца на трет мобилен оператор и две оперативни лиценци за 3Г мрежата.
Лиценците ќе бидат издадени за 15 години.
Крајниот рок за поднесување на понудите е 15-ти јануари.
Минималната еднократна исплата за 3Г лиценците е два милиони евра, додека лиценцата за трет мобилен оператор (вклучувајќи и 3Г) е 6 милиони евра.
Српската агенција за приватизација потпиша договор во висина од 2,25 милиони евра за продажба на текстилната индустрија од Ниш, Нитекст, на локален конзорциум, кој го сочинуваат претпријатието Ирва инвестиције, Јабука и бизнисменот Славко Ѓорѓевиќ.
Според договорот, купувачот е обврзан да инвестира дополнителни 4 милиони евра во фабриката во Ниш.
(Разни извори 10/11/06-17/11/06)
