27/01/2012
Линда Карадаку за Southeast European Times во Приштина -- 27.01.12
Косовскиот парламент во четвртокот (26-ти јануари) го испрати предлог-законот за пензиите назад до владата на разгледување, откако заклучи дека законот би го повредил достоинството на пензионерите.
„Категоризирањето на пензионерите не е исправно направено. 
Најлошо е што законот ќе влезе во сила во 2016 година“, изјави за новинарите по одлуката Исмет Беќири, шеф на парламентарната група на ЛДК.
Делегација на Коалицијата на косовските пензионери се состана претходно оваа недела со претседателот на парламентот, Јакуп Красниќи, и предаде петиција против предлог-законот за државниот пензиски план. 
Повеќе од 15.000 пензионери ја потпишаа петицијата, во која се бара просечните пензии да се зголемат на 60 отсто од просечната месечна плата -- која беше 272 евра во 2011 година.
„Ги формулиравме нашите амандмани [на владиниот предлог-закон] -- ако тие се вклучат, проблемите на пензионерите ќе бидат решени и нивното достоинство ќе се врати“, рече за SETimes претседателот на Сојузот на пензионери и инвалиди, Шабан Кајтази.
Пензионерот Сефедин Бакали, од Ѓаковица во западно Косово, добива 80 евра месечно според актуелниот план.
„Никој не може да живее со толку пари. 
Не можете да купите ниту лек со тоа“, рече Бакали за SETimes.
Предлог-законот, подготвен од Министерството за труд и социјална грижа, предвидуваше зголемување на основните пензии од 45 на 50 евра, а исплатите на оние што плаќале придонеси да се зголемат од 80 на 101 евро.
Најниското ниво, сегашните 45 евра месечно, им се плаќа на оние кои никогаш не работеле. 
Второто ниво, сега 80 евра, им се плаќа на оние кои работеле и плаќале придонеси во поранешна Југославија, но не и во сегашниот косовски пензиски фонд, формиран во 2002 година.
За оние кои плаќале придонеси за време на нивното работење од 2002 година, Пензискиот фонд им исплаќа надоместок, во зависност од сумата што работникот ја одвојува.
Друго прашање кое го мачи пензискиот сектор е: исчезнатите придонеси од работниците до 1999 година
Според југословенскиот пензиски систем, помалку од половина од населението се квалификувало за примање пензија, и многу Косовари беа спречени да учествуваат во системот по 1989 година, кога режимот на југословенскиот претседател Слободан Милошевиќ го започна процесот на укинување на косовската автономија и негово ставање под српска управа.
Од 1-ви јули 2002 година косовската влада обезбедува основни пензии за сите граѓани постари од 65 години, што е финансирано од буџетот, со задолжителни и доброволни придонеси на работодавачите и вработените и со доброволни пензиски шеми.
Бакали е еден од многуте косовски Албанци кои придонесуваа во државната програма, и ги изгубија парите по распаѓањето на поранешната југословенска република.
Тој работел 33 години како судија и обвинител во Косово, кога истото беше дел од поранешна Југославија. 
Со пропаѓањето на режимот на Милошевиќ, Бакали бил принуден да се пензионира во 1992 година.
Од 1992 до 1999 година тој добивал околу 500 евра месечно. 
Но, од 1999 година тој добива само околу една десеттина од тоа. 
„Моите деца ми помагаат, по сите тие години работа. 
Тоа е толку жално ... 
Не знам дали тие пари некогаш ќе се вратат во Косово“, рече тој.
Претставничката на министерството Лирие Маврај изјави за SETimes дека прашањето е повеќе политичко, отколку правно. 
Таа рече дека пензискиот систем бил прекинат во 1999 година кога Косово беше ставено под меѓународна администрација -- во 2002 година УНМИК ја издаде Регулативата 2001/35, со која се формира Фондот на пензиското осигурување и Фондот на пензиски заштеди.
Jeтон Деми, претставник на медиумите за Фондот на пензиски заштеди вели дека истиот се занимава со тековните пензии, а нема правно овластување да се занимава со средствата од пред 2002 година.
Тој признава дека „проблемот со пензиите за граѓаните постари од 65 години е сложен и не може да се реши со формирање на една институција“.
