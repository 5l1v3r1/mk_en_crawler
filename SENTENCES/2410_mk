27/07/2005
(ОБСЕ, АП - 12/07/05)
Хрватска постигна значителен напредок во развојот на демократските институции, зајакнувајќи ја слободата на медиумите и демократизацијата на полициските реформи, вели ОБСЕ во својот последен извештај за земјата. 
Сепак, извештајот повикува на понатамошни напори во областите на враќање на бегалците, владеење на законот и малцински права.
„Хрватска постигна значаен напредок во областите што ги покрива мандатот на Мисијата на [ОБСЕ]“, рече шефот на Мисијата на ОБСЕ во Загреб на 12-ти јули. 
„Сепак, отворените прашања со кои се соочува земјата во областите како што е враќањето на бегалците и владеењето на законот се посложени и почувствителни и бараат повеќе време и поконзистентни напори“, додаде амбасадорот Хорхе Фуентес.
Во документот е дадена анализа на развојот во шест области од активноста на ОБСЕ -- слободата на медиумите, заштитата на малцинствата, полицијата, политичките прашања, враќањето и интеграцијата и владеењето на законот -- од декември 2004 до јули 2005 година.
Според организацијата од 55 нации, клучниот настан за време на периодот опфатен во извештајот е конференцијата во Сараево на 31-ви јануари, на која се собраа министрите на Босна и Херцеговина, Хрватска и Србија и Црна Гора да решаваат за прашањето на бегалците. 
Состанокот доведе до усвојување на заедничка декларација, со која трите земји ветија дека ќе го решат проблемот со бегалците во Југоисточна Европа до крајот на 2006 година. 
Тие, исто така, се согласија да започнат заеднички и поединечни активности за таа цел и ветија дека ќе развијат национални планови за решавање на прашањата на бегалците во нивните земји. 
Хрватска го претстави својот план пред меѓународната заедница на 6-ти јули.
Најмалку 300.000 хрватски Срби беа раселени како резултат на конфликтот во земјата во периодот 1991-1995 година. 
Скоро десет години подоцна, хрватските власти регистрирале околу 117.000 вратени лица, се вели во извештајот, додавајќи дека континуитетот на враќањата и понатаму е ограничен.
Еден фактор за ова е недоволниот пристап до станови за бегалците и внатрешно-раселените лица (ВРЛ) кои пред конфликтот живееле во станови во државна сопственост. 
„Поранешните станари се најголемата преостаната категорија на бездомни бегалци и ВРЛ“, вели ОБСЕ. 
Во извештајот се истакнува дека мерките усвоени од 2000 година за олеснување на ситуацијата „сé уште во голема мерка не се спроведени“.
Помеѓу другите фактори што го попречуваат континуитетот на враќањата е немањето на работни места и економски можности, како и постојаната недостапност до основна инфраструктура, како што е електричната енергија и водоснабдувањето, во некои области каде што се враќаат бегалците.
Фуентес истакна дека владата на премиерот Иво Санадер ветила важни чекори, вклучувајќи го и усвојувањето на изборниот закон подоцна оваа година и спроведувањето на националниот план за бегалските прашања.
„Кога Хрватска ќе ги усвои овие два чекори, како и своите обврски кон Меѓународниот кривичен трибунал за поранешна Југославија, спроведувањето на мандатот на Мисијата на [ОБСЕ] би можело многу да напредне“, рече Фуентер.
