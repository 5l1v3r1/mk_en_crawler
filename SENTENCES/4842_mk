01/04/2009
Од Беса Беќири за Southeast European Times во Приштина -- 01/04/09
Претставниците на Косовската донаторска конференција -- првата се одржа во Брисел во 2008 година -- и косовската влада се состанаа во вторникот (31-ви март) во Приштина, на форумот на високо ниво, на кој дискутираа околу макроекономската политика и политиката на фискален менаџмент.
Форумот претставува мехамизам за проверка на годишниот напредок во економскиот и социјалниот развој и ефикасноста од меѓународната помош во Косово.
Оваа година фокусот беше ставен на областите на енергијата, трговијата и индустријата, транспортот и телекомуникациите и образованието.
Минатогодишната донаторска конференција привлече претставници од 37 земји и 16 меѓународни организации.
Учесниците ветија 1,2 милијарди евра;
само ЕУ вети 508 милиони евра.
Косовскиот премиер Хашим Тачи вети целосен отчет за користењето на донаторските пари.
„Им гарантираме на донаторите отчет за секој потрошен цент.
Како никогаш порано, иднината на Косово е безбедна во европските рамки“, рече Тачи.
Шефот на одделот за Косово при Европската комисија, Лоренс Мередит, го искажа очекувањето на донаторите „Косово да ги координира донаторските финансирања за максимална полза на сите косовски граѓани“.
Тачи рече дека потребите на Косово „ги надминуваат неговите капацитети да ги финансира сите потреби“.
Косовската економија ќе расте побавно во следните години поради светската рецесија, рече тој, додавајќи дека земјата, сепак, е решена да продолжи со реформите.
Косово има најнизок БДП и највисока стапка на невработеност во Европа.
Дури и обезбедувањето вода за пиење станува тешко бидејќи нема на располагање систем за прочистување на отпадните води.
„Несоодветната здравствена грижа резултираше со зголемување на стапката на смртност кај децата -- која е трипати повисока од европскиот просек -- додека според УНИЦЕФ, 10 отсто од косовските деца под петгодишна возраст страдаат од хронична неухранетост“, рече Тачи.
Иако околу 38 милиони евра ќе ги финансираат подобрувањата на образованието оваа година, владата „сé уште не може да гарантира дека косовските студенти ги имаат неопходните средства за да се натпреваруваат во глобалната економија“, рече тој.
Сепак, косовските власти работат за членство во ММФ и Светската банка.
Членството во овие организации „ќе го интегрира Косово во светскиот економски систем и ќе ...
го стимулира растот во нашата економија“, рече Тачи.
„Тоа ќе ги подобри животните услови за сите косовски граѓани.“
Следниот состанок на форумот на високо ниво се очекува во февруари 2010 година.
