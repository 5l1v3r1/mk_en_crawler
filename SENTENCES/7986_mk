06/06/2013
Менексе Токјај за Southeast European Times во Истанбул -- 06.06.13
Турција и балканските држави ја прошируваат воената соработка во голем број области, а последно и преку 18-тиот состанок на балканскиот воено-медицински комитет (БММК) во Истанбул.
БММК претставува платформа основана во 1995 година од Бугарија, Грција, Романија и Турција, каде што воените експерти од разни специјалности во медицината разменуваат знаење и искуства за подобрување на практиките на воената медицината во војските-учеснички.
БММК ги вклучува Албанија, Бугарија, Грција, Романија, Србија и Турција, со меморандумот на разбирање. 
Македонија, Црна Гора, Белгија и Соединетите Американски Држави учествуваат како набљудувачи.
Главната тема на овогодинешниот состанок беа најдобрите начини за обезбедување здравствени услуги и психолошка помош пред, за време и по воените операции.
„Здравствените услуги се отсекогаш основни за војската во мирнодопски и воени времиња. 
Конгресите на БММК можат да го подобрат квалитетот на здравјето меѓу војниците или вооружените сили, како и индиректно на луѓето од земјите-членки, поради соработката и размената на информации меѓу воено-медицинскиот персонал на балканските земји“, рече генерал-полковник Хасан Кучукакјуз од Турција, во своето поздравно обраќање на конференцијата што се одржа на крајот од мај.
Потполковник Богдан Маринеску, претседател на Романскиот национален совет за БММК, изјави за SETimes дека оваа година учесниците се согласиле да ја продлабочат размената на експертиза за психолошка помош за воениот персонал пред, за време и по воените операции.
„Мораме да работиме на постигнување стандард во здравствената состојба на воените офицери пред, за време и по операциите во кои учествуваат. 
Психолошката страна на ваквите напори е од најголема важност, бидејќи ние треба да бидеме добро подготвени за реинтегрирање на овие војници во општеството со целосен личен интегритет“, рече Маринеску.
Практичните стратегии за справување со стрес за време на операциите и обезбедувањето психолошки инструменти за зајакнување на личниот интегритет се потребни за успех на воените операции, додаде тој.
Балканските држави, од кои нечиј воен персонал е распореден во кризни региони како Авганистан и Ирак, имаат клучна улога во одржувањето на менталното здравје и морал на припадниците на воената служба под нивна команда. 
Ова вклучува поддршка за семејствата на војниците кои остануваат во нивната татковина со цел да се зачува личниот и семејниот интегритет за време на распоредувањето.
Романија и Бугарија, исто така, имаат протоколи со турската армија за помош за време на катастрофи. 
Во разурнувачките земјотреси кои го погодија турскиот источен град Ван во 2011 година бугарските војници дојдоа да им помогнат на своите турски колеги да ги спроведат хуманитарните операции.
По генералните заклучоци од состанокот на БММК, експертите од земјите-учеснички ќе се состануваат во текот на годината во специфични работни групи. 
Воените кадети, исто така, учествуваа на состанокот на комитетот, одржувајќи академски презентации за воено-медицинскиот комитет и воспоставувајќи добри односи со своите колеги.
„Исто така, предвидуваме отпочнување програма за размена меѓу младите студенти по одбрана секоја година за да можат да поминат две недели во друга балканска земја со цел продлабочување на знаењето и воспоставување мрежи. 
Користа од овој комитет се протега и пошироко и ги опфаќа контактите меѓу луѓето од рана возраст“, рече Маринеску.
Под покровителство на БММК, балканските држави треба да соработуваат и понатаму за размена на знаење во специфични области на медицината, како што е вакцинација против пандемски болести, и да си даваат меѓусебно одредени насоки во областа на медицината, која постојано се менува.
„На пример, во областите како што е био-одбраната, пластичната хирургија, инженерингот на ткива, матичните ќелии и новите инфективни болести, земјите можат да соработуваат уште повеќе и да ги пренесуваат знаењата едни со други со цел да се зголеми подготвеноста на земјите во други слични ситуации“, рече Маринеску.
За време на овогодинешниот состанок, инфективните болести имаа централен дел во сесиите. 
Учесниците ја подвлекоа важноста на размената на научно и практично знаење во врска со инфективните болести во војската.
Полковник професор Мирослав Павловиќ, од Србија, изјави за SETimes дека БММК претставува одлична можност страните да соработуваат оперативно и да разменуваат научни информации.
Србија, единствената земја што не е членка на НАТО, учествува на овие состаноци на комитетот веќе две години, откако две години претходно беше набљудувач.
Павловиќ препорача балканските држави да ја продлабочат и да ја разменуваат експертизата во специфични области како што е воздухопловната медицина.
„Немаат сите држави ваков тип експертиза, така што некои држави треба да водат и да создадат клима на соработка во балканската географија“, рече Павловиќ.
Дали војските прават доволно за да обезбедат психолошка помош за војниците и нивните семејства? 
Споделете ги вашите размислувања во делот за коментари долу.
