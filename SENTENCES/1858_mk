21/09/2004
(Wall Street Journal, Ромпрес, Медиафакс, Делегација на Европската комисија во Романија - 20/09/04;
СИЈуроп - 16/09/04;
ЕурАктив - 03/09/04)
Главниот романски преговарач со ЕУ, Василе Пускас, во понеделникот (20-ти септември) изрази надеж дека престојниот извештај на Европската комисија (ЕК) ќе ја признае како функционална пазарна економија -- што претставува клучен предуслов кој земјата мора да го исполни за финализирање на своите разговори за пристап со Унијата.
„Се надеваме дека во извештајот за земјата, кој ќе биде објавен на 6-ти октомври, Романија ќе биде признаена како функционална пазарна економија, со напомена дека ако реформите продолжат, таа ќе има целосен капацитет да функционира во рамките на условите на внатрешниот пазар на ЕУ на датумот на нејзиниот влез во ЕУ“, рече Пускас во изјавата за новинарите.
Романија, која досега затвори 25 од вкупно 31 поглавје од преговорите, сака да ги заврши своите разговори за членство со Брисел до крајот на оваа година, пред да пристапи во ЕУ во 2007 година, заедно со Бугарија.
Во изјавата за печатот, исто така, објавена во понеделникот, шефот на делегацијата на ЕК во Романија, Џонатан Шеле, рече дека извештајот што ќе биде објавен ќе се фокусира на статусот на функционална пазарна економија, еден од двата економски под-критериуми за членство.
Усогласувањето со вториот -- капацитетот за справување со конкурентскиот притисок и со пазарните сили во рамките на Унијата -- ќе се бара само до 2007 година, додаде тој.
Бугарија беше признаена како функционална пазарна економија во 2002 година, со извештајот на ЕК во кој се вели дека таа „треба да биде во состојба да се справи со конкурентскиот притисок и со пазарните сили во рамките на Унијата на среднорочен план, под услов да продолжи со спроведувањето на својата реформска програма за отстранување на преостанатите тешкотии“.
Бугарија ги заврши разговорите со Унијата претходно оваа година.
Во својот редовен извештај за Романија минатата година, ЕК повика на енергично и одржливо спроведување на структурните реформи и рече дека земјата би можела „да се смета за функционална пазарна економија откако решително ќе се продолжи со постигнатиот добар напредок“.
Изразувајќи пофалби за реформите на Романија досега, ЕК вели дека се потребни мудра фискална политика и политика на плати, како и континуирано намалување на квази-фискалниот дефицит.
Таа, исто така, побара од земјата да продолжи реформата на трошоците, да го подобри усогласувањето на даноците, да ги ликвидира претпријатијата-загубари, да ја реши континуираната акумулација на заостанатите долгови во буџетскиот и енергетскиот сектор, како и да одреди цени на природниот гас кои прецизно ќе ги рефлектираат краткорочните и долгорочните трошоци.
Говорејќи пред членовите на комисијата за надворешни работи на Европскиот парламент на крајот од август, комесарот за проширување на ЕУ, Гинтер Верхојген, рече дека нема да биде „катастрофа“ ако Романија не биде во состојба да ги заврши своите разговори до крајот на декември.
„Ние сé уште ќе имаме уште една година за да осигуриме влез на Романија до 1-ви јануари 2007 година, рече Верхојген.
Сепак, во понеделникот, романскиот претседател Јон Илиеску, ја искажа својата решеност земјата да ги заврши разговорите за пристап до крајот на годината.
Тој ги истакна напорите на Романија за спроведување на реформите во последниве две години, како и стимулансите за странските инвеститори.
Претседателот призна дека Владата ја чекаат два месеци напорна работа за да ја убеди Европската комисија да ги заврши преговорите.
