02/08/2006
(Новинар - 02/08/06;
Софиска новинска агенција, Софија ечи, Всеки ден, Медиапул, Дневник - 01/08/06;
Aнгус Реид - 19/07/06)
По неколкумесечни напори за постигнување договор за заеднички кандидат за претседателските избори на 22-ри октомври, осум бугарски десничарски партии во вторникот (1-ви август) повторно не успеаја да ги премостат разликите.
Само четири од партиите -- Демократите за посилна Бугарија (ДПБ), Сојузот на демократските сили (СДС), Сојузот на слободните демократи и Демократската партија -- ја потврдија својата поддршка за претседателот на Уставниот суд, Неделчо Беронов.
Другите четири, меѓу кои и две земјоделски партии, Внатрешномакедонската револуционерна организација и Ѓерѓовден, беа неодлучни, велејќи дека се потребни понатамошни разговори.
Седумдесетиосумгодишниот Беронов беше предложен за функцијата од страна на ДПБ на почетокот од јули.
Три недели подоцна, водачот на СДС, Петар Стојанов, кој ја загуби битката за вториот претседателски мандат во 2001 година, и ја објави својата одлука повторно да се кандидира на овогодинешните избори, неочекувано се откажа од своите планови, велејќи дека ќе го поддржи Беронов.
„ДПБ ќе работи напорно за победа на претседателските избори“, рече Стојанов објавувајќи ја својата одлука.
Во меѓувреме, изразувајќи загриженост поради тоа што осумте партии не успеаја да постигнат согласност за заеднички кандидат, советот на Бугарскиот аграрен национален сојуз -- Народен сојуз предложи свој кандидат, Анастастија Мозер, за функцијата.
По состанокот во вторникот, водачот Ѓерѓовден, Љубен Дилов, изјави дека и Беронов и Мозер се многу почитувани личности и дека консултациите треба да продложат.
Но, партијата, наводно, претпочита десничарски кандидат да биде Стојанов, Иван Костов од ДПБ или градоначалникот на Софија, Бојко Борисов.
Постигнувањето на согласност за заеднички кандидат, според општото мислење, претставува единствена шанса за победа на десното крило
Актуелниот претседател Георги Парванов, кој беше водач на Бугарската социјалистичка партија до преземањето на претседателската функција во 2001 година, е еден од најпопуларните политичари во Бугарија.
Тој се очекува да се кандидира за втор мандат оваа година, но тоа сé уште не е потврдено.
Неодамнешната анкета, спроведена од страна на Националниот центар за испитување на јавното мислење пред повлекувањето на Стојанов, покажа дека 34,6 отсто од испитаниците би гласале за Парванов.
Со поддршка од 4,5 отсто, Стојанов беше трет по Борисов, неофицијалниот водач на Граѓаните за европски развој на Бугарија, кој доби поддршка од 14,8 отсто од испитаниците.
Градоначалникот на Софија и поранешен шеф на Министерството за внатрешни работи, кој обично беше избиран за најпопуларен политичар во испитувањата, минатата недела рече дека не планира да се приклучи на претседателската трка.
Тој сепак рече дека неговата партија ќе излезе со свој кандидат.
Беронов е почитуван и е „најверојатно многу добра личност“, рече Борисов.
Сепак, додаде тој, на Бугарија й треба енергичен претседател во поглед на задачите и предизвиците со кои земјата ќе се соочи како членка на ЕУ.
Бугарија треба да влезе во Унијата на 1-ви јануари 2007 година.
Беронов не е член на ниту една политичка партија и немаше истакната улога надвор од судските кругови.
Сепак не се знае дали тој ќе може да ги мобилизира и обедини околу 2 милиони поддржувачи на десничарските партии.
