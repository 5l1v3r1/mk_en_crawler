03/08/2010
Грчкиот заменик-министер за надворешни работи, Димитрис Друцас, беше во Србија и Косово во петокот (30-ти јули). 
Во Белград Друцас се состана со претседателот Борис Тадиќ и министерот за надворешни работи, Вук Јеремиќ. 
Двајцата дипломати потпишаа меморандум за соработка во европските прашања.
Во Приштина, Друцас се состана со претседателот Фатмир Сејдиу и премиерот Хашим Тачи. 
Посетата дојде откако Меѓународниот суд на правдата го издаде своето советодавно мислење за независноста на Косово, одлучувајќи дека истата не го крши меѓународното право. 
Грција е една од петте членки на ЕУ што не ја признала независноста на Косово.
***
Српскиот претседател Борис Тадиќ се очекува наскоро да ја посети Aлбанијa, објавија медиумите во Тирана и Белград во понеделникот (2-ри август). 
Веста беше потврдена од албанскиот амбасадор во Белград, Шпетим Кауши, кој рече дека Тадиќ одговорил позитивно на поканата за посета.
***
Aлбанијa и Андора се обврзаа да ги зајакнат односите по посетата на министерот за надворешни работи, Илир Мета, во саботата (31-ви јули). 
Туризмот, банките, животната средина, инфраструктурата, беа дел од областите за можна соработка околу кои се дискутираше. 
Мета го информараше својот колега Ксавиер Еспорт Миро за процесот на европска интеграција на Албанија и нејзината конструктивна улога во регионот.
***
Aлбанскиот премиер Сали Бериша во четвртокот (29-ти јули) беше во Брисел, каде што се состана со својот белгиски колега, Ив Летерм. 
Двајцата премиери ја потврдија својата решеност за промовирање на билатералната соработка во сите области, особено во економската и трговската размена и зголемени белгиски инвестиции во Албанија.
***
Словенечкиот министер за надворешни работи, Самуел Жбогар и неговиот хрватски колега Гордан Јандроковиќ разговараа за неподмирените долгови на поранешна Љубљанска банка кон хрватските клиенти -- големо отворено прашање меѓу двете земји. 
Состанокот се одржа во средата (28-ми јули) во словенечкото погранично село Обрежје.
***
Министерот за надворешни работи на ОАЕ, Шеик Абдула Бин Зајед ал Најхан, и неговиот кипарски колега, Маркос Кипријану, се состанаа во средата (28-ми јули) во Абу Даби. 
Двајцата дипломати потпишаа договор кој ги иззема сопствениците на дипломатски и специјални пасоши од двете земји од потребата за влезна виза. 
Тие, исто така, потпишаа меморандум за разбирање за дипломатските консултации.
(Разни извори -- 27/07/10-03/08/10)
