11/06/2013
Селена Петровиќ за Southeast European Times во Загреб -- 11.06.13
Тековните преговори меѓу Европската комисија и членките на Централноевропската спогодба за слободна трговија се фокусирани на тоа да ѝ се дозволи на Хрватска да го продолжи трговскиот режим што го има како дел од договорот за слободна трговија откако државата ќе влезе во ЕУ на 1-ви јули.
Кога ќе дојде датумот на пристапување, хрватските прехранбени производи ќе го тестираат пазарот на ЕУ, додека ќе се настојува да се задржи силно присуство и во регионот. 
Преговорите вклучуваат одржување на преференцијалните царински тарифи, што ќе спречи зголемени цени на хрватските производи што се извезуваат во земјите од спогодбата за слободна трговија што не се членки на ЕУ.
Новите протоколи ќе претставуваат приспособување на постојните договори што ЕУ ги има со државите од Централноевропската спогодба за слободна трговија.
Денис Реџепагиќ, економски и трговски советник за делегацијата на ЕУ во Хрватска, изјави за SETimes дека „целокупните работни [преговори] добро напредуваат со сите држави [во регионот], додека напредокот е бавен со Босна и Херцеговина (БиХ)“.
Во случај преговорите да не завршат до 1-ви јули, „постојат одредби за ретроспективно усвојување на протоколите“, рече Реџепагиќ.
Горан Бутурац, постар истражувач-соработник во Економскиот институт во Загреб, изјави за SETimes дека „за Хрватска, најважен пазар на [Централноевропската спогодба за слободна трговија] е оној во БиХ. 
Во 2012 година, 63 отсто од вкупниот извоз на Хрватска [од спогодбата за слободна трговија] отиде во БиХ, а околу 55 отсто од нејзиниот целокупен увоз од земјите [на договорот за слободна трговија] дојде од БиХ“.
Во изминатите неколку месеци имаше постојани предупредувања на локалните медиуми дека хрватските претпријатија може да релоцираат значителни делови од своето производство во БиХ за да ги избегнат проблемите со увозот и извозот. 
Но, единствената потврда за такви активности која ја доби SETimes дојде од претпријатието за месни производи „Гавриловиќ“.
Гигантот за преработка на месо ќе го префрли производството на своите водечки производи на пазарот на БиХ во Читлук, јужна БиХ. 
Горан Грбац, менаџер на комерцијалниот сектор на „Гавриловиќ“, изјави за SETimes дека потегот е неопходен за претпријатието, кое има лојални потрошувачи низ целиот регион, да не се најде во очајна позиција. 
Грбац рече дека повеќе од 50 отсто од вкупниот извоз на претпријатието оди во БиХ.
Производствените активности на „Гавриловиќ“ во БиХ ќе се изведуваат во партнерство со локалниот холдинг ГИПИ.
Коментирајќи во врска со забелешките во медиумите дека неговото претпријатие ќе придонесе за зголемување на бројот на вработени во Читлук, наместо во Петриња, неговото хрватско седиште, Грбац изјави за SETimes дека по 1-ви јули, „Гавриловиќ ќе добие можност да ги извезува своите водечки производи, како што е зимска салама, на [европскиот] пазар од 500 милиони луѓе. 
Ако бидеме успешни, ќе создадеме нови работни места и во Петриња“.
Другите големи хрватски производители на прехранбени производи со кои контактираше SETimes рекоа дека сега-засега не планираат да го релоцираат своето производство. 
Многу од нив веќе имаат објекти во БиХ. 
Меѓу ваквите претпријатија се: Краш, со производствен капацитет во Приједор; Франк со производствен капацитет во Груде; Подравка со претставништва во Сараево, Широки Бријег и Бања Лука; и Дукат, подружница на Лакталис груп, кој има производствени капацитети во Градачац и во Тузла.
„Некои хрватски бизниси уште одамна имаат отворено фабрики или претставништва во БиХ и другите држави на [спогодбата за слободна трговија] за да ја зајакнат својата конкурентност, а не поради влезот во ЕУ. 
Нивната првенствена причина беше намалувањето на цената, близината на суровините, расположливоста на поевтина работна сила, поевтината дистрибуција на производите и маркетингот, постојните трговски и бизнис врски итн.“, рече Бутурац.
Адин Факиќ, директор на Милкос, еден од најголемите производители на млечни производи во БиХ, изјави за SETimes дека поради глобалниот пазар, големите претпријатија за млечни производи се присутни во БиХ со години.
Лошата страна на прашањето е како бизнисите од БиХ ќе се справат со зголемените трошоци на извозот во Хрватска, поголемиот број конкуренти од ЕУ на хрватскиот пазар и стандардите за безбедност и квалитет на храната на ЕУ.
Факиќ рече дека неговото претпријатие се приспособува на стандардите на Унијата и тој се надева дека наскоро ќе добие „ЕУ бројка“. 
Но, тој ја посочи сложената институционална структура во БиХ.
„ЕУ треба да има еден број, една институција во БиХ, во која може да се јави и да праша ,дали можете да дадете гаранции за ова претпријатие за млечни производи?’ Но, ЕУ најпрво мора да се јави во ентитетите, Федерацијата на БиХ или Република Српска, а потоа контактираат со државните власти за да прашаат за истото.“
Факиќ, чие претпријатие испраќа 50 до 60 отсто од вкупните производи за извоз во Хрватска, рече дека никој не може да каже со сигурност што ќе донесе 1-ви јули за млечната индустрија во регионот.
„Намалениот извоз во Хрватска дефинитивно ќе има некакви последици. 
Затоа преземаме неколку чекори, вклучително и посилно присуство на другите пазари [од спогодбата за слободна трговија]“, рече Факиќ.
Тој рече дека нема да биде лесно за производителите на млечни производи од регионот да се натпреваруваат на пазарот на ЕУ. 
Турскиот пазар, како и кавкаските и арапските пазари, претставуваат ветувачка можност за млечните индустрии од регионот, рече тој.
Бутурац рече дека постојат најразлични можности со кои се соочуваат хрватските бизниси на европскиот пазар, вклучително и шанса за приклучување на големите мултинационални претпријатија. 
Но, исто така, постои можност за „[испитување на пазарите] во земјите кои имаат договори за слободна трговија со ЕУ, како што се Мексико, Јужноафиканската Република, Кореја“.
Какви се вашите размислувања за претпријатијата кои ги преместуваат своите операции во странство за да избегнат зголемени царини? 
Споделете ги вашите мислења во делот за коментари.
