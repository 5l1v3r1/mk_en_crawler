20/09/2012
Мики Трајковски за Southeast European Times во Охрид -- 20.09.12
Охридскиот и преспанскиот регион, кои се протегаат низ Македонија, Албанија и Грција, ќе бидат прогласени за прекуграничен биосферен резерват под заштита на УНЕСКО.
Областа од 4.000 квадратни километри обезбедува институционална заштита на природното и културното наследство на регионот, како и можност за економски напредок и соработка за околу 200.000 луѓе кои живеат во овој дел од Балканот.
Проектот, дел од програмата на УНЕСКО Човекот и биосферата, беше инициран од билатералната комисија за заштита на Охридското Езеро, и ќе ги вклучи владите, локалните власти и невладините организации на трите земји.
Дејан Пановски, претставник за Македонија во билатералниот секретаријат за заштита на Охридското Езеро, изјави заSETimes дека регионот Охрид-Преспа е еден од најважните во Европа од еколошки и економски аспект.
„Воспоставувањето на прекуграничниот биосферен резерват ќе го подигне нивото на соработка меѓу трите соседни земји и уште еднаш ќе покаже дека животната средина секогаш претставува добра можност да се воспостават добри политички и економски односи. 
Ако ова биде дел од туристичката понуда на регионот, сите ќе имаат полза“, рече Пановски.
Овој проект, исто така, ќе ја комплетира заштитата на Преспанското и Охридското Езеро, националните паркови Галичица и Пелистер во Македонија, Преспа во Грција и во Албанија, природниот резерват на ендемични видови птици Езерани и заштитата на сите видови флора и фауна што постојат таму.
„[Според овој план], ќе се одреди зона на строга заштита, каде што ќе има ограничување за градење на т.н. 
чувствителни зони, населени места и урбанистички зони, каде што може да се градат туристички капацитети. 
Тоа се главните бенефиции од прогласувањето на Охрид и Преспа за биосферен резерват. 
Исто така, овој регион ќе биде под строга заштита и ќе стане една од најголемите туристички атракции во Европа“, рече Пановски.
Апликацијата ќе биде поднесена до УНЕСКО во декември и регионот ќе биде прогласен за биосферен резерват.
Опфатените градови и трите држави ќе потпишат декларации за посветеност на заштитата. 
Откако ќе завршат сите процедури, туристите и научните работници ќе можат да прават тури низ областа.
Аријан Мероли, претставник за Албанија во билатералниот секретаријат, изјави за SETimes дека новиот статус ќе биде гаранција за идниот економски развој на регионот.
„Ова ќе биде гаранција дека повеќе нема да има никакви проблеми во поглед на економијата во регионот. 
Тоа значи дека многу луѓе ќе бидат заинтересирани за овој регион“, рече Мероли.
Овој дел од Европа е еден од најбогатите со растителни и животински видови. 
Научниците проценуваат дека околу 40 ендемични видови флора и фауна живеат во регионот.
Проектот, исто така, ќе ја подобри прекуграничната комуникација и соработка меѓу трите соседни држави, изјави за SETimesОливер Аврамоски, претставник од Националниот парк Галичица.
„Ова ќе го подобри имиџот на регионот на меѓународно ниво и може да понуди одлична комбинација на природно и културно наследство и различни можности за туристички активности. 
По воспоставувањето на биосферниот резерват, ќе се изготви заеднички акционен план за управување“, рече Аврамоски.
