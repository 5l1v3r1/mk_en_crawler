12/10/2012
Катица Ѓуровиќ за Southeastern European Times -- 12.10.12
Во очекување на парламентарните избори во Црна Гора в недела (14-ти октомври), опозициските партии и една група за следење на владата, проговорија за нерегуларностите при регистрирањето на гласачите.
MАНС, која се залага за транспарентност и одговорност на владата и е една од најголемите критичари на црногорскиот режим, искажа загриженост поради несовпаѓањето меѓу пописните податоци и податоците во избирачките списоци, како и дуплирањето во избирачките списоци.
Според МАНС, од 512.387 гласачи во земјата, има повеќе од 14.000 дупли регистрации: луѓе со исто име, адреса, избирачко место, а во некои случаи дури и со ист број на лична карта. 
Групата, исто така, вели дека има повеќе од 6.000 починати лица што се сé уште регистрирани како гласачи. 
МАНС, исто така, тврди дека е можно да има многу Црногорци кои се со постојано живеалиште во странство, а сé уште се наоѓаат на избирачкиот список. 
Тие граѓани мора да се вратат во Црна Гора за да гласаат.
Опозициските партии Демократски фронт (ДФ) и Социјалистичка народна партија (СНП) јавно ги поддржаа тврдењата на МАНС.
„Дуплицираните гласачи не се единствените нерегуларности во избирачките списоци. 
Само во Црна Гора можете да најдете дека има 512.000 гласачи регистрирани во избирачкиот список, додека пописот во 2011 година покажа дека во Црна Гора живеат 474.655 возрасни граѓани“, изјави за црногорското списаниеМониторВелизар Калуѓеровиќ, претставник на СНП.
Иако изборното регистрирање беше затворено на 3-ти октомври, расправијата започна пред да се комплетира последниот избирачки список. 
Црногорската влада и Организацијата за безбедност и соработка во Европа (ОБСЕ), која има набљудувачи кои ќе ги следат изборите, ја минимизираа загриженоста. 
Но, МАНС објави дека нерегуларностите сé уште постојат и дека создаваат простор за манипулирање со гласовите.
„Владата тврди дека ги ревидирала сите проблематични дупли гласови и дека повеќе нема проблеми, но тие не ни дозволуваат да ги видиме конечните списоци“, рече за SETimesВања Чаловиќ, извршен директор на МАНС. 
„Знаеме дека има многу места во Црна Гора, особено во руралните области, каде што луѓето со исто име и иста адреса гласаат на исто избирачко место. 
Но, тоа не е случај.“
Според МАНС, околу 20 луѓе й се обратиле на организацијата со документи што покажуваат дека се регистрирани за гласање на две различни места.
„Имаме случај на девојка од северна Црна Гора која само што наполни 18 години, пред еден месец и без нејзино знаење била запишана, не на едно, туку на две избирачки места“, рече Чаловиќ. 
„Таа дури и не знаеше дека има право да гласа на овие избори со оглед на тоа што за регистрирањето на новите гласачи е потребно некое време.“
МАНС, исто така, вели дека има повеќе од 1.000 луѓе без броеви на лична карта, кои ќе можат да гласаат. 
Во меѓувреме, на 21-ви септември, црногорскиот парламент се согласи да ја продолжи важноста на истечените лични карти за да спречи потенцијално лишување од правото на гласа на околу 73.000 гласачи.
МАНС објави дека оваа одлука може да води до манипулација со гласовите.
Вук Вујновиќ, портпарол на црногорската влада, рече дека регистрирањето за изборите е транспарентно и современо.
„Нашите избирачки списоци се подобруваат од едни до други избори“, рече Вујновиќ за SETimes. 
„Ги информираме локалните заедници секоја недела за промените во избирачките списоци и ние, најверојатно, имаме најдобро регулирани избирачки списоци во регионот.“
Според мисијата на ОБСЕ во Црна Гора, расправањето околу гласачите е дел од предизборната кампања. 
Расправиите добиваат негативен тон, вели ОБСЕ и се фокусирани на меѓусебните напади, наместо на плановите за иднината.
Алис Коломби, медиумски аналитичар во изборната мисија на ОБСЕ во Црна Гора, рече дека набљудувачите внимателно ги следат евентуалните грешки или нерегуларности. 
Таа додаде дека минатогодишните промени во изборниот закон, кои ја проширија застепеноста на малцинствата и групите, помогнаа да се подобри демократијата.
„Немаме доказ за секоја нерегуларност во списоците“, рече Коломби за SETimes. 
„Но, ние искажавме загриженост за потенцијалната злоупотреба на административните ресурси. 
Грешките во избирачките списоци добиваат големо медиумско внимание. 
Тие се покажуваат како проблем во предизборната кампања.“
Изборите в недела ќе бидат деветти по воведувањето на повеќепартискиот систем, трети парламентарни избори откако Црна Гора прогласи независност и први откако земјата отвори преговори за пристапување во ЕУ.
На гласачкото ливче ќе има 13 политички субјекти: седум коалиции, пет политички партии и една граѓанска група. 
Тие ќе се натпреваруваат за 81 место во парламентот.
