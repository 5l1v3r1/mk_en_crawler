02/02/2007
(Ројтерс, Фокус, СИТЕ Институте, АКИ, Европски парламент, БТА, Софиска новинска агенција - 01/02/07;
Стратфор, Софиска новинска агенција - 31/01/07;
Global Information Network/IPS - 30/01/07;
DPA - 27/01/07)
Висок милитант на Ал каеда во четвртокот (1-ви февруари) го критикуваше раководството на Либија за промената на тактиката во случајот на петте бугарски медицински сестри и палестинскиот лекар, осудени на смрт во жестоко оспоруваниот случај на инфицирање со ХИВ.
„(Либија сака) да го наговори Запад и да ги задоволи неговите господари ...
отфрлајќи го случајот на овој грозоморен чин“, Ројтер ја цитираше изјавата на Абу Јахја ал Либи, муџахедински командант и идеологист, кој избега од затворот Баграм во Авганистан во 2005 година, од 17-минутната Интернет снимка.
„Време е народот да сфати какви се овие атеисти полни со омраза ...
и да не дозволи да биде измамен со нивните пароли.“
Тој го изјави ова неколку дена откако синот на либискиот водач Моамер Гадафи, Саиф ал Ислам, во интервју објавено во понеделникот рече дека медицинските лица нема да бидат егзекутирани.
„Нема да има егзекуции“, бугарскиот весник 24 Часа го цитираше Саиф ал Ислам.
„Се надевам дека наскоро ќе има среќен крај ...
Мојот татко е, исто така, против егзекуцијата.“
АП ја цитираше неговата изјава во интервјуто дека пресудата на медицинските лица е неправедна и дека „случајот отишол во погрешен правец уште од самиот почеток“.
„Оригиналните документи беа злоупотребени и имаше многу грешки, но тоа беше грешка на полицајците и инспекторите кои работеа на случајот во првата фаза“, додаде тој.
На 19-ти декември бугарските сестри Кристиана Вулчева, Насја Ненова, Валентина Сиропуло, Ваља Червењашка и Снежана Димитрова, заедно со палестинскиот лекар Ашраф Ахмад Јума, беа осудени на смрт по вторпат, за наводното инфицирање на повеќе од 400 либиски деца со ХИВ во болницата во Бенгази.
Судот одби да ги прифати доказите дека епидемијата му претходела на доаѓањето на медицинските сестри во 1998 година во Либија, за најмалку една година, и дека најверојатно се должи на лошите хигиенски услови.
Здравствените работници, кои веќе поминаа осум години во затвор, инсистираат на тоа дека признанијата на некои од сестрите се резултат на малтретирање.
Во својот прв говор пред Европскиот парламент (ЕП) по приемот на неговата земја во ЕУ на 1-ви јануари, бугарскиот претседател Георги Парванов ја поздрави „солидарноста што ја покажа целата Европска унија“ во врска со случајот на медицинските сестри и повика решението да биде „главен приоритет“ на Унијата.
„Го цениме исто толку колку и сочувството кое европските институции и земјите-членки го покажуваат за либиските деца погодени од оваа трагедија и нивните семејства“, рече бугарскиот водач.
Тој, исто така, повика на понатамошни напори за исполнување на целите кон Меѓународниот фонд Бенгази, отворен за да се олеснат маките на инфицираните деца.
Во меѓувреме, Унијата на муслиманите во Бугарија во четвртокот издаде декларација во која се повикува на независно и фер судење, како и на брзо затворање на постапката против медицинските лица затворени во Либија, која „се одолговлекува бесмислено толку долго“.
Бугарските муслимани, исто така, изразија поддршка за либиските деца инфицирани со ХИВ, од кои најмалку 50 починаа.
