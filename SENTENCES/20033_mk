19/03/2008
САРАЕВО, Босна и Херцеговина (БиХ) -- Семејството на Стојан Жупљанин, еден од четворицата обвинети за воени злосторства од висок профил кои сé уште се наоѓаат на слобода, го повикува да му се предаде на Трибуналот на ОН во Хаг.
Во писмото испратено до медиумите во БиХ во вторникот (18-ти март), сопругата и синот на Жупљанин бараат од него да се предаде и да го ослободи своето семејство од „нивниот сопствен затвор“, мислејќи на честите рации и испитувања од страна на локалната полиција и меѓународните трупи.
Ова е втор јавен апел на семејството од декември.
Жупљанин, поранешен шеф на полицијата на Република Српска, е обвинет за учество во етничкото чистење на муслимани и Хрвати за време на конфликтот во периодот 1992-1995 година.
Во другите вести од вторникот, Хашкиот трибунал објави дека го одложува за две недели почетокот на судењето против поранешниот шеф на српската безбедност Јовица Станишиќ и неговиот заменик, Франко Симатовиќ.
Судењето требаше да започне претходно оваа недела, но Станишиќ вели дека се бори со цревните заболувања и депресијата.
Исто така во вторникот, судот за воени злосторства во БиХ го обвини Миодраг Никачевиќ, поранешен војник од босанските Срби, за силување и нелегалнo депортирање на муслимани во 1992 година во источниот град Фоча.
(Дневни аваз, Независне новинe - 19/03/08;
РТРС, Фена, Танјуг, ДПА, Ројтерс - 18/03/08)
