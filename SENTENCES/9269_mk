10/08/2012
Игор Јовановиќ за Southeast European Times во Белград -- 10.08.12
Од изборите на 6-ти мај, српската политичка сцена претрпе многу промени. 
Еден од новите трендови е пратениците, па дури и цели партии, да ги менуваат страните во парламентарниот состав.
Социјалдемократската партија, која беше дел од кандидатската листа на Демократската партија, го напушти својот коалициски партнер и й се придружи на владејачката коалиција во средината на јули.
„Ова беше една од најтешките одлуки што сум го донел заедно со моите колеги во партијата. 
Свесен сум дека е морално дискутабилна, и поради тоа имам горчлив вкус во устата, но избравме меѓу преживување и исчезнување на СДПС“, рече партискиот водач Расим Љајиќ на 19-ти јули.
По изборите на 6-ти мај, пратеникот на Демократската партија, Ненад Китановиќ, се приклучи на владејачката партија Обединети региони на Србија; а пратеникот Захарије Трнавчевиќ, кој учествуваше на кандидатската листа на опозициската Либерал-демократска партија, исто така, стана претставник на владејачкото мнозинство.
Според државниот изборен закон, мандатите им припаѓаат на пратениците, а не на нивните партии. 
Сепак, Србија има пропорционален изборен систем, каде што гласовите се даваат на партиските листи, а не на конкретни кандидати.
И покрај овие чекори, нема политичка волја меѓу партиите во Србија за измена на законот и оневозможување на една таква промена на „партиското милје“.
„Луѓето ни се обраќаат свесни дека на Србија очајно й требаат промени, иако владејачкото мнозинство е доволно широко и без новодојденците и е подготвено да се фати во костец со тешкото наследство на своите претходници“, рече Александар Вучиќ, водач на Српската напредна партија.
Ѓорѓе Вуковиќ, од невладината организација Центар за слободни избори и демократија, рече дека Законот за избор на членовите на парламентот не е главниот проблем, туку изборот на персоналот во самите партии.
„Партиите сега ги критикуваат пратениците кои ги оставаат и одат во друг табор. 
Тоа го поставува прашањето како тие им ги предложиле односните пратеници на гласачите, кога ги вклучиле во своите листи“, рече Вуковиќ за SETimes.
Тој рече дека има многу негативна селекција во партиите кога се избира персоналот, поради тоа кој останува на маргините. 
Законот можеби ќе може да го спречи трансферот на пратеници од една партија во друга, рече Вуковиќ, но не може да ги спречи да гласаат поинаку од партијата што ги предлага.
Дејан Вук Станковиќ, професор по социологија на Белградскиот универзитет, рече дека еден од начините за санкционирање на ваквото однесување од страна на пратениците може да биде моралната осуда, односно негативниот став на гласачите на следните избори, но тој истакна дека мала е веројатноста за тоа.
„Проблемот е дека српскиот народ не очекува многу од политичарите, па според тоа и моралната осуда не може да биде санкција. 
Затоа претседателите на партиите мора, пред сé, да ја преземат одговорноста за одлуката околу персоналот, и да се погрижат за тоа кого го предлагаат за пратеник и за другите места“, рече Станковиќ за SETimes.
Претседателот на собранието на Војводина, Иштван Пастор, рече дека трансферот на пратеници во други партии не е единствениот проблем -- тој истакна дека има и други сомнителни обиди за „купување“ на наклонетоста на гласачите. 
Пастор изјави за новинарите дека „мора да се стави крај на тоа“.
„Мора на сите овие работи да им погледнеме во лице и мора да се разоткријат. 
Не може некој да биде револтиран на крајот од приказната, ако не бил на почетокот, поради купувањето на гласовите. 
Честопати оној што сеел ветар на крајот жнее бура“, рече Пастор.
Претставниците кои ги променија страните ги отфрлаат тврдењата дека ги издале своите ставови. 
Китановиќ рече дека се префрлил во друга партија токму заради интересите на граѓаните.
„Само силни региони можат да водат до силна Србија. 
Обединетите региони на Србија покажаа дека сите луѓе и сите региони треба да имаат еднакви можности, и општина Дољевац и јужна Србија, од каде што сум јас, мора конечно да добијат вистинска помош од државата за развој“, рече Китановиќ во одбрана на својата одлука да им се приклучи на Обединетите региони.
