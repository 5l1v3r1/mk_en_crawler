23/09/2011
(Разни извори -- 19.09.11 - 23.09.11)
Турски сеизмички истражувачки брод се упати кон Средоземното Море во петок (23-ти септември), за да почне со испитувањата за нафта и природен гас во водите покрај брегот на северен Кипар.
Бродот, Пири Реис, заплови од турското егејско пристаниште Измир, додека тензиите меѓу Анкара и Никозија растат.
Објавувајќи ја операцијата во четвртокот, турскиот министер за енергија, Танер Јилдиз, рече дека бродот ќе добие онолку воена придружба „колку што е потребно“.
Тој го објави ова еден ден откако неговата земја во Њујорк склучи клучен договор кој ги оцртува поморските граници со кипарската северна половина на етничките Турци.
Договорот, кој й дава на Анкара зелено светло да почне со крајбрежна нафтена и гасна експлоатација во тој дел на Средоземното Море, го потпишаа турскиот премиер Реџеп Тајип Ердоган и водачот на кипарските Турци, Дервиш Ероглу, на маргините од Генералното Собрание на ОН.
Договорот од средата доаѓа два дена откако владата на кипарските Грци, која го претставува Кипар во ЕУ, објави дека покрај јужниот брег на островот започна истражувачко дупчење доцна во неделата.
Кипарскиот претседател Деметрис Христофиас веднаш ги осуди потезите на Турција за екслоатација на енергетските резерви во тој дел на Медитеранот како „провокација“, не само за Никозија, туку и за целата меѓународна заедница.
„Турските поморски маневри во регионот на кипарската Ексклузивна економска зона, каде што се врши експлоатацијата, се провокативни и претставуваат реална опасност за понатамошни компликации во регионот“, рече тој во своето обраќање пред Генералното собрание на ОН во четвртокот.
Христофиас, исто така, ја обвини Анкара и водачите на администрацијата на кипарските Турци за „обид за создавање тензии и нови нелегални свршени чинови“ и го нарече договорот од средата „неприфатлив“.
Но, тој, исто така, увери дека и кипарските Турци би имале корист од можните откривања на гас пред обединувањето на островот.
Во меѓувреме, Јилдиз во четвртокот рече дека некои од областите обележани за екслоатација од страна на Турција „се поклопуваат“ со оние што ги објави Никозија.
Според него, тоа не имплицира дека Турција ќе се држи настрана од нив во иднина.
Анкара предупреди за можни одмазднички дејства од своја страна веднаш штом шефот на кипарската енергетска служба, Солон Касинис, потврди во понеделникот дека тексашката Нобл инженеринг инк.
веќе започна со истражувачко дупчење подалеку на југ меѓу Кипар и Израел.
Заканувајќи се дека ќе ги стави на црната листа сите меѓународни претпријатија што работат со Кипар на проектите за медитеранска експлатација на нафта и гас, Ердоган рече дека турското Министерство за енергија „почна да работи на неприфаќање на овие претпријатија во различни енергетски проекти“ во земјата.
Тој, исто така, предупреди за потенцијално нови непријателства како резултат на ескалирачката тензија во врска со ова прашање.
„Очекуваме сите засегнати страни да работат активно на гарантирањето дека администрацијата на кипарските Грци ќе ги прекине овие активности, кои може да водат до тензии не само на островот, туку и во целиот регион“, рече тој во говорот пред Генералното собрание на ОН.
„Во спротивно ние ќе го сториме она што е неопходно.“
