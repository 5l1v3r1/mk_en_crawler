13/11/2009
(Разни извори – 06/11/09-13/11/09)
Maкедонијa и Швајцарија потпишаа договор за редовен воздушен транспорт меѓу двете земји во вторникот (10-ти ноември). 
Договорот треба да ги охрабри претпријатијата за воздушен транспорт да одредат иновативни и конкурентни цени и да загарантираат безбеден транспорт. 
Документот го замени договорот потпишан во 1996 година.
***
Кинескиот производител на трактори и земјоделска машинерија ЈТО Груп и Агровојводина механизација, ќе почнат со производство на производи во Нови Сад на почетокот од 2010 година. 
Соопштението за ова беше објавено во средата (11-ти ноември) од страна на Бранислав Бугарски, директор на фондот Промоција на инвестиции Војводина. 
Договорот за производство на трактори ќе биде потпишан подоцна овој месец.
***
Премиерот на Федерацијата на Босна и Херцеговина (ФБиХ) Мустафа Мујезиновиќ и премиерот на Република Српска Милорад Додик на 6-ти ноември се согласија со мерките за деблокирање на работата на националниот оператор на електричната мрежа Електропренос. 
На почетокот од 2008 година, РС и ФБиХ се судрија околу управните правила во фирмата и нејзината организација.
***
Aлбанијa регистрираше најголемо зголемување на странските директни инвестиции (СДИ) во изминативе три години, откри студијата на Банката на Албанија во неделата (8-ми ноември). 
СДИ во повеќето други земји во регионот паѓаат. 
Според извештајот, главните причини зад ова зголемување во Албанија се: процесот на приватизација на клучните државни претпријатија, отворањето на пазарот на телекомуникациите и проширувањето на банкарскиот сектор.
***
Директорот на косовската царина Наим Хуруглица и францускиот директор на царината Жаром Фурнел во средата (11-ти ноември) во Париз потпишаа договор за соработка, кој вклучуваше размена на информации и искуство. 
Договорот ќе ја олесни трговијата меѓу двете земји. 
Преговорите со 18 други земји се во тек.
***
Tурскиот Врховен административен суд го поништи тендерот за изградба на првата нуклеарна централа во земјата во вторникот (10-ти ноември). 
Тендерот го доби конзорциумот предводен од рускиот гигант Атомстројекспорт 2008, единствениот понудувач кој влезе во последната фаза на тендерот.
