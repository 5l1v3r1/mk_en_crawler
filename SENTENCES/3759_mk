26/11/2007
Од Ајхан Шимшек за Southeast European Times -- 26/11/07
И покрај силното противење на францускиот претседател Николас Саркози, ЕУ се чини дека е подготвена да отвори дополнителни поглавја од преговорите со Турција.
Според комесарот за проширување на ЕУ, Оли Рен, уште две области од политиката треба да се отворат следниот месец. 
Португалскиот министер за надворешни работи Луис Амада -- чија земја моментно претседава со ЕУ -- рече дека поглавјата за здравствената и потрошувачката политика и за транспортот ќе бидат отворени на 18-ти декември.
Противењето на Саркози стана уште еден камен на сопнување по патот на пристапот на Турција. 
Францускиот претседател тврди дека Турција не е дел од Европа, значи не припаѓа во ЕУ. 
Тој сака разговорите да бидат замрзнати додека европските водачи не се согласат за состанок на „умните луѓе“ за одредување на „конечните граници на Европа“.
Сепак, Европската комисија (ЕК) веќе го предупреди Саркози да не го користи овој предлог како средство за блокирање на преговорите на Турција.
„Од суштинска важност е ЕУ да ги почитува своите обврски и да го одржува преговарачкиот процес со Турција во вистинскиот правец и да бидат отворени поглавјата веднаш штом ќе бидат исполнети техничките услови“, вели РК во стратегијата објавена овој месец.
Напредокот е бавен и оптоварен со проблеми од самиот почеток на преговорите со Турција во 2005 година. 
Во последните две години, само четири од вкупно 35 поглавја се отворени -- наука и истражување, индустриска политика, статистичка и финансиска контрола. 
Само едно -- наука и истражување -- е затворено. 
Освен тоа, отворањата на осум клучни поглавја беа прекинати поради неколкудецениското кипарско прашање.
И покрај овие пречки, ЕК -- која ја смета големата политичка и економска трансформација во Турција во изминатите осум години како една од своите успешни приказни -- вели дека сака да го забрза процесот.
Словенија, која ќе го презеде претседателството на ЕУ во јануари, исто така, сигнализираше дека ќе го поддржи отворањето на новите поглавја во разговорите за пристап. 
„Словенија ќе стори сé што е во нејзина моќ да й помогне на Турција во процесот на пристап во ЕУ“, рече словенечкиот премиер Јанез Јанша за време на официјалната посета на Анкара минатата недела.
Покрај тоа, италијанскиот министер за надворешни работи, Далема минатата недела го посети Истанбул и рече дека преговорите за членство со Турција треба да се завршат што е можно побргу.
Но, турските напори за искоренување на насилството на терористичката Курдистанска работничка партија (ПКК) -- вклучително и предупредувањата за можна прекугранична операција -- би можеле да претставуваат уште една пречка во преговорите.
Говорејќи за ова прашање, Рен рече дека Европа ја сфаќа потребата на Турција за заштита на својот народ од ПКК и осигурување на безбедноста во регионот. 
Сепак, тој, исто така, рече дека Турција и Ирак мора да се потрудат повеќе за зголемување на соработката и изнаоѓање политичко решение за проблемот.
