14/03/2007
(Ројтерс, Софиска новинска агенција, БНР, Медиапул, Дневник, Всеки ден, Софија ечо, Медиафакс - 13/03/07; AФП, Ројтерс - 11/03/07; УПИ - 08/03/07; Ројтерс - 07/03/07)
Дури и ако им бидат поништени смртните казни, петте бугарски медицински сестри и палестинскиот лекар, осудени за намерно инфицирање на 426 либиски деца со ХИВ, можеби ќе мораат да одлежат уште три години затвор, рече адвокатот на медицинските сестри во вторникот (13-ти март).
На крајот од јануари, шесте медицински лица, кои се затворени во Либија од 1999 година, беа обвинети за клевета против либиски полицајци, тврдејќи дека биле мачени.
„Ако судот ги прогласи за виновни за клевета и ги осуди на највисока казна од три години затвор, тие ќе мора да го одлежат тоа време“, бугарското национално радио (БНР) го цитираше адвокатот на медицинските сестри, Отхман Бизанти, во вторникот. 
„Судот ќе мора да го земе предвид фактот дека тие веќе поминаа осум години зад решетки.“
Бизанти, исто така, истакна дека судењето би можело да се одолговлечи ако бројот на поднесувачите на тужби се зголеми.
Либискиот полицаец Јума Мишри и лекарот Абдулмајид Алшул ги подигнаа обвиненијата за клевета против бугарските медицински сестри Кристијана Вулчева, Насја Ненова, Валентина Сиропуло, Ваља Червенашка и Снежана Димитрова, и палестинскиот лекар Ашраф Ахмад Јума, набргу откако Софија објави дека ќе отпочне кривична постапка против 11-те наводни мачители на медицинските лица.
Во неделата полицаецот Осама Аведен им се придружи на другите двајца поднесувачи на тужби, кои инсистираат на тоа дека обвинувањата против нив се неточни.
За време на првото судско рочиште на 26-ти февруари, шесте медицински професионалци негираа дека ги клеветеле либиските полицајци, останувајќи на ставот дека биле мачени во затвор.
„Јас имам доказ за мачењето“, рече Бизанти во судот, без да изнесува детали.
Бугарските власти велат дека судењето за клевета е цинично.
Обраќајќи им се на Мишри и Алшул за време на сослушувањето во февруари, палестинскиот лекар рече дека тие треба „да се засрамат“ за злоделата извршени врз него и бугарските медицински сестри. 
„Не мачевте, а сега не тужите.“
Во неделата либискиот суд им даде на здравствените работници уште две недели за да ја подготват својата одбрана за обвиненијата. 
На барање на Бизанти, судењето беше одложено до 25-ти март.
Поднесувачите на тужбите побараа паричен надоместок од повеќе од 10 милиони евра.
Либија, исто така, побара секое од семејствата на 426-те инфицирани деца да добие по 10 милиони евра, како „крвави пари“. 
Според исламскиот закон, таквото плаќање ќе им овозможи на роднините на жртвите да им простат на медицинските сестри. 
Високи либиски функционери, исто така, укажаа на тоа дека Триполи не планира да ги изврши смртните казни што им беа доделени на обвинетите.
Останувајќи на изјаснувањето за својата невиност, здравствените работници инсистираат на тоа дека нивните признанија биле изнудени со тепање со бодликава жица, електрични шокови и сексуална злоупотреба.
Либија доби критики од меѓународните групи за човекови права и други, за игнорирање на научните докази кои покажуваат дека инфицирањето со ХИВ во болницата во Ал Фатех во Бенгази му претходело на пристигнувањето на обвинетите во 1998 година, за најмалку една година. 
Водечки експерти за сида, меѓу кои и Французинот Лук Монтање, еден од кооткривачите на вирусот на ХИВ, велат дека ширењето на инфекцијата се должи на лошите хигиенски услови.
Судењето не беше ниту фер, ниту непристрасно, велат бугарските и странските експерти, укажувајќи дека медицинските лица се жртвени јарци за нехигиенските услови во болницата.
Бизанти во вторникот рече дека очекува жалбената процедура за смртните казни пред либискиот Врховен суд, да биде отворена на крајот од април или почетокот на мај.
