20/02/2006
САРАЕВО, Босна и Херцеговина (БиХ) -- Водачите на петте најголеми партии во БиХ одржаа состанок зад затворени врати, во резиденцијата на американскиот амбасадор во Сараево, Даглас Мекелхани, во неделата (19-ти февруари). 
Според извештаите на локалните медиуми целта на состанокот била надминување на разликите во врска со предложените уставни реформи, меѓу кои и реструктуирањето на актуелното трипартитно претседателство. 
На состанокот присуствуваа водачите на двете бошњачки партии - Партијата за демократска акција на Сулејман Тихиќ и Социјалдемократската партија на Златко Лагумџија, како и трите српски партии - Српската демократска партија на Драган Чавиќ, Партијата за демократски прогрес на Младен Иваниќ и Сојузот на независните социјалдемократи на Милорад Додик. 
Не беа присустни претставници на уште три други партии вклучени во преговорите за уставните реформи: Партијата за БиХ, Хрватската демократска заедница на БиХ и Хрватската национална заедница.
Исто така во неделата, Додик - кој е мандатор на Република Српска - објави дека го предлага Станислав Чадо за министер за внатрешни работи. 
Тој е коосновач на партијата на Додик. 
(Независне новине, Дневни аваз - 20/02/06)
