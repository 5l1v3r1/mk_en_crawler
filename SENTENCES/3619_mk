05/04/2007
(AФП, ХИНА, Макфакс, Софиска новинска агенција, новинска агенција Фокус - 04/04/07;
Влада на Бугарија -- 03/04/07 - 04/04/07)
Премиерите на Бугарија и Хрватска, Сергеј Станишев и Иво Санадер, во средата (4-ти април) ја изразија нивната поддршка за планот на специјалниот претставник на ОН Марти Ахтисари за статусот на Косово, кој повикува на меѓународно надгледувана независност.
Двајцата водачи се состанаа во Загреб, неколку часа откако Советот за безбедност на ОН (УНСЦ) ја одржа својата прва расправа за планот на поранешниот фински претседател.
„Ахтисари доби невозможна мисија од самиот почеток -- а тоа е да најде решение прифатливо за две страни со непомирливи позиции“, рече Станишев на прес-конференцијата по неговиот состанок со Санадер.
„Во таа смисла, предлогот на Ахтисари е единственото добро решение.“
Она што е важно за Бугарија, додаде тој, е дека решението за косовското прашање „би загарантирало стабилност во регионот и би го доближил до европските стандарди“.
УНСЦ, кој планира да испрати мисија за утврдување на фактите во Белград и Приштина во текот на следните недели, најверојатно, ќе ја разгледа нацрт-резолуција за политичката иднина на покраината до крајот на овој месец.
Повторувајќи го коментарот на Станишев, Санадер истакна дека идеално решение за прашања како што е Косово е невозможно да се најде.
„Нема идеални планови во меѓународната политика и двете страни може да најдат недостатоци во планот на Ахтисари, но во овој момент тоа е најдоброто што може да се постигне“, рече тој.
Покрај Косово, зајакнувањето на билатералната соработка и изгледите за евроатланска интеграција на регионот, особено кандидатурите за членство на Хрватска во ЕУ и НАТО, беа помеѓу клучните прашања за кои разговараа Станишев и Санадер.
Тие се согласија дека и покрај тоа што односите помеѓу нивните земји се одлични и пријателски, има место за понатамошно проширување на билатералната трговија и економска соработка.
Трговијата помеѓу Бугарија и Хрватска изнесуваше скоро 240 милиони евра во 2006 година, што е за 26 пати повеќе од нивото во 2000 година, кога изнесуваше само 9 милиони евра.
Станишев и Санадер, исто така, рекоа дека треба да се воспостават директни летови помеѓу Загреб и Софија за да се олеснат билатералните економски врски.
Тие се согласија дека треба да се вложат напори за охрабрување на потесната соработка помеѓу хрватското јадранско пристаниште Риека и бугарското црноморско пристаниште Бургас.
Станишев, чија земја влезе во ЕУ во јануари и е членка на НАТО од 2004 година, ја изрази поддршката на Бугарија за аспирациите на Хрватска за влез во двете организации.
„Во наш интерес е Хрватска да ги исполни критериумите за членство во НАТО и во ЕУ што е можно побргу и да стане полноправна членка на овие организации“, рече тој, додавајќи дека Софија е подготвена да го сподели своето искуство од пристапувањето со Загреб.
Хрватска очекува да добие покана за влез во НАТО за време на самитот на Алијансата во пролет 2008 година и да може да ги заврши своите разговори за пристап со ЕУ до крајот на таа година, за да може да стане 28-мата членка на блокот во 2009 година, рече Санадер.
„Бугарија верува дека само евроатланската интеграција може да загарантира трајна стабилност, благосостојба и демократски развој во целиот регион“, истакна Станишев.
„Европската иднина на овој регион нема да биде загарантирана ако не покажеме зрелост и способност за развој на регионалната соработка.“
По пленарната седница на официјалните делегации, високи претставници на бугарското и хрватското министерство за одбрана потпишаа писмена изјава за соработката во областа на воената обука.
За време на неговата официјална еднодневна посета на Загреб на чело на делегацијата од 35 члена, Станишев се состана и со претседателот Стипе Месиќ и со претседателот на парламентот, Владимир Шекс.
Тој и Санадер присуствуваа на бугарско-хрватскиот бизнис форум.
Станишев ја заврши својата посета со предавање на Загребскиот универзитет.
