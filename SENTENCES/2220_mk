12/11/2004
Од Миранда Новак за Southeast European Times во Загреб – 12/11/04
По позитивниот извештај со кој беше дадено зелено светло за започнување на преговорите за пристапување на Хрватска во ЕУ, Европската комисија ја објави Стратегијата за пристапување на земјата.
Во документот, кој беше презентиран во Брисел од страна на претседателот на Европската комисија (ЕК), Романо Проди, минатиот месец се вели дека напредокот во разговорите за пристап - кои се очекува да започнат следната година - ќе зависат исклучиво од „одржливоста на политичките реформи во земјата и нејзиното исполнување на меѓународните обврски“.
И покрај тоа што стратегијата за Хрватска е мошне слична со оние подготвени за најновите земји-членки на ЕУ, таа, исто така, вклучува и значителни иновации - имено, со одредбата со која се дозволува суспендирање на преговорите ако Хрватска „упорно и сериозно ги нарушува принципите на слобода, демократија и почитување на човековите права и основни слободи, како и владеењето на правото на кое се базира Унијата“.
Слична ваква клаузула беше вклучена и во другите документи кои ги објави ЕК, во врска со напредокот на Романија и Бугарија кон членството во ЕУ.
Новиот документ поттикна шпекулации во врска со временската рамка за започнувањето на преговорите. 
„Очекуваме [разговорите да започнат] во првите неколку месеци од годината и покрај тоа што сé уште немаме точен датум“, рече хрватскиот премиер Иво Санадер.
Жак Вуненбургер, шефот на загребската канцеларија на ЕК, се согласи дека разговорите, најверојатно, ќе започнат на почетокот од 2005 година, додавајќи дека технички тие нема да бидат спроведени со ЕК, туку со земји-членки на Унијата.
Стратегијата за пристапување се фокусира на три елементи: соработката со Трибуналот на ОН за воени злосторства, малцинските права и враќањето на бегалците, како и судските реформи и антикорупциските напори. 
„За Хрватска ќе бидат применети истите копенхашки критериуми како и за другите земји-кандидатки“, рече Вуненбургер.
На почетокот од следната есен ЕК ќе започне да објавува редовни годишни извештаи за напредокот на Хрватска, како што беше направено и за поранешните земји-кандидатки.
„Периодот на преговори се ЕУ ќе биде исклучително важен, бидејќи во голема мера ќе ја одреди иднината на Хрватска и нејзината меѓународна позиција“, рече Санадер. 
„Затоа сме заинтересирани да постигнеме најдобри можни резултати за Хрватска во преговорите, за нашите граѓани, нашите деца и за идните генерации кои ќе ги уживаат сите привилегии на полноправното членство во ЕУ.“
Заедно со својот официјален кандидатски статус Хрватска доби и пристап до фондовите за предпристап во ЕУ. 
Во следните две години, врз основа на предлогот на ЕК, Хрватска треба да добие 245 милиони евра од три програми - ФАРЕ, ИСПА и САПАРД. 
Следната година на располагање ќе й бидат 105 милиони евра. 
Во 2006 година Хрватска ќе може да добие 140 милиони евра од фондовите.
