10/02/2005
Од Миранда Новак за Southeast European Times во Загреб -- 10/02/05
Ако сé се одвива според планираното, Хрватска ќе ги започне преговорите за пристап со ЕУ на 17-ти март. 
Сепак, останува една сериозна пречка: прашањето на соработката со Трибуналот на ОН за воени злосторства. 
Загреб се соочува со домашен и меѓународен притисок за пронаоѓање и предавање на Анте Готовина, генералот во бегство, еден од тројцата најбарани осомничени на Трибуналот.
Во саботата (5-ти февруари) ЕУ повторно јасно предочи дека мора да се дејствува во овој случај со цел да се осигури кандидатурата на земјата за пристап во Унијата од 25 нации. 
„Очекуваме хрватската Влада да го пронајде бегалецот и да го екстрадира во Хаг“, рече министерот за надворешни работи на Луксембург, Жан Аселборн, чија земја моментно претседава со ЕУ.
Во меѓувреме, водечкиот хрватски весник Јутарњи лист, објави дека преговорите со ЕУ би можеле, исто така, да бидат бесконечно одложувани, ако Готовина не биде изведен пред лицето на правдата.
Комесарот за проширување на ЕУ, Оли Рен, на крајот од јануари рече дека врз основа на информациите со кои располага, тој не може да препорача отворање на преговорите во март. 
Претстојниот извештај на главниот обвинител на ОН, Карла дел Понте, се очекува да има силно влијание врз одлуката на ЕУ за продолжението.
Дел Понте одби да каже каква ќе биде нејзината препорака, велејќи им на новинарите: „Останувам надвор од политиката“. 
Таа го упати ова прашање до шефот за безбедност на ЕУ, Хавиер Солана, -- кој, јасно стави на знаење дека тој и блокот ќе се потпрат на неа.
„Ние ќе ја слушнеме Дел Понте пред да донесеме каква било одлука“, рече Солана. 
„Советот ... 
ќе биде апсолутно суштински за конечната одлука“.
Минатата недела Националниот совет за безбедност, под заедничко претседателство на хрватскиот претседател Стипе Месиќ и премиерот Иво Санадер, й наредија на полицијата да ги засили напорите за лоцирање и апсење на Готовина. 
Советот, за таа цел, побара зголемена соработка и со другите земји.
Адвокатот на Готовина укажа на тоа дека неговиот клиент бара компромис, според кој неговиот судски процес би се одржал во Хрватска. 
Сепак, Трибуналот соопшти дека нема да преговара со бегалецот.
