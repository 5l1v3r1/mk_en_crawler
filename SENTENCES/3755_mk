24/09/2007
(AФП, Ројтерс, АП, ДПА, ББС, БИРН, Блиц - 24/09/07;
Бета, Б92, АФП, Ксинхуa - 23/09/07)
Силна експлозија се случи во фрекфентен дел од Приштина рано во понеделникот (24-ти септември), при што две лица загинаа, а други 11 беа поврдени, рече косовски официјален претставник неколку часа по инцидентот.
„Експлозијата се случи околу 2 часот по полноќ, во деловен реон во кој некои кафетерии и ресторани сé уште работеа“, им соопшти на новинарите портпаролот на Косовската полициска служба (КПС) Ветон Елшани.
Дел од двокатниот деловен центар на булеварот Бил Клинтон и приштинскиот реон Дарданија, се сруши од силната експлозија, при што беа оштетени возила и други згради во близина.
На фотографиите можеше да се види искршено стакло и рушевини на местото.
Жртвите се верува дека биле во блиското кафе, соопшти Елшани.
Едниот наводно бил мртов на самото место, додека другиот починал во болница.
Заедно со војниците на КФОР, КПС ја изолираа областа и отворија истрага, но детали за видот и количината на експлозивите не беа обелоденети.
Според извештаите, експлозијата се случи во близина на кафе-барот Шекираќа.
Неговите сопственици се верува дека се членови на локална банда и се осомничени за вмешаност во убиството на крајот од август на припадник на елитната полиција.
Осудувајќи го инцидентот, властите рекоа дека нема докази за поврзаност на нападот со тековните, меѓународно спонзорирани, преговори за конечниот статус на Косово.
„Нема никаква индикација дека експлозијата има каква било поврзаност со политичкиот процес во Косово што е во тек“, АФП го цитираше владиниот портпарол Авни Арифи во понеделникот.
„Владата е целосно посветена на борбата против криминалот и создавање мирно опкружување.“
Инцидентот се случи само неколку дена пред директните разговори помеѓу српските водачи и водачите на косовските Албанци, на маргините од Генералното собрание на ОН во Њујорк в петок.
Преговарачкиот процес е блокиран со месеци, и изгледите за компромис се мали.
Поради сé поголемата разочараност помеѓу косовските Албанци во врска со одложувањето на решението, раководството во покраината се закани дека ќе прогласи независност на 10-ти декември.
Белград, пак, и понатаму се противи на независноста и предлага широка автономија како алтернатива.
„Суштинска автономија е нашата максимална понуда“, рече Горан Богдановиќ, член на белградскиот преговарачки тим во едно интервју.
„Сé што е повеќе од тоа ќе значи независност или создавање држава Косово.“
