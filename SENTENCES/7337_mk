05/05/2012
Линда Карадаку за Southeast European Times во Приштина -- 05.05.12
Американската Заедница за пронаоѓање на персоналот бара граѓаните да помогнат да се најдат информации за тоа што им се случило на десетици исчезнати војници, изгубени за време на Втората светска војна.
Нивните две водечки агенции задолжени од страна на американското Министерство за одбрана за откривање и пронаоѓање на персоналот се:
Канцеларијата за воени затвореници од одбраната/исчезнат персонал и Здружена команда за пронаоѓање на воени затвореници, исчезнати во акција (МИА).
Заедно со другите американски организации за одбрана, овие две ја формираат „заедницата за пронаоѓање на персоналот“.
Потполковникот на американската армија, Џејмс Е. МекДунаф, кој работи во Канцеларијата за воени затвореници од одбраната/исчезнат персонал, изјави за SETimes дека проектот за пронаоѓање на исчезнатите војници од Втората светска војна се спроведува во поранешните југословенски територии и во Албанија.
„Имаме околу 198 војници исчезнати во акција, чија трага се изгуби за време на мисиите во овој регион, иако околу половина од нив се верува дека исчезнале во Јадранското Море“, рече МекДунаф за SETimes, додавајќи дека неговата канцеларија, исто така, работи на неколку други проекти во различни региони на Европа.
МекДунаф рече дека најдобриот начин да се добијат 70 години стари информации за некој случај е од локалните граѓани.
„Може да се случи еден земјоделец да знае каде се срушил авион на неговото земјиште, или локална црква, па дури и џамија да знаат каде се наоѓа гробницата на некој непознат авијатичар.
Понекогаш луѓето не знаат дека имаат информации што се вредни за нас, додека не прашаме“, рече тој.
Американската влада ги бара „загубите на терен“.
„За оваа мисија ние сме фокусирани на 12 случаи, [што вклучуваат десетици војници] кои може да не одведат во Косово, Словенија, Србија, Босна и Херцеговина, Хрватска и Албанија“, според МекДунаф.
„Сакаме да го вратиме целиот воен персонал дома со почести, без оглед дали се живи или не.
Сакаме да знаеме што им се случило, каде се наоѓаат, и како можеме да ги вратиме во САД“, вели заедницата за пронаоѓање на персоналот, додавајќи дека секоја информација во врска со исчезнатиот воен персонал е скапоцена.
Има „најмалку 16 американски војници кои се сé уште исчезнати на просторот на Република Косово“, рече заедницата.
Овие Американци служеле за време на Втората светска војна, и биле или членови на екипажот на соборен авион на Американските воздухопловни сили, или воени затвореници заробени од германските сили.
МекДонаф изјави за SETimes дека досега целата соработка на канцелариите со Косово се одвиваше преку Американската амбасада во Приштина.
„Но, на [30-ти април] почнавме да добиваме информации од локалните граѓани, кои сметаа дека можеби имаат податоци за некои од случаите“, рече тој.
„Ќе им одговориме на сите, понекогаш ќе поставиме повеќе прашања, а другпат само со благодарност ќе ја потврдиме добиената информација.“
Еден од извештаите -- со шифра 11286 -- се однесува на исчезнат авионски персонал на Б-24Х, кој последен пат бил виден над Митровица, во Косово, на пат кон Фоџа, Италија.
Во овој случај авионот можно е да се срушил некаде меѓу Косово и италијанскиот брег.
Друг случај -- со шифра 9599 -- ги содржи деталите за авионски персонал од осум исчезнати лица.
Седум од мажите се знае или се верува дека биле во Б-24Х, кога се срушил во близина на Митровица.
„Еден од мажите бил извлечен ранет, и партизаните пријавиле дека бил фатен од Германците и однесен во болница во близина на Митровица“, рече МекДунаф.
Случајот 10720 вклучува еден исчезнат член на авионски екипаж.
„Неговите колеги преживеале, и им било кажано од Германците дека бил убиен додека се обидувал да избега, иако ниту еден од членовите на екипажот не поверувал дека тоа е вистина.
Според германските записи, тој бил закопан во близина на Брњица, во близина на албанската граница“, рече МекДунаф.
Косовските власти не се вклучени во случаите на исчезнатиот американски воен персонал.
Пренк Ѓетај, претседател на косовската владина комисија за исчезнати лица, изјави за SETimes дека иако мандатот на неговата мисија е да обезбеди информации за судбината на исчезнатите лица од последната војна, „истата е подготвена да помогне за откривање на судбината на лицата исчезнати порано, во различни историски периоди, како што е Втората светска војна“.
„Можам да потврдам дека комисијата не добила никакво официјално барање да помогне во каков било процес на идентификација на исчезнати лица за време на Втората светска војна.
Подготвени сме да соработуваме и да ја понудиме нашата помош ако ни биде доставено такво барање“, рече Ѓетај за SETimes.
