15/05/2006
Од Кристина Чук за Southeast European Times во Загреб- 15/05/06
После еден долг период на стагнација, хрватската филмска индустрија почнува да заживува.
Филмовите од оваа балканска република почнаа да собираат награди на престижните меѓународни филмски фестивали, а центарот „Џин Сискел“ во Чикаго неодамна беше домаќин на серијата која го прогласи хрватскиот филм за „источно-европска ѕвезда што доаѓа“.
Хрватската филмска индустрија уживаше значителен успех пред 1991-та година.
Пред да избувне конфликтот во Југославија, хрватските режисери направија голем број култни филмови кои се сеуште популарни и денес.
Хрватските филмови од 1980-тите беа полни со хумор, носталгија, политички провокации, сексуалност и љубов и тие беа ценети од страна на гледачите.
Сепак, тоа се промени по распадот на Југославија.
По војната, немаше доволно пари за снимање на филмови, а филмовите што беа снимени обработуваа темни теми - војна или депресија.
Соработката со босанските и српските колеги престана, а многу режисери кои стекнаа слава во ерата на Југославија се повлекоа од сцената.
Од друга страна пак, со формирањето на суверена Република Хрватска, хрватската филмска индустрија, исто така, стекна независнот и можност да се развива.
Со текот на времето, новата генерација режисери - позната како група на „Младиот хрватски филм“ - внесоа нов ентузијазам во индустријата со филмови кои обработуваа теми од секојдневниот живот, социјални, историски и воени теми.
Новата ситуација им отвори простор на хрватските режисери да започнат да обработуват теми кои беа табу во поранешна Југославија - на пример, односите помеѓу Хрватите и Србите или борбата помеѓу комунистичките партизани и фашистичките усташи во Втората Светска Војна.
Во последниве години, хрватскиот филм почна да се ослободува од лошата репутација, изнесувајќи серија на освежителни нови остварувања, кои се значително попривлечни.
Годинава Хрватска постигна голем успех со филмот „Што е маж без мустаќи“, комедија за една млада вдовица која се заљубува во свештеникот на една парохија во банкрот.
Ѕвездата во филмот, Зринка Цвитишиќ, ја доби наградата за најдобра актерка на Сараевскиот филмски фестивал во 2005-та година.
Филмот, исто така, доби награда од публиката на Филмскиот фестивал во Загреб и беше хит кај гледачите во толку различни земји како Грција и Кина.
Овој успех без преседан најверојатно се должи на комбинација на фактори:
подобри актери и продукциски вредности, повешт маркетинг, како и пикантниот хумор и стилот на самиот филм.
Најмалку, филмот е добар знак дека хрватските филмови можат да се подобрат.
Уште еден филм кој предизвика бранувања годинава е филмот „Жалам за Кунг Фу“ на Огњен Свиличиќ, кој се занимава со етнички предрасуди, ксенофобија и конфликти помеѓу старите и новите начини на размислувања.
Дарија Лоренци ја толкува улогата на една млада хрватска бегалка која се враќа во нејзиното село од Германија, немажена и бремена.
Според нејзиното семејство и соседите тоа е многу лошо - но таа продолжува да ги шокира со раѓање на дете со азиски црти.
Филмот беше избор на Филмските фестивали во Берлин и Ванкувер и освои Гран при на Филмскиот фестивал во Варшава.
И покрај високата меѓународна репутација, хрватските филмови се сеуште аутсајдери кога е во прашање домашната кино-благајна.
Во целина, се чини дека домашната публика ги претпочита филмовите од било кој друг дел од регионот, сметајќи дека имаат подобра продукција и глума, како и дека обработуваат поинтересни теми.
Српскиот филм „Ние не сме ангели 2“ и македонскиот „Балканкан“ собраа повеќе гледачи отколку еден просечен хрватски филм.
Филмовите од Србија постигнаа популарност и покрај долготрајниот антагонизам помеѓу овие два соседи - веројатно бидејќи се сметаат за „забрането овошје“.
Босанските филмови, исто така, се прифатени со воодушевување поради нивната живост и енергија.
На хрватските филмови, пак, им недостасува хумор и често им се замерува за лошата глума, како и дека неавтентично ја прикажуваат реалноста.
Американските филмови беа дури и поважен извор на конкуренција, особено во раните 1990-ти кога најголеми хитови беа филмовите како „Убава жена“ и „Друштвото на мртвите поети“.
Хрватите се собираа на овие холивудски понуди, избегнувајќи ги тешките домашни филмови од ерата на Туѓман.
На кратко, хрватскиот филм е фатен во двојна замка.
Неспособен да привлече гледачи, тој не е во состојба да оствари профит од билетите.
Во исто време, државата не обезбедува соодветни средства за да и овозможи на оваа индустрија да стекне привлечност.
Сепак, и покрај овие сериозни пречки, хрватскиот филм бавно но, сигурно успева да го подобри својот квалитет.
Меѓувремено, Филмскиот фестивал во Пула - културно обележје на југословенската ера - е обновен, стигнуваат одредени средства од државата, а вмешаноста на политиката престанува да е проблем.
Продолжува и соработката помеѓу хрватските режисери и нивните колеги од било кој друг дел од регионот, уште еден знак дека периодот на изолација завршува.
