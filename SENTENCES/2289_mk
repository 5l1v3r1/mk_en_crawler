06/06/2005
Од Разван Амариеи за Southeast European Times во Букурешт -- 06/06/05
Во поплавите што погодија неколку романски земји во април загинаа четири лица, а оштетени беа 5.467 куќи -- од кои 830 се целосно уништени.
Повеќе од 160.000 хектари житни растенија се опустошени, а околу 1.450 километри национални и локални патишта мора да се поправат.
Најсериозна штета се случи во југозападниот регион на Банат, макар што нескротливите води надојдоа и во делови од централна Романија.
Овие поплави се сметаат за најлоши во последниве години, но официјалните статистички податоци покажуваат дека слични катастрофи се случуваат секоја година, особено во пролет и во есен.
Илјадници куќи и стотици илјадници хектари обработливо земјиште секоја година претрпуваат штети поради поплавите во Романија.
И покрај високата предвидливост на овие катастрофи, властите се чини дека се неподготвени.
Повеќето локални жители во областите погодени од катастрофата мораа самите да се евакуираат, користејќи ги своите сопствени возила, оставајќи го зад себе добитокот, електричните апарати и минатогодишната реколта.
Многумина велат дека со подобро планирање и помош, истите би можеле да бидат спасени.
Премиерот Калин Попеску Таричеану ја критикуваше состојбата на подготвеност за вонредни ситуации на земјата, велејќи дека нема доволно опрема, специјализиран персонал и стратегии за интервенции.
Сведоците говорат за тотална некоординираност помеѓу јавните институции.
„Имаме моторни чамци, но градоначалниците во поплавените села не беа во состојба да ни кажат каде да интервенираме“, вели Мариан Генчеа, координатор на одделот за борба против катастофите на Тимисоара.
Во округот Тимис, пак, Инспекторатот за вонредни ситуации можеше да понуди само неколку стари бротчиња со лопатки, бидејќи поголемиот дел од своите пари ги потроши за нова компјутерска мрежа.
И покрај тоа што романските власти потврдија дека на располагање се пумпи за вода, тие не беа користени.
Не беше прогласена вонредна состојба дури цели две недели откако нивоата на водите започнаа да растат.
Од таа причина, од армијата -- која има најдобра опрема и најквалификуван персонал -- не беше побарано да интервенира сé додека катастрофата не зеде голем замав.
Сé на сé, поплавите предизвикаа штета во висина од 500 милиони американски долари, велат властите.
Државниот буџет ќе обезбеди колку што може поголема финанска помош, но ќе биде потребна и меѓународна помош.
САД и ОН одвоија околу 650.000 американски долари и можно е од буџетот на ЕУ да се покрие значителен дел од преостанатите трошоци.
