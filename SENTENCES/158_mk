31/12/2007
Од Горан Трајков за Southeast European Times во Скопје - 31/12/07 Фотографии на Томислав Ѓеоргиев
Southeast European Times:
Каков е ставот на Република Македонија за исходот од косовското прашање и можните негативни последици за регионот?
Зоран Петров:
Република Македонија сака мирно решавање на косовското прашање.
Не само во однос на нашата безбедност, туку и во однос на основниот принцип да не се мешаме во внатрешните работи на соседите, сметаме дека без оглед на тоа какво ќе биде решението, на кој начин ќе биде усвоено, како и без оглед на форумите според кои ќе биде спроведено, решението мора да биде реализирано мирно.
Како непосреден сосед на Коосво, со над 20 отсто од граѓаните со албанско етничко потекло, повеќе од јасно е дека сакаме мирно решение.
Поедноставно, не сакаме да се мешаме, но доколку е потребно, ќе понудиме помош.
После се, ние ја покажавме нашата подготвеност да помогнеме во 1999-та година кога за време на косовската криза, мојата земја прими околу 300 000 бегалци од покраината.
Од друга страна, мора да се земе во обѕир дека Република Македонија е непосреден сосед и на Република Србија, со која имаме исклучително добри економски односи.
Во една ваква ситуација, практично нема многу опции.
Ние мора да се потпреме врз „конструктивноста“ и да вложиме максимални напори со цел преку нашата внатрешна стабилност позитивно да влијаеме врз мирот во регионот.
Нашата земја постојано ги поддржува напорите на меѓународната заедница во процесот за решавање на статусот на Косово.
Го поддржавме планот на Ахтисари, кој повторно се зема во обѕир, верувајќи дека е добра основа за решение.
За нас од голема важност е конечното решение да придонесе за стабилноста на регионот, како и да не претставува закана за нашите досегашни достигања.
Што се однесува до исходот од процесот за решавање на статусот, очигледно е дека Косово ќе има одредена форма на независност под надзор на ЕУ, која треба да го преземе мандатот на КФОР.
Покрај тоа, исто така, јасно е дека заради спротивставувањето на Русија во Советот за безбедност на ОН, оваа процедура ќе биде спроведена надвор од ОН.
Постои неизвесност во однос на некои други аспекти.
Прво, дали формалното прогласување независност на Косово, кое се очекува во февруари или март следната година, ќе биде едногласно поддржано од Соединетите Американски Држави и земјите членки на ЕУ и НАТО или нивните ставови ќе бидат поделени.
Второ, дали прогласувањето независност од страна на Косово ќе може да предизвика поделба на северниот дел на Косово каде преовладува српско население, сукцесивно предизвикувајќи синџир реакции во останатите делови од Балканот.
Овие се најзначајните дилеми, кои предизвикуват сериозна загриженост во регионот и надвор од него.
Лично јас сметам дека многу аспекти на можните негативни настани би биле отстранети доколку Македонија, Албанија и Хрватска добијат покана за членство во НАТО во април, на НАТО самитот во Букурешт.
SETimes:
Какви се вашите оценки за шансите на Република Македонија за членство во НАТО?
Петров:
Мислам дека се многу реални.
Многу реални.
Двата клучни елементи за усвојување на одлуката на НАТО да испрати покани за членство ќе бидат Извештајот за напредокот и Средбата на Северно-атлантскиот совет (САС) на НАТО со Република Македонија на 23-ти јануари 2008-та година, кога ќе бидат оценети досегашните постигнувања и кога официјално ќе биде завршен IX Акционен план за членство.
Поединечните одлуки на земјите-членки на НАТО ќе бидат донесени во февруари и март 2008-та година.
Имајќи ги предвид заканите на Грција да стави вето на членството на Република Македонија во НАТО, не е исклучена можноста конечната одлука за поканата да биде усвоена непосредно пред започнувањето на самитот во Букурешт.
На 20-ти септември, во седиштето на НАТО во Брисел, за време на редовниот годишен состанок помеѓу македонските претставници и Високата политичка комисија на НАТО, беше разгледана и усвоена содржината на Годишната програма за 2007-2008 година за членство на Република Македонија во НАТО.
Општите впечатоци за македонското досие беа позитивни.
Подобрување и засилување на политичкиот дијалог, завршување на имплементацијата на Охридскиот Рамковен Договор, потоа завршување на групата прашања кои се однесуваат на реформите во судскиот систем и некои слични работи се прашањата на кои владата на Република Македонија интензивно работи и ги привршува.
SETimes:
Дали Република Македонија учествува во меѓународните мировни мисии?
Петров:
Да.
И покрај тоа што не сме членка на НАТО, ние ангажиравме 240 трупи во меѓународните операции.
Испративме трупи за поддршка на мисијата ИСАФ во Авганистан, мисијата Слобода за Ирак, мисијата АЛТЕА во Босна и Херцеговина и УНИФИЛ во Либан.
Покрај тоа, во јуни 2007-та година, Република Македонија ги презеде надлежностите на претставништвото на НАТО во Скопје, како важен придонес за мирот на Балканот.
Во моментов, ние го обезбедуваме најголемиот дел од логистичката поддршка за мисијата КФОР на Косово.
SETimes:
Кои се приоритетите на надворешната политика на Македонија?
Петров:
Веќе споменав некои од нив.
Членството во НАТО е еден од приоритетите.
Би нагласил дека за нас членството во НАТО значи долгорочна стабилност и безбедност не само на Балканот, туку и пошироко, а истовремено значи почеток на финализирање на идејата за слободна Европа.
Друг наш приоритет е членство во ЕУ.
Во нашата сегашна фаза од процесот за интеграција во ЕУ -- т.е. имајќи статус на земја-кандидат за членство во ЕУ -- ние ги засилуваме активностите за исполнување на критериумите потребни за добивање на датум за започнување на преговори за членство.
Меѓу другите приоритети на надворешната политика на Република Македонија се продолжување на стратешкото партнерство со Соединетите Американски Држави;
развивање на партнерски односи со земјите-членки на НАТО и ЕУ, како и со Русија и Кина;
развивање на блиски добрососедски односи засновани врз доверба и соработка со земјите од нашето непосредно соседство;
продолжување на досегашното активно учество во работата на сите големи меѓународни организации;
водење на активна надворешно-економска политика;
промовирање на националниот, културниот и духовниот идентитет надвор од границите на Македонија и грижа за положбата на македонското малцинство во другите земји.
SETimes:
Како што рековте, постојат навестувања дека Грција би можела да стави вето на вашата апликација за членство во НАТО заради спорот околу името.
Дали ќе биде решен овој проблем?
Петров:
Веројатно ќе биде решен, но не знам како.
Проблемот е што не постои реален проблем.
Всушност, не постојат логични елементи кои би можеле да претставуваат проблем.
Еве зошто:
ние се раѓаме како поединици, но истовремено како дел од еден колектив, било во етнички, национален или друг поглед.
Така, со моето раѓање, дури и пред да го добијам моето лично име, јас сум го добил името на мојот колектив.
Да и забраниш на една личност да се смета за Македонец е исто како да го забраниш раѓањето на таа личност.
Да се смени името на мојата земја е исто како да се смени најинтимното чувство да се припаѓа на еден народ, чие име е идентично со името на земјата.
Ова е вродено право.
Ова не пропишано со некаков закон или меѓународен правен акт.
Природата има свои закони и ние луѓето со нашето минливо постоење, со нашето постоење како поединци и/или како колектив, како битија, сме дел од овие закони на природата.
Оттука, моето вродено право да се викам Зоран е исто со моето колективно или вродено право да се сметам себе си за Македонец.
Сметате ли дека ова е проблематично?
Меѓутоа, нашиот јужен сосед одлучи да продолжи со негирање на името на мојата земја и мојот народ и да го го направи ова прашање национален приоритет број еден.
Колку далеку ќе одат ќе видиме на НАТО самитот во Букурешт.
Ако Република Македонија не стане членка на НАТО само заради нејзиното име, тогаш барем ќе имаме јасна ситуација дека аргументите на сила победиле над аргументите на разум.
