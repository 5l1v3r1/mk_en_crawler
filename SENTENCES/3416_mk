19/12/2006
(Ројтерс, АП, ББС, The Christian Science Monitor, Дарик радио, Софиска новинска агенција, новинска агенција Фокус, Sofia Echo - 19/12/06; AП, ДПА, Софиска новинска агенција, Медиапул, Дневник - 18/12/06)
Повтореното судење на еден палестински лекар и пет бугарски медицински сестри, обвинети за намерно инфицирање на повеќе од 400 либиски деца со ХИВ, заврши во вторникот (19-ти декември) во Триполи, при што судот ги потврди нивните смртни казни.
„Во име на народот и по разгледувањето на документите и сослушувањето на аргументите на адвокатите на двете страни, судот донесе одлука за смртна казна“, рече судијата Махмуд Хауиса, објавувајќи ја пресудата на затворено заседавање за повтореното судење, кое траеше помалку од десет минути.
Палестинскиот лекар Ашраф Ахмад Јума и бугарските медицински сестри Ваља Червенјашка, Снежана Димитрова, Насја Ненова, Валентина Сиропуло и Кристина Валчева, беа уапсени во февруари 1999 година, помалку од една година по пристигнувањето во Либија за да помогнат во негата на пациентите во болницата Ал-фатех во Бенгази. 
Во текот на 1998 година на 426 лица во болницата им беше дијагностицирана сида. 
Педесет и двајца од нив веќе починаа.
Првото судење на шесте медицински лица заврши во мај 2004 година, при што судиите ги осудија на смрт со стрелање. 
По бранот меѓународна осуда, либискиот врховен суд ја поништи пресудата и го проследи случајот на повторено судење во понизок суд.
Меѓународните експерти за сида, меѓу кои и францускиот професор Лук Монтање, кој прв го откри вирусот ХИВ, тврдат дека епидемијата во болницата во Бенгази му претходела на пристигнувањето на овие медицински лица во Либија. 
Тие ги наведоа нехигиенските услови како причина за заразата.
Истрагата што ја спроведоа британските и италијанските научници и беше објавена претходно овој месец, исто така, ги ослободува палестинскиот лекар и бугарските медицински сестри од одговорност.
„Сите аспекти на научниот доказ водат во иста насока, кон постоење на долгорочен проблем во контролирањето на инфекцијата во болницата, кој датира од средината на 1990-тите или порано“, рече еден од истражувачите, од Оксфордскиот универзитет, Оливер Пибус.
Анализите на генетичките информации од примероците на ХИВ земени од 44 од инфицираните деца покажаа дека тие биле дел од единствена епидемија на вирусот, вообичана за Западна Африка, дом на голем број имигранти во Либија.
„Од правна гледна точка, судењето ниту беше фер, ниту беше непристрасно“, во извештајот на Ројтерс од вторникот се цитира парискиот адвокат Емануел Алтит, кој му помагаше со совети на тимот на одбраната. 
„Судот одби да ги сослуша научните докази на водечките меѓународни експерти, кои се косеа со случајот што го изнесе обвинителството.“
Тврдејќи до крај дека се невини, бугарските медицински сестри инсистираа на тоа дека нивните признавања биле изнудени со мачење, вклучувајќи и тепање со бодликава жица, силување, електрични шокови и напади со кучиња.
Деветте либиски полицајци обвинети за мачење на медицинските лица беа ослободени во јуни 2005 година.
Пресудата од вторникот беше дочекана со солзи радосници во очите на роднините на инфицираните деца, кои присуствуваа на сослушувањето. 
Многу од нив извикуваа: „Господ е голем“.
Поддржувајќи го случајот на медицинските лица, САД, ЕУ и голем број меѓународни групи за човекови права ја обвинија Либија дека ги користи шестте странски здравствени работници како жртвени јарци.
„Шокиран сум од пресудата, ова е големо разочарување“, рече комесарот за правда на ЕУ, Франко Фратини, во вторникот.
Бугарските власти веднаш ја осудија пресудата. 
Министерот за надворешни работи, Ивајло Калфин, кој се наоѓа во официјална посета на САД, рече дека пресудата е „длабоко разочарување“. 
Тој вети понатамошни напори за враќање на петте бугарски медицински сестри дома.
„Има уште судски механизми и ние сé уште можеме да се потпреме на жалба за пресудата“, рече Калфин во телевизиското интервју со локалното радио Дарик. 
Тој посочи дека неговата земја, која ќе пристапи во ЕУ на 1-ви јануари, би можела да го искористи своето право да го блокира дијалогот помеѓу Унијата и Либија.
Либија посочи дека ќе ги повлече смртните казни ако на секое од семејствата на инфицираните деца му биде платена оштета од 10 милиони евра.
Бугарија ги отфрли ваквите барања, велејќи дека секое плаќање би било еднакво на признавање на вината на медицинските сестри.
