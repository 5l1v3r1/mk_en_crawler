05/04/2009
AНКАРА, Турција -- Премиерот Реџеп Тајип Ердоган во саботата (4-ти април) објави дека Турција го одобри назначувањето на Андерс Фо Расмузен за нов генерален секретар на НАТО, откако американскиот претседател Барак Обама се погрижи за прашањата што ја загрижуваа Анкара. 
Сесијата на НАТО на која членките требаше да го изберат наследникот на Јап де Хоп Шефер најпрво пропадна поради противењето на Ердоган на номинацијата на Расмузен. 
Ердоган беше незадоволен од имиџот на овој дански политичар меѓу муслиманите, кој датира уште од 2005 година, кога еден дански весник објави карикатури на пророкот Мухамед кои предизвикаа бран протести во муслиманскиот свет. 
Расмузен ја бранеше публикацијата, опишувајќи ја како пример за слободен говор.
Ердоган во саботата рече дека Анкара добила „гаранции“ од Обама дека еден од замениците на Расмузен ќе биде Турчин и дека турски воени команданти ќе бидат вклучени во командата на Алијансата.
Во меѓувреме, повеќе од 1.000 луѓе се собраа во азискиот дел од Истанбул во саботата, за да простестираат поради престојната посета на Обама на Турција оваа недела. 
Митингот го организираа левичарски групи. 
(AП, АФП, Хуријет - 04/04/09)
