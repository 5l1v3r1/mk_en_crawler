18/01/2008
Германската влада й додели околу 8,5 милиони евра на Aлбанијa како помош во изградбата на националниот парк и урбаната канализациска мрежа, објави во средата (16-ти јануари) албанското Министерство за финансии.
Околу 3,5 милиони евра ќе бидат искористени за модернизација на паркот околу Преспанското Езеро, околу 200 километри југоисточно од Тирана.
Остатокот ќе биде искористен за подобрување на урбаната канализациска мрежа во одморалиштето Подградец на Охридското Езеро.
Tурција планира да го отвори својот прв пазар на дијаманти овој месец, изјави за Ројтерс во саботата (12-ти јануари) заменикот-претседател на истанбулската берза со злато, Огузлан Алоглу.
Турција се надева дека ќе стане регионален центар на трговија со дијаманти.
Резерви од околу 3 милијарди барели нафта и 3 трилиони кубни метри природен гас се откриени во северна Aлбанијa, објави во вторникот (15-ти јануари) корпорацијата „Густавсон асошиејтс ЛЛЦ“.
Швајцарското претпријатие „Манас петролеум“ има договор со албанската влада за експлоатација на нафта и гас во северна Албанија и го ангажираше „Густавсон“ да ја направи проценката.
Tурскиот министер за финансии, Кемал Унакитан, се рангираше на првото место на листата најдобри европски министри за финансии објавена во списанието „Банкар“ во вторникот (15-ти јануари).
Унакитан, кој стана министер за финансии во 2002 година, успеа да постигне пресврт во турската економија.
Институциите во Босна и Херцеговина (БиХ) не го одобрија државниот буџет за 2008 година навреме, објави претставникот на ММФ во БиХ, Грахам Слек, во вторникот (15-ти јануари).
Слек повика на брзо формирање на државен фискален совет за подобрување на фискалната соработка и буџетското планирање.
Конзорциум на српското претпријатие ХАСС и словенечкото СИП понудија 121,1 милиони евра за 94,5 отсто од акциите на производителот на трактори ИМТ, објави агенцијата за приватизација во понеделникот (14-ти јануари).
Групата, исто така, предложи инвестициона програма од 10,1 милиони евра.
(Разни извори – 11/01/08-18/01/08)
