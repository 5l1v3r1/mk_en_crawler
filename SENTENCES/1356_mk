03/02/2009
Претседателот на Парламентарното собрание на Советот на Европа (ПАЦЕ) Луис Марија де Пуиг во понеделникот (2-ри февруари) и вторникот беше во официјална посета на Босна и Херцеговинa (БиХ).
Посетата има за цел унапредување на соработката и проценка на напредокот во уставните реформи на БиХ.
Де Пуиг треба да се состане со тројца членови на претседателството на БиХ -- Небојша Радмановиќ, Жељко Комшиќ и Харис Силајџиќ -- како и со премиерот Никола Шпириќ и министерот за надворешни работи, Свен Алкалај.
Тој, исто така, ќе оствари разговори со високиот претставник во заминување, Мирослав Лајчак.
Хрватскиот министер за одбрана, Бранко Вукелиќ, и неговиот албански колега, Газменд Окета, во петокот (30-ти јануари) во Загреб рекоа дека очекуваат нивните земји да станат полноправни членки на НАТО на следниот самит на Алијансата во април.
Тие додадоа дека очекуваат сите членки да ги ратификуваат нивните протоколи за пристапување до март.
Словенечкиот министер за надворешни работи, Самуел Збогар, во понеделникот (2-ри февруари) беше во Црна Гора, на покана на својот колега, Милан Рочен.
Збогар се состана со претседателот Филип Вујановиќ, премиерот Мило Ѓукановиќ, претседателот на парламентот Ранко Кривокапиќ и други високи претставници.
Посетата е дел од редовниот дијалог помеѓу нивните две земји.
Командантот на Јужното крило на НАТО, адмирал Марк Фиџералд, во петокот (30-ти јануари) рече дека спорот околу името на Maкедонија со Грција е единствената пречка за влез на Скопје во НАТО.
На состанокот со претседателот Бранко Црвенковски во Скопје, Фиџералд изрази жалење што Македонија не доби покана за членство во НАТО иако ги комплетира сите потребни реформи.
Тој, исто така, изрази надеж дека изборите во март ќе ги исполнат демократските стандарди.
Tурција ја поддржува интеграцијата на Aлбанија во НАТО, му рече премиер Реџеп Тајип Ердоган на својот албански колега Сали Бериша на состанокот во четвртокот (29-ти јануари), на маргините од Светскиот економски форум во Давос, Швајцарија.
Двајцата водачи разговараа за зголемената економска соработка помеѓу нивните земји.
Српскиот министер за надворешни работи, Вук Јеремиќ, во четвртокот (29-ти јануари) беше во Њујорк, каде што се состана со високи претставници на ОН, вклучително и генералниот секретар Бан Ки-Мун, шефот на УНМИК Ламберто Заниер и генералниот потсекретар на ОН за мировни операции, Ален Ле Рој.
Јеремиќ оствари разговори со претставниците во ОН на Египет, Никарагва, Јужна Африка, Русија, Бразил, Венецуела, Сингапур и Индонезија, во врска со српскиот план од шест точки за Косовo и формирањето на Косовските безбедносни сили.
(Various sources 27/01/09-03/02/09)
