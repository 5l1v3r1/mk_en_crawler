03/04/2008
Од Иво Шчепановиќ за Southeast European Times во Сплит – 03/04/08
Во надеж за привлекување интерес од целиот свет, Хрватскиот саем на недвижности ќе се одржи за првпат за да им понуди на потенцијалните инвеститори информации за процветот на локалниот пазар на недвижности.
Десетдневниот настан се отвори во саботата (5-ти април) во Сплит, како дел од Хрватскиот саем на бродови.
Саемот на недвижности ќе покрие 2.100 квадратни метри и ќе го рекламира целото крајбрежје, кое има повеќе од 1.000 острови.
„Ние одлучивме да ја искористиме привлечноста на богатите потенцијални инвестирори на нашиот Саем на бродови секоја година, кој привлече 50.000 посетители минатата година.
Купувачите заинтересирани за купување луксузни јахти се добри потенцијални клиенти за хрватскиот пазар на недвижности, кој е во процвет“, рече портпаролот на настанот, Гордан Јелавиќ.
Тој, исто така, рече дека администрацијата на недвижностите во земјата неодамна се дигитализира, што ќе им помогне на меѓународните инвеститори во купувањето.
Тој рече дека учествуваат 800 агенции за недвижности и имот, како и 100 претпријатија за инвестиции и градежништво и десетици архитектонски претпријатија.
„Најзаинтересирани за хрватскиот имот се Англичаните и Ирците“, рече Јелавиќ.
Статистичките податоци покажуваат дека претприемачите од Англија и Ирска поседуваат 10 отсто од агенциите за недвижности и имот во Хрватска.
„Тие немаа можност претходно да го погледнат целиот пазар.
Сé уште може да се купи земјиште во Хрватска за помалку од 19 евра за метар квадратен“, додаде тој.
Јелавиќ е еден од многумината млади бизнисмени во Профектус.
На чело со Виченцо Благиќ (30), претпријатието организираше во изминатите десет години саеми во Хрватска, успевајќи да го позиционира Хрватскиот саем на бродови помеѓу десетте најголеми наутички настани во светот.
Профектус, исто така, даваше насоки за тоа како да се развие бизнисот во една земја во транзиција, на нејзиниот пат кон пристапот во ЕУ.
„Времето во Хрватска е убаво во април и без сомнение посетителите на двата саеми ќе си поминат одлично, уживајќи додека работат.
Ние веќе имаме потврда од Обединетите Арапски Емирати, Соединетите Држави и Велика Британија.
Имаше многу интерес и од Русија“, рече Јелавиќ.
Оваа година повеќе од 400 претпријатија ќе имаат претставници на Хрватскиот саем на бродови, што претставува скок од 30 отсто од минатата година.
