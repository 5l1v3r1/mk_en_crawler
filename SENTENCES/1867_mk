18/10/2004
Од Антонио Прленда за Southeast European Times во Сараево - 18/10/04
Деветгодишното основно образование стана реалност во ентитетите на Босна и Херцеговина (БиХ) во септември, кога Федерацијата на БиХ (ФБиХ) започна со спроведувањето на системот, кој во Република Српска (РС) започна на почетокот од минатата учебна година.
Овој потег претставува најзабележливиот дел од амбициозната реформска програма која има за цел модернизација на основното, средното и високото образование со цел да се исполнат стандардите за членството во ЕУ.
Според мисијата на ОБСЕ, која ја презеде одговорноста како агенција за спроведување, која ќе ги поддржи властите во извршувањето на оваа задача, наставниот план во БиХ е пренатрупан, на наставничките методи им е потребно осовременување и учењето честопати се состои од механичко пренесување на огромен број факти.
„Образовниот систем мора да ги обучи децата во основното и средното училиште да живеат и работат во свет што постојано се менува.
Во образованието на Европа и на светот во 21-виот век се бара критичко размислување, креативност, вештини за решавање на проблеми, деловни способности и користење на нови технологии“, се вели во извештајот на ОБСЕ за стратегијата на образовните реформи.
„Потребно е да се посвети поголемо внимание на стекнувањето на вештините и вредности кои еден дипломиран студент на модерен универзитет сака и очекува да ги добие.“
„Покрај тоа, во неколку кантони во ФБиХ, бошњачките и хрватските деца учат во одделни училишта, со различни наставни планови“, се додава во документот.
„Децата во БиХ заслужуваат квалитетно образование, заслужуваат модерен наставен план, соодветно опремени училници, наставници кои се соодветно платени“, рече Зинаида Делич, портпаролката на мисијата на ОБСЕ во БиХ.
„Кога парламентарците во БиХ едногласно го усвоија Државниот рамковен закон за основно и средно образование во јуни 2003 година, тие ја признаа важноста на заштитата на правата на сите народи во нејзиниот состав, истовремено поставувајќи ги основите на многу потребната модернизација на образованието.“
Почнувајќи од таа година основното образование во ФБиХ започнува на шестгодишна возраст, наместо на седум години.
Сепак, постојат и спротивставувања на таа програма, која не се спроведува во сите училишта.
Најголемите спротивставувања се во трите кантони каде што Хрватите се мнозинство -- Западна Херцеговина, Ливно и Централна Босна.
Министерството за образование формираше работна група за ова прашање.
Министерот за образование Зијад Пасиќ рече дека не постојан „технични предуслови“ за новиот образовен систем во овие кантони.
Тој смета дека проблемот е политички.
„Тешко е да се објасни дека во ист град, едно училиште со босански наставен план може да ги исполни условите за деветгодишно основно образование, додека друго со хрватски наставен план не може.
Но, јас сум сигурен дека деветгодишното образование, исто така, ќе започне во овие три кантони следната година“, рече Пасиќ.
