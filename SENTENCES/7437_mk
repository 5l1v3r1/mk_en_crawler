01/05/2012
Линда Карадаку за Southeast European Times во Приштина -- 01.05.12
Властите во Косово ги испитуваат можните кривични обвиненија и злоупотреба на јавните средства откако дознаа дека некои членови на факултетите на приштинскиот јавен универзитет, наводно, заработуваат и по 8.000 евра месечно.
Платите ја засенуваат просечната плата од 273 евра во сиромашното Косово, каде што стапката на невработеност изнесува 40 отсто.
„Собираме информации. 
Полицијата има овластување од обвинителството. 
Истрагата ќе зависи од собраните информации“, рече за SETimes Александар Љумези, главен обвинител на приштинскиот округ.
Медиумите во Косово објавија дека полициската единица за финансиски криминал собира докази. 
Досега се собрани електронски записи на хартија за платите во 2010 и 2011 година од универзитетите, вклучително и сите бенефиции за професорите и персоналот, заедно со дополнителните исплати за работа.
Окружниот обвинител Дрита Хајдари изјави за новинарите дека истрагата за платите на професорите и исплатите за дополнителна работа се две одделни работи. 
Различен обвинител го работи предметот за исплатите за дополнителна работа.
Хајдари изјави за косовскиот весник Коха Диторe дека внатрешните регулативи на приштинскиот универзитет не даваат правна основа за испитување на правните прекршоци на платниот список, и покрај нерегуларностите.
Миљазим Красниќи, член на главниот совет на универзитетот, рече дека платите се јавни.
„Платите се законски и јавни, и се движат од 1.000 до 1.100 евра месечно. 
Знам дека [проблемот] е со плаќањата за дополнителна работа кои, поради административно невнимание, се давале со една исплата“, рече Красниќи за косовскиот весник Eкспрес.
Красниќи признава дека некои професори добивале големи плати за дополнителна работа, велејќи дека тоа се случува поради недостигот на асистенти.
„Очигледно е дека има големи исплати за дополнителна работа за некои професори. 
Тоа се случува на факултетот за економија и право, каде што има малку професори, а многу студенти“, рече Красниќи за Eкспрес.
Красниќи додаде дека универзитетот нема волја да отвори места за нов персонал, бидејќи сегашниот „се труди да ги зачува бенефициите што ги има“.
Студентското движење Еднаквост, учење, критика, акција, исто така, реагираше на неодамнешните настани на универзитетот. 
Рон Ѓиновци од движењето изјави за SETimes дека предавањата се држат во мали простории со 200 до 300 студенти.
„Во некои случаи, тоа се случува и поради тоа што професорите не ги почитуваат распоредите и собираат две до три групи за да го намалат своето работно време“, рече Ѓиновци за SETimes.
Тој додаде дека недостигот на лаборатории и други студентски капацитети го прави тешко следењето на предавањата, без активен пристап кон учењето.
„Професорите се државни службеници и тие треба да бидат вклучени само во академските прашања“, рече Ѓиновци. 
Тој, исто така, подвлекува дека професорите треба да се добро платени, но контролата [над нив и нивната работа] треба да биде ригорозна.
Ардиан Арифај, истражувач за косовскиот институт КИПРЕД додаде: „Главното прашање тука не е законско, туку морално -- да се прима денес плата во Косово од 8.000 евра, во време кога другите колеги се плаќаат од косовскиот буџет многу помалку, толку помалку што едвај можат да преживеат“, рече Арифај за SETimes.
Студентите постојано протестираат, барајќи подобри услови. 
Последниот протест беше на 24-ти април, кога студентите од факултетот за уметности пуштија музика пред канцелариите на ректорот и универзитетската администрација, протестирајќи поради лошите услови.
Приштинскиот универзитет ќе ги избира своите главни управни тела на почетокот од мај, и ќе ги заврши до крајот на јуни.
