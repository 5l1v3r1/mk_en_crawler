18/09/2012
Мухамет Брајшори за Southeast European Times во Приштина -- 18.09.2012
Во обид за искоренување на раширената корупција, косовската влада го усвои законот кој бара од јавните службеници да поднесуваат годишни изјави за имотната состојба, на кои ќе го наведат целиот свој имот, до косовската антикорупциска агенција, но некои долго време се сомневаат оти многу официјални претставници даваат лажни податоци за своето богатство.
За справување со ситуацијата, движењето ФОЛ, невладина организација која се залага за транспарентна и одговорна власт, отпочна иницијатива која од многумина се нарекува „платфора“, а која им овозможува на граѓаните да ги споредат годишните изјави на официјалните претставници за имотната состојба и да дадат коментари и информации за тоа дали податоците се погрешни.
„Мислевме дека е најдобро да се отвори јавна дебата за споредување на имотот на функционерите и активно да се вклучат граѓаните преку давање коментари, информации и факти во врска со сомнителните изјави“, рече за SETimes Петрит Зогај, извршен директор на движењето ФОЛ.
Зогај објасни дека платформата покрива 224 високи функционери. 
Тој го оправда отпочнувањето на платформата како неопходен помошен инструмент за обезбедување транспарентност и проверка за извршена корупција.
„Коментарите што се дадени во платформата ќе бидат испратени до антикорупциската агенција и канцеларијата на државниот обвинител за отпочнување истрага околу наводите за неточни податоци или разлики на високо ниво кои се повторуваат година за година без некакво логично објаснување“, рече Зогај.
Хасан Претени, директор на антикорупциската агенција, ја критикуваше програмата.
„Од претходното искуство можам да кажам дека борбата против корупцијата е всушност покритие да се побараат финансии. 
Предуслов да се побара транспарентност [на другите] е да се одрази транспарентност, начините за добивање и ... 
вклучително и сите плати, од каде што се добиваат финансиските средства и многу други прашања“, рече Претени.
Иако Претени рече дека иницијативите на движењето ФОЛ се реални и колаборативни, тој ја доведува во прашање евентуалната вистинска полза од платформата за транспарентност.
„Транспарентното откривање на имотната состојба не е нова намера, но граѓаните може да видат кој и што е објавено на веб-страницата на агенцијата. 
Исто така, во однос на одговорите што ќе ги добиеме од нив преку оваа платформа, не гледам корист [од нив]“, рече Претени.
Зогај, пак, рече дека Движењето ФОЛ ќе продолжи да работи и да води кампања за промена на Законот за објавување на имотната состојба, бидејќи истиот е слаб во однос на одредбите кои иницираат истраги и за тоа како се објавува богатството.
„Истиот дава можност за време на периодот кога се даваат декларациите за прибегнување кон перење пари од [имотот] добиен на различни коруптивни начини“, рече Зогај.
Новиот кривичен законик на Косово, кој ќе влезе во сила во 2013 година, предвидува казни за давање лажна изјава и за задоцнети поднесувања на изјавите.
Граѓаните, како Ќендрим Шаќири, студент по право од Приштина, велат дека корупцијата е тешко прашање за соочување.
„Не знам како можеме да им веруваме дури и на оние што ги критикуваат функционерите за корупција, бидејќи како што се вели во извештаите, корупцијата стана дел од целото општество и тие не се ангели кои се исклучени“, рече Шаќири за SETimes.
Но, некои се задоволни што некој презема активности за борба против корупцијата во земјата.
Поради корупцијата, ние [Косово] се наоѓаме во таква социјална положба каде половина од населението е невработено. 
Со пронаоѓање на корумпираните, кои го кријат својот имот што го создале преку ноќ, само и правиме добро на нашата земја,“ изјави за SETimes Муарем Гаши, жител на Приштина.
