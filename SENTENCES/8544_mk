11/10/2011
Билјана Пекушиќ за Southeast European Times во Белград -- 11.10.11
Јавноста е сé уште потресена, и една недела по апсењата на 17 лица, меѓу кои и двајца поранешни директори на државниот рудник Колубара.
Поранешните директори Драган Томиќ и Владан Јовичиќ, осуммина извршни менаџери и седум сопственици на приватни фирми со кои Колубара водеше бизнис, беа уапсени на 4-ти октомври.
Министерката за правда, Снежана Маловиќ, рече дека обвинителството нема да запре во овој важен момент и Србија никогаш повторно нема да биде гледана како земја во која корупцијата е прифатлива или крадците се заштитени.
„Предсудската постапка беше иницирана поради сомневањата дека капиталот на Колубара бил користен нелегално со изнајмување градежна машинерија од претпријатија во приватна сопственост, и со овозможување на други корпорации и лица да извлечат материјална корист“, рече за SETimes обвинителот за организиран криминал, Миљко Радисављевиќ.
Извршните менаџери се осомничени за злоупотреба на нивната службена должност за нелегално присвојување сума од 2,9 милиони евра, додека истовремено им овозможиле на приватните претпријатија да извлечат нелегален профит од 9,2 милиони евра.
Според документите, директорите на Колубара изнајмувале градежни машини од приватни сопственици, без да објават тендери за јавни набавки.
Директорите ги зголемувале плаќањата со преувеличување на работните часови, како, на пр., за булдожерите кои работеле непрекинато 24 часа на ден.
Тие, исто така, плаќале два или три пати за машини што вршеле една работа, лажно претставувајќи дека багерите работеле 30 дена по ред, а работниците 90 часа без прекин.
„Оперативните трошоци за изнајмување на машинеријата се зголемија во 2009 година за 80 отсто, или 40 милиони евра“, рече за SETimes актуелниот директор на Колубара, Небојша Черан.
Черан ја презеде директорската функција по заминувањето на сега уапсените директори во 2009 година.
Поголем дел од уапсените го обвинуваат Томиќ, велејќи дека тој ја донел одлуката за изнајмување на машините и внесување лажни податоци за работи кои никогаш не биле извршени.
Тој потрошил милиони од државните фондови на Колубара, донирајќи за цркви, спортски клубови, поединци и организации, вклучително и за националистичката организација „Двери српске“ (српски врати).
Демократската партија на Србија (ДСС) на поранешниот премиер Воислав Коштуница го стави Томиќ на чело на Колубара за време на премиерството на Коштуница.
ДСС, која е сега во опозиција, бара „да се утврди одговорно и непристрасно дали имало кршење на законите во тоа претпријатие и кој бил одговорен“.
„Многу е опасно ако апсењата се за политичка пресметка со противниците“, рече за SETimes портпаролот на ДСС, Петар Петковиќ
Велимир Илиќ, поранешен министер за инфраструктура во владата на Коштуница, објасни дека високите цени на Колубара никогаш не биле дискутирани на состаноците на владата.
„Тоа беше практика што траеше со години, не само за време на нашата влада, туку и пред 2000 година“, рече Илиќ за SETimes.
Сепак, поранешниот генерален директор на Колубара, Слободан Ѓериќ, кој ја вршеше функцијата за време на починатиот премиер Зоран Ѓинѓиќ, беше меѓу првите што предупредија за кражба во претпријатието пред неколку години.
„Според некои пресметки, државата претрпела штети во висина од 550 милиони евра, ангажирајќи машинерија во приватна сопственост од 2004 до 2009 година“, рече Ѓериќ за SETimes.
Други вмешани во ситуацијата со Колубара се бизнисмените Радослав Саватијевиќ - Кене и Витомир Димитријевиќ.
Пред да биде приведен, Саватијевиќ веќе беше во домашен притвор неколку месеци, под сомневање за лажна изградба на патни заобиколници околу Пожаревац и Смедерево.
Колубара изнајмувала од три претпријатија во сопственост на Саватијевиќ, и му продавала јаглен по намалени цени на неговото четврто претпријатие.
Околу 100 сопственици на машини работеле со Колубара, вклучително и снаата на градоначалникот на Јагодина, Драган Марковиќ - Палма, претседател на Обединетата српска партија во владејачката владина коалиција.
Истрагата е можно да биде проширена на други луѓе, временски периоди и области, како што е трговијата со јаглен.
