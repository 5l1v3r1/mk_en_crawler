26/01/2006
Од Ерлис Селимај за Southeast European Times во Тирана – 26/01/06
Како знак за развојот на комерцијалната банкарска активност во Албанија, властите неодамна ја регистрираа 17-тата ваква инситуција во земјата. 
Фирмата, Јунион банка, ќе биде управувана од агенцијата за трансфер на пари Вестерн јунион. 
Се очекува истата да отвори филијали низ цела Албанија, користејќи ја инфраструктурата воспоставена со активностите за трансфер на пари на Вестерн јунион.
Банкарскиот пазар се развиваше во изминативе две години, при што се зголеми и бројот на услугите што им се нудат на клиентите - вклучувајќи ги и дебитните и кредитните картички како и Интернет-банкарството. 
Низ целата земја се поставени банкомати, додека банките покажаа интерес за проширување на своите бизниси и во областите надвор од капиталот.
Сепак, банкарскиот систем е нешто што и понатаму ќе се развива. 
Отсега ќе има само комерцијални банки, а не и инвестициони и импорт-експорт банки. 
Пазарот на хипотеки трпи штети поради високите каматни стапки и недоволната транспарентност. 
Минатата година мисијата на ММФ објави извештај во кој им се препорачува на банките да сторат повеќе за информирање на своите клиенти во врска со условите и ризиците поврзани со земањето заем, вклучувајќи ги и ефектите на флуктуирачките каматни стапки.
Појавата на комерцијалните банки носи очигледни бенефиции за клиентите. 
Властите исто така сметаат на овој тренд за помош на напорите во борба против големата неформална економија -- која се смета за главна пречка за економскиот раст на Албанија.
Според ММФ сивиот пазар сочинува 50 отсто од економската активност во земјата. 
Претставниците на Банката на Албанија (БА), пак, проценуваат дека 26 отсто од парите во Албанија циркулираат надвор од банкарскиот систем -- бројка што претставува намалување од изминатите години, но и понатаму останува висока во споредба со меѓународните стандарди.
„Оваа ситуација е резултат на недостатокот од информации во јавноста во врска со банкарскиот систем и е, исто така, поврзана со економскиот и финансискиот криминал“, рече официјален претставник на БА.
Градењето на модерен финансиски систем е тесно поврзано со напорите за искоренување на неформалната економска активност, со оглед на тоа што истиот ќе помогне во намалувањето на раширената зависност од готовинските средства. 
БА веќе спроведува пилот-проект за исплата на платите преку банкарски сметки, а државата, пак, презема чекори за прекинување на практиката за плаќање на државните службеници во кеш.
