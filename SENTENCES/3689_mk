31/07/2007
Од Наташа Радиќ за Southeast European Times во Загреб –31/07/07
Поранешниот комунистички диктатор Јосип Броз Тито е починат веќе со години, но неговиот лик живее и понатаму.
Истиот може да се најде на голем број сувенири, од шољи до чорапи.
Неговото семејство, вознемирено од, како што сметаат, тривијализирањето на историското наследство на Тито, презема чекори за заштита на своите законски права.
Оние кои сакаат да произведуваат сувенири со ликот на Тито сега мора да добијат дозвола од семејството.
Приходите од лиценците ќе одат во фондацијата за помош на надарените и талентираните, што ја формираше синот на Тито, Мишо, и неговата внука Саша.
Саша, исто така, потпиша договор со кој на Националниот парк Бриони му беше дадено право да го користи името, потписот и ликот на Тито за најразлични комерцијални и туристички цели.
Со овој договор се отвора патот паркот да продава авторизирана стока со Тито, при што 10 отсто од приходите одат за домот за деца без родители во Загреб.
„Сакаме да се почитува законот“, вели директорот на паркот Ратомир Ивичиќ.
„Откако семејството на Броз одлучи да го заштити името на Тито, ние ги повикавме и ни требаа само две минути за склучување договор.
Го сметаме „Тито“ за заштитено име на Бриони и ќе развиеме промотивна стратегија во договор со семејството Броз“.
Тито имаше специјална емотивна поврзаност со Бриони, објаснува Саша.
Покојниот водач ги поминуваше летата таму, заедно со познати гости од светот на политиката, забавата и уметностите.
Паркот Бриони ќе им нуди на туристите цел дијапазон сувенири со Тито, кои ќе се движат од 3 до 200 евра (цената на златниот брош со неговиот потпис).
За оние што сакаат поавтентично искуство на Тито, може да се возат низ островот во неговиот познат „кадилак“.
По цена од 700 евра на час, тоа претставува лукзуз.
Семејството Броз признава дека најверојатно нема да успее да го елиминира нелегалното тргување, но се надева дека барем ќе ја намали тенденцијата.
Што се однесува до посетителите на Бриони, купувањето сувенир санкциониран од семејството е најблизу што можат да стигнат до добредојде од самиот Тито.
