13/01/2006
Од Игор Јовановиќ за Southeast European Times во Белград – 13/01/06
Вицегувернерот на српската централна банка, Дејан Симиќ, беше уапсен за наводно земање на поткуп во висина од 100,000 евра.
Според полицијата, Симиќ бил уапсен во неговиот стан заедно со високиот функционер на Социјалистичката партија на Србија, Владимир Заграѓанин.
Двајцата ќе бидат задржани во притвор 48 часа.
Медиумите објавија дека Симиќ ги зел парите за да интервенира за една белградска банка за која е отворена ликвидациона постапка.
Заграѓанин -- близок соработник на југословенскиот претседател Слободан Милошевиќ -- наводно бил во станот на Симиќ за да му ги предаде парите.
Во врска со овие апсења, српскиот министер за внатрешни работи, Драган Јоциќ, рече дека истите се доказ за решеноста на владата за разбивање на корупцијата и организираниот криминал.
„Сите оние кои го прекршиле законот мора да бидат изведени пред лицето на правдата, без исклучок“, рече Јоциќ.
Но, адвокатот на Симиќ, Сава Анѓелковиќ, ги отфрли обвинувањата, велејќи дека „некои луѓе ја злоупотребија својата официјална позиција и овластувањата“ при апсењето на неговиот клиент.
Во меѓувреме, Милорад Вучелиќ од Социјалистичката партија, рече дека Заграѓанин вршел „приватна работа“ и дека апсењето нема никаква врска со неговата партија, чија парламентарна поддршка е клучна за малцинствата влада на премиерот Воислав Коштуница.
Народната банка на Србија објави дека нема доволно информации за причините за апсењето на Симиќ.
Според банката, Симиќ, назначен на фукцијата во септември 2004 година, многу добро ја извршувал својата должноста за контрола на банкарскиот сектор.
Српскиот министер за правда, Зоран Стојковиќ, вети дека 2006 година ќе биде решавачка за борбата против корупцијата и организираниот криминал.
