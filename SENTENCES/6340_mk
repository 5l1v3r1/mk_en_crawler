20/09/2011
Наташа Радиќ за Southeast European Times во Загреб -- 20.09.11
Полскиот премиер Доналд Туск во саботата (17-ти септември) допатува во Загреб, за да ја донесе нацрт-спогодбата за пристапување на ЕУ за Хрватска. 
Документот ќе биде потпишан во декември, со што ќе се отвори патот Хрватска да стане полноправна членка на ЕУ во 2013 година.
„Кога Хрватска ќе пристапи во ЕУ, тоа ќе биде важен прилив на оптимизам и доверба за иднината на ЕУ“, рече Туск на прес-конференцијата по состанокот.
Премиерката Јадранка Косор рече дека со добивањето на оваа нацрт-спогодба за пристапување во ЕУ, Хрватска конечно ја оствари својата стратешка и историска цел. 
Но, има уште многу работи што останаа да се завршат, не бидејќи ЕУ ги бара, туку и поради тоа што Хрватска треба да ги оствари за доброто на самата држава.
„Гледајќи наназад, Хрватска помина низ многу тешкотии што не ги искусија другите земји-членки. 
Хрватското доцнење ... 
беше од политичка природа и бараше прилично многу среќа, мудрост и храброст да се издржи“, рече за SETimes политичкиот експерт Ведран Обуцина.
„Хрватска мора да се придржува на реформите дури и повеќе од порано. 
Тоа е единствениот начин да се избегнат непотребни санкции, како што се случи во Бугарија.“
Пратеникот на СДП Тонино Пицула изјави за SETimes дека бил стаписан од фактот дека посетата на Туск беше скудно покриена од локалните весници.
„Мислам дека ова е индикатор за ситуацијата во која се наоѓаме; но јас сум, исто така, прилично сигурен и се надевам дека оваа јавна арогантност и рамнодушност е насочена кон актуелната влада, а не кон самата ЕУ“, рече Пицула.
Иако поддршката за пристапувањето на земјата малку опадна, многумина во Хрватска го поддржуваат потегот.
„Со нестрпливост го очекувам крајот на преговарачката приказна на Хрватска со ЕУ. 
Јас ... 
сакам моите деца да имаат можност да учат во странство, да имаат странско искуство и да знаат за животот во ЕУ. 
Тоа е суштината на ЕУ“, рече загрепчанката Анамарија Токиќ за SETimes.
Сепак, Пицула истакна дека ниту една земја-кандидатка не била во ситуација како онаа во која се наоѓа сега Хрватска. 
Во текот на изминатата година -- во финалните фази на пристапувањето во ЕУ -- владејачката партија беше предмет на многу контроверзности.
На почетокот од 2009 година, властите открија еден од најголемите скандали на проневера во земјата. 
Осум лица беа уапсени, осомничени за злоупотреба на 54 милиони евра од локалниот производител на храна Подравка. 
Меѓу обвинетите беше и поранешниот вицепремиер Дамир Поланчец, кој поднесе оставка поради скандалот.
„Косор, на некој начин, ја има истата политичка судбина во овој момент како [поранешниот премиер Ивица Рачан]: двајцата вршеа многу важни задачи на фронтот на ЕУ во последните месеци од своите мандати, и потоа ги изгубија парламентарните избори“, рече Пицула, алудирајќи на престојните избори во декември.
