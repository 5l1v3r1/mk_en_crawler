24/09/2010
Од Линда Карадаку за Southeast European Times во Приштина – 24/09/10
Додека Рамуш Харадинај се подготвува да се соочи со Меѓународниот кривичен трибунал за поранешна Југославија (МКТЈ) уште еднаш, емоциите дома растат.
МКТЈ одржа статутарна сесија во четвртокот (23-ти септември), а нова е закажана за следниот месец. 
Патрик Робинсон претседава со случајот.
Според уредникот на Косова Сот, еден од главните дневни весници, повтореното судење е „горка вест за сите Косовари“.
Тоа ќе значи дека Харадинај ќе биде отсутен за време на клучната фаза во неговата земја, рече Маргарита Кадриу, истакнувајќи ја неговата важност како водач на опозициската партија Сојуз за иднината на Косово (ААК).
„Имајќи го предвид фактот дека Косово е во многу важна фаза од градењето на државата, недостатокот на неговото присуство ќе се одрази во процесите. 
Вистинската опозиција е повеќе од потребна за процесите низ кои минува Косово“, рече Кадриу.
Хашкиот суд го одби барањето на Харадинај за условно ослободување на 11-ти септември, тврдејќи дека тоа би било опасно за сведоците и за интегритетот на повтореното судење.
„Публицитетот околу неговото ослободување ќе придонесе уште повеќе за и онака заканувачката атмосфера која влијае на тоа сведоците да не се појавуваат пред Трибуналот, и/или носи ризик да ги охрабри поддржувачите на Харадинај да се вклучат во заканувања“, соопшти судот.
Неговата апелациона комисија го истакна претходниот неуспех на судската комисија да се спротивстави на заплашувањето на сведоците и да обезбеди сведочење на двајца сведоци, што резултираше со неспроведување на правдата.
Харадинај беше премиер до 2005 година, кога беше обвинет од МКТЈ и мораше да поднесе оставка. 
Неговиот вујко, Лахи Брахимај, како и поранешниот командант на единицата на ОВК, Идриз Балај, исто така ќе бидат повторно судени.
Харадинај доби предсудско условно ослободување во текот на неговото прво судење во 2007 година, кое заврши со пресуда дека не е виновен. 
Обвинителството поднесе жалба на одлуката и апелационата комисија одлучи да има повторно судење за два дела од обвинението.
Тој е обвинет за учество „во заедничка криминална акција со цел преземање целосна контрола во оперативната зона на ОВК во Дукаѓин, која била спроведувана со незаконско иселување и лош третман на српските цивили, косовските Албанци, косовските Роми и други цивили, кои соработувале или се мислело дека соработуваат со српските сили или не ја поддржуваат ОВК“.
Мајкл Орајли, координаторот на одбранбениот тим на Харадинај, рече дека е разочаран што Трибуналот донесе одлука против условното ослободување.
Сепак, тој ги поздрави „позитивните забелешки во врска со соработката на г-дин Харадинај“ и неговата решеност судењето да продолжи без одложување.
ААК издаде изјава во која изразува разочараност и загриженост.
„Политичките настани во Косово и за Косово се сериозно нарушени поради неприсуството на водачот на опозицијата“, се вели во истата.
