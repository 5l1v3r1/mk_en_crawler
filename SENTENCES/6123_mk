01/12/2010
(БТА, Сега, Стандард, Europe.bg, Oil & Gas Eurasia - 01/12/10; Ројтерс, БТА, Софиска новинска агенција, Dnevnik.bg, Mедиапул, Банкер, Publics.bg, AНСА, Ксинхуа, официјална веб-страница на владата на Бугарија - 30/11/10)
Бугарија во вторникот (30-ти ноември) ја повика ЕУ да им дозволи на земјите-членки вклучени во гасоводот Набуко, да ги остават банкарските гаранции што ќе мораат да ги обезбедат од своите буџетски дефицити за да покажат дека навистина го сметаат за клучен проект за Унијата.
Софија отсекогаш го наведуваше Набуко за еден од своите главни приоритети, рече бугарскиот премиер Бојко Борисов на отворањето на конференцијата за енергетскиот сектор во Југоисточна Европа.
„Но, јас имам многу, многу забелешки за брзината на работата и за неговата конкретна, реална позиција како приоритет за ЕУ“, рече тој. 
„Мојот предлог е банкарските гаранции што земјите-членки во Набуко ќе й ги дадат на Европската инвестициона банка или Европската банка за реконструкција и развој ... 
да бидат отпишани од дефицитите од овие земји.“
Гасоводот од 8 милијарди евра претставува најголем проект во иницијативата на ЕУ за Коридорот јужен гас, и има за цел намалување на зависноста на блокот од 27 држави од рускиот дотур. 
Истиот ќе оди од источна Турција до гасниот центар Баумгартен во Австрија, низ Бугарија, Романија и Унгарија, носејќи природен гас од Каспискиот регион и од Блискиот Исток за Европа.
Конзорциумот Набуко, од шест претпријатија, за развој, изградба и работење на гасоводот Набуко ги вклучува австриската нафтена и гасна фирма ОМВ, бугарското и романското државно претпријатие, Бугарски енергетски холдинг и Трансгас, унгарски МОЛ, турски Ботас и германски РВЕ.
Секој од шесте акционери мора да обезбеди околу 2 милијарди евра банкарски гаранции, рече управниот директор на Набуко Рајнхард Мичек.
Тоа, според Борисов, веднаш ќе го крене буџетскиот дефицит на земјите што ќе мора да обезбедат државни гаранции за Набуко.
„Нема да го запрам проектот, но сите ние мораме да сфатиме дека тој ќе не води кон дефицит“, предупреди бугарскиот премиер.
Бугарија не ги вклучи банкарските гаранции за Набуко во својот буџет за 2011 година, предвидувајќи дефицит од 2,5 отсто од БДП. 
Со тоа, ако ЕУ го одбие барањето на Софија за давање фискална слобода за земјите-членки вклучено во проектот, балканската држава ќе доживее надминување на својата граница од 3 отсто од БДП утврдена за земјите во блокот.
Во одделен потег, членките на Европскиот парламент (МЕП) од централно-десничарската партија на Борисов Граѓаните за европски развој на Бугарија (ГЕРБ), исто така, во вторникот ја истакна потребата Набуко да се претвори во вистински приоритет на ЕУ.
„Набуко мора да се смета за приоритет бидејќи тој е алтернатива за диверзификацијата на енергетските ресурси во Европа“, рекоа пратениците на ГЕРБ во декларацијата испратена до Брисел. 
„Истиот ќе загарантира значителен дотур на гас и ќе ја охрабри конкурентноста на европскиот пазар на гас; тоа ќе доведе до пониски цени на гасот за граѓаните на ЕУ и ќе го отстрани енергетскиот дефицит во Бугарија и во ЕУ.“
Во меѓувреме, бугарскиот министер за енергија, Трајчо Трајков, во вторникот повика на развивање заеднички енергетски план за Југоисточна Европа, која „порано беше периферна област, но сега е центар во поглед на енергијата, заедно со каспискиот регион“. 
Тоа, според министерот подразбира „големи можности“.
Исто така во вторникот, Трајков и романскиот министер за економија, трговија и бизнис, Јон Аритон, потпишаа меморандум за разбирање, за интегрирање на енергетските пазари на двете земји. 
Потегот се очекува да помогне во подобрувањето на сигурноста на енергетските системи на двете балкански земји и економската ефикасност во регионот, според бугарскиот министер.
„Постојат многу области во кои ќе извлечеме поголема полза ако соработуваме“, рече Трајков.
Тој, исто така, најави договор меѓу БЕХ и грчкото претпријатие ИГИ Посејдон за формирање зедничко претпријатие за изградба на првиот гасен поврзувач меѓу двете земји.
Гасоводот, долг 170 километри, кој ќе се протега од Комотини во северна Грција до Стара Загора во Бугарија, ќе има капацитет за пренос на 5 милијарди кубни метри гас годишно од Јужниот гасен коридор до Бугарија и другите балкански држави. 
Проектот од 160 милиони евра треба да биде комплетиран во 2013 година.
„Ова беше финален чекор пред отпочнувањето на изградбата на овој гасовод“, рече Трајков по церемонијата на потпишување во вторникот.
