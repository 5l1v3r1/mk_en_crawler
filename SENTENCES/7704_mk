18/12/2012
Мухамет Брајшори во Приштина, Менексе Токјај во Истанбул и Ивана Јовановиќ во Белград за Southeast European Times - 18.12.12
Владите во Југоисточна Европа и Турција ги унапредуваат реформите за надминување на традиционалните бариери кои ги спречуваат жените да наследуваат и да поседуваат имот и, како последица на тоа, да имаат капитал за развој на сопствени бизниси, велат експертите.
Во Србија жените поседуваат 37 отсто од вкупниот имот, но процентот варира меѓу 50 проценти во Војводина и 13 проценти во Прешево, каде што Албанците претставуваат мнозинство, според државната Геодетска управа.
Далеку помалку жени поседуваат имот во Косово и во Турција, односно 8 и 9 отсто, што го попречува нивниот пристап до банкарски кредити и претприемачки можности.
„Од тие причини косовската влада подготви и усвои Стратегија за развој на малите и средните претпријатија за периодот 2012-2016, специфицирајќи ги целите што ќе ја унапредат позицијата на жените во бизнисот“, рече за SETimesЕди Гусија, шеф за мониторинг и проценка во косовската Агенција за полова еднаквост.
Мерките вклучуваат зголемен пристап за жените претприемачи до владините ваучер програми и создавање иницијативи за тие да инвестираат.
Жените велат дека општествените очекувања, иако во одредена мера се намалуваат, е да создадат семејство и да се одречат од правото на наследување имот.
Дрита Кадриу, домаќинка од Приштина, вели дека обично во нејзиното семејство мажите наследуваат имот и дека нејзиниот сопруг го запишал нивниот имот само на свое име.
„Досега тоа беше традиција. 
Се сметаше за срамно жената да задржи свој сопствен семеен имот. 
Малкумината што го правеле тоа, честопати биле одбегнувани од семејството“, рече Кадриу за SETimes.
„Времињата се менуваат и сега претпочитувам мојата ќерка да има свој сопствен имот“, додаде таа.
Експертите велат дека во традиционалните бракови, ако сопругот почине, заедничкиот имот го наследува најблискиот машки роднина -- неговиот татко, брат или син.
„Традиционалните концепти се манифестираат посебно кога станува збор за наследството. 
Машките обично го наследуваат родителскиот имот, додека женските претежно се воздржуваат“, рече за SETimesШемси Красниќи, шеф на катедрата по социологија на Приштинскиот универзитет.
Красниќи рече дека последиците од таа ситуација се негативни и го попречуваат целокупниот социјален развој и просперитет.
„Во Србија, во повеќето случаи, имотот се регистрира на име на само еден од сопружниците, иако двата сопружника имаат заеднички права на сопственост“, рече за SETimesИгор Исаиловиќ, адвокат од Белград.
Сè додека тековните политички и економски реформи што ги спроведува Министерството за семејство и социјални работи им даваат права на жените, трендот во Турција ќе биде променет во следната генерација, смета Туркан Дагоглу, потпретседател на парламентарната комисија за семејство.
„Една од најголемите бариери е пристапот до капитал бидејќи нема некој позначаен број жени што имаат имот регистриран на нивно име. 
Според тоа, жените кои немаат ,видлив’ недвижен имот не можат да добијат банкарски кредит и да започнат бизнис“, рече Дагоглу за SETimes.
Но, Гусија вели дека и покрај придобивките, жените и девојките во руралните области се поколебливи во искористувањето на правно загарантираните права на наследство. 
„Тоа ги става во неповолна ситуација против мажите и момчињата за отпочнување сопствен бизнис.“
Врската што недостасува е свеста за правата на жените и законското спроведување на правото на наследство, рече Красниќи. 
„Учеството на жените во родителското имотно наследство ќе влијае на нивното формирање како субјект и релевантен актер за општествениот развој и благосостојба.“
