23/03/2006
Од Георги Митев-Шантек за Southeast European Times во Белград – 23/03/06
Покрај Босна и Херцеговина, Србија и Црна Гора е единствена земја од Југоисточна Европа која не е членка на Светската трговска организација (СТО).
Членството во СТО е предуслов за зачленување во ЕУ и само по себе значително ќе придонесе за зголемување на инвестициите и за отварање на нови работни места.
И покрај тоа што Србија и Црна Гора се споени во државна заедница, двете републики имаат одвоена економска политика и економски системи.
Работејќи паралелно на реализацијата на двете цели, само во изминатите две години Србија усвои 150 нови закони.
Подготовките за СТО и ЕУ вклучуваат потпишување на 28 регионални договори за слободна трговија.
Последниот од нив, обновениот договор со Македонија, беше потпишан изминатиот октомври.
Низ целиот Западен Балкан, трговијата е во процес на либерализација.
Барем на хартија, политиката на слободна трговија сега покрива 90 отсто од земјоделските производи и 98 отсто од индустриските производи.
Но, во практиката бариерите остануваат, вклучувајќи ги и сложените царински процедури и едноставната тешкотија на движењето.
За патување од Загреб до Солун, на пример, потребни се околу 17 часа.
Ова време „мора да се преполови“, вели шефот на одделот за СТО во српското Министерство за меѓународни економски односи, Јадранка Зениќ Жељковиќ.
Според Мери Махони, секретар на Пактот за стабилност на Југоисточна Европа, потребна е помала администрација и побрз проток на луѓе, стока и капитал.
Прилагодувањата мора да се направат брзо во Србија, велат аналитичарите, бидејќи ситуацијата во регионот поминува низ брза трансформација.
На пример, визниот режим со соседна Романија ќе се промени кога земјата ќе стане членка на ЕУ -- или на 1-ви јанури 2007 година или една година подоцна ако „заштитната клаузула“ на ЕУ биде активирана.
Во исто време ќе пристапи и Бугарија.
Отворањето на границите ќе ја зголеми трговијата на Србија со регионот, каде што се наоѓаат и единствените земји со кои таа ужива трговски суфицит -- имено, Босна и Херцеговина, Македонија и Романија.
Покрај тоа, либерализацијата на регионалниот пазар -- преку регулативите на СТО и билатералните договори -- ќе го подигне нивото на странските директни инвестиции, кое е моментно многу ниско.
Инвестициите од регионот во Србија изнесуваа само 0,4 отсто од 714 милиони американски долари во 2005 година, според официјалните податоци.
Според тоа, развојот на регионалниот пазар би можел да има огромно влијание.
