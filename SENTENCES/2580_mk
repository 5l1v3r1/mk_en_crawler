15/08/2005
Од Василис Василиу за Southeast European Times во Атина - 15/08/05
Најголемата несреќа во грчката историја се случи во неделата (14-ти август) околу пладне, кога патнички авион од Ларнака се урна во близината на Атина.
Авионот превезуваше 115 патници - повеќето од нив Кипарци - и 6 членови на екипажот.
Сите загинаа при несреќата.
Авионот HCY 522 на „Хелиос ерлајнс“ требаше да слета во Атина и потоа да продолжи за Прага.
Истиот влезе во грчкиот воздушен простор во 9:37 изутрина и беше регистриран од Грчката служба за цивилна авијација (YPA).
Половина час подоцна, кога контролната кула на Меѓународниот аеродром во Атина се обиде да контактира со авионот, немаше одговор.
Во 10:20 YPA контактираше со своите кипарски колеги и дозна дека пилотот пријавил проблем со системот на разладување.
Во 10:25 YPA ги мобилизираше сите свои национални служби за истрага и спасување.
Во тоа време авионот започна да кружи над островот Кеа, јужно од Атина.
Сега се претпоставува дека бил активиран автопилотот.
Пет минути подоцна два борбени авиони Ф-16 беа испратени да го придружуваат.
Тие јавија дека авионот нема пилот и дека копилотот е паднат врз контролната табла.
Немало знак на живот во авионот, а маските за кислород биле ослободени.
Потоа биле видени две лица во пилотската кабина, но сé уште не се знае дали тоа биле пилотите или патници кои правеле последни напори да воспостават контрола над авионот.
Потоа на терен, на море и во воздух беа испратени цивилни и воени спасувачки служби со цел да се стигне поблизу до областа и да се подготват за помош во спасувањето.
Еден хеликоптер „пума“, една фрегата и два бродови-разурнувачи веднаш одговорија на повикот.
Во 12:07 попладне авионот се урна во Граматико, планинска област северно од Атина, најверојатно кога останал без гориво.
На местото пристигнаа триесет и пет возила на брзата помош, десет мобилни медицински служби и голем број специјализирани сервисни возила.
На местото на несреќата само опашката од трупот на авионот остана неоштетена и владата брзо ја отфрли можноста за евентуални преживеани.
Остатоците предизвикаа пожар, кој ја попречи работата на спасувачките екипи.
Истражителите сега се обидуваат да го објаснат, како што се чини, катастрофалниот губиток на притисокот или кислородот во кабината на околу 35.000 стапки.
Во понеделникот грчкото Министерство за одбрана објави дека голем број од пронајдените тела биле „замрзнати“, а некои биле пронајдени со маските за кислород.
Според портпаролот на грчката влада, Теодоре Русопулос, еден од патниците успеал да испрати СМС порака до неговиот брадучед.
„Пилотот е модар.
Збогум братучед, се смрзнуваме“, гласела пораката.
Истиот авион имал сличен проблем при својот лет од Варшава за Ларнака на 16-ти декември 2004 година.
Тогаш пилотот брзо го спуштил авионот на 11.000 стапки за да избегне декомпресија на кабината на голема височина, а голем број патници беа однесени во болница по пристигнувањето, поради наглата промена на притисокот.
Премиерот Костас Караманлис го прекина својот летен одмор поради ситуацијата.
Сите политички водачи во Грција и Кипар изразија сочувство, а вторник е прогласен за ден на жалост.
