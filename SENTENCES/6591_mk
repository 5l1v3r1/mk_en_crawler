09/12/2011
Линда Карадаку за Southeast European Times во Приштина -- 09.12.11
Косовското собрание во средата (7-ми декември) усвои иницијатива која гарантира реципроцитет со Србија. 
Предложена од опозициското Движење Ветевендосје, истата бара од владата „да ги зајакне сите државни механизми за да се осигури прецизно спроведување на мерките на реципроцитет кон Србија“.
Администрацијата на премиерот Хашим Тачи е вклучена во меѓународно посредувани напори за решавање на тековната криза за границата со Србија. 
Но, според заменик-претседателот на парламентот, Глаук Коњуфца, член на Ветевендосје, гласањето во средата значи дека парламентот ги отфрла договорите постигнати со Србија досега.
Ако Србија не го признае Косово, Косово не треба да ја признае Србија, рече Коњуфца за SETimes. 
Истото ќе важи и за патните документи, регистарските таблички, документацијата за производите и друго -- најразлични политички и економски прашања, за кои имаше „еднострана позиција меѓу Косово и Србија досега“.
Со усвојувањето на иницијативата, пратениците всушност ја обврзаа владата „да ги спроведе мерките на политички, економски и трговски реципроцитет со Србија“, рече тој.
Администрацијата на Тачи ја смета за одвишна парламентарната иницијатива, велејќи дека истата веќе применува мерки на реципроцитет.
Во своето обраќање пред пратениците, министерката за трговија и индустрија, Мимоза Кусари-Лила, рече дека владата ќе преземе такви мерки против секоја држава која го крши договорот на ЦЕФТА. 
Но, одлуката за блокирање на трговијата со овие земји треба да се избегнува, бидејќи изолацијата води до сиромаштија, весникот Коха Диторе ја цитираше нејзината изјава.
На крајот, гласањето беше 42 наспрема 33, со двајца воздржани. 
Но, во пресвртот што се случи доцна во четвртокот, пратениците од владината коалиција кои гласаа за иницијативата, поднесоа изјави во кои бараат нивните гласови да бидат повлечени.
Косовската новинска агенција Индексонлајн го цитираше шефот на парламентарната група на ПДК, Адем Грабовци, кој рече дека пратениците „забележаа ... 
дека гласале по грешка и ... 
и побараа нивните гласови да бидат повлечени“, рече Грабовци.
Опозициските партии, вклучително и Демократската лига на Косово и Сојузот за иднината на Косово, велат дека барањето не е логично.
Договорите за серија мерки беа постигнати на почетокот од јули, за време на разговорите со посредство на ЕУ во Брисел, меѓу Косово и Србија. 
Разговорите кои се движат напред-назад, резултираа со голем број договори, вклучително и најновиот договор за Интегрирано гранично управување. 
Прашањето на косовското претставување на регионалните форуми беше, исто така, дискутирано. 
Во меѓувреме, Косово продолжи да искажува загриженост во врска со спроведувањето на договорите досега.
По гласањето од средата, Коњуфца изјави за SETimes дека во секоја демократска европска држава, кога владата има неуспех соочена со парламентарни иницијативи за важните прашања, „истата обично поднесува иницијатива за недоверба“, додавајќи, „Се смета дека нема целосна усогласеност меѓу гласот на претставниците на народот и владините планови“.
Косовскиот политички аналитичар Белул Беќај вели дека ова гласање може да сигнализира почеток на крајот за влијанието на Тачи. 
„Според мене, оваа иницијатива е повеќе против авторитарниот концепт од неговото управување, отколку реално решение за односите со Србија. 
Ветевендосје, веројатно, сака [реално решение за односите со Србија], но поголем дел од останатите пратеници, не само од опозицијата, му посочуваат (на Тачи) каков ќе биде крајот ако продолжи со ваквото управување“, рече Беќај за SETimes.
Но, косовскиот аналитичар Авни Зогиани не се согласува, со оглед на актуелниот состав на парламентот. 
„Освен Ветевендосје, кое има одреден интегритет, секој друг глас во парламентот може да биде лесно купен ... 
мислам дека нема никакви шанси, во моментов, да има каков било политички потег во парламентот кој може да одрази демократија“, рече Зогиани за SETimes.
Во северно Косово, ситуацијата на теренот останува нестабилна. 
Косовските Срби започнаа со отстранување на барикадите кои беа поставени од крајот на летото, по постигнувањето договор со КФОР. 
Но, ситуацијата се промени повторно доцна во четвртокот, кога локалните Срби повторно поставија барикади на двата премини на северот, како одговор на распоредувањето на припадници на косовската полиција и косовската царина таму.
