07/05/2010
Од ХК Цанис за Southeast European Times во Атина -- 07/05/10
И покрај студените политички односи меѓу Атина и Скопје, жителите на северна Грција масовно ја преминуваат границата во потрага по поевтини стоматолошки услуги, како и други стоки и услуги.
Двата балкански соседи и понатаму се во конфликт во врска со името „Македонија“, но тоа не ги спречи обичните граѓани да го практикуваат својот вид економска дипломатија.
Според грчките стоматолошки асоцијации, приватните практики имаат пад од 50 отсто на бизнисот поради „забните екскурзии“ во Битола, Гевгелија или Струмица.
Влијанието на тековната економска криза е тешко да се измери, иако тоа е сé поголем фактор. 
Ниту, пак, поефтините стоматолошки услуги се единствената привлечност. 
Многумина, исто така, доаѓаат за поевтин бензин, или за рекреација и забава.
Царинарник, говорејќи под услови на анонимност, изјави за SETimes дека просечно 1.000 грчки граѓани поминуваат низ граничниот премин Евзони секој викенд, при што бројот се зголемува за време на викендите.
„Ова е поради казиното во Гевгелија“, рече тој, говорејќи за едно од многуте обложувалници северно од границата. 
Тој додаде дека 500 грчки граѓани, секој ден во просек, ја преминуваат границата Ники, која е подалеку на запад.
Јоргос Ксантопулос, претседател на стоматолошкото здружение од Лерин, работи како стоматолог 27 години. 
Тој вели дека феноменот на локалните жители кои возат и по 24 километри до Битола за стоматолошка услуга, почнал по 2000 година.
„Со економската криза во Грција, а особено со ситуацијата на државна стоматологија тука, луѓето честопати ја жртвуваат погодноста за пониски цени“, изјави Ксантополус за SETimes.
Тој рече дека многу жители на префектурата Лерин се осигурани од здравствениот фонд на државниот службеници, вклучително и големата работна сила на Јавната корпорација за енергија. 
Но фондот ги замрзна надоместоците за стоматолошката заштита на цените од 1994 година.
Иако цената за пополнување на заб со пломба изнесува 50 евра, државниот фонд им плаќа на корисниците 7 евра, рече Ксантопулос.
Во Битола, истакна тој, истата процедура изнесува околу 15 евра.
Слично на тоа, вградување на забна протеза изнесува меѓу 1.000 и 1.200 евра во Лерин и Килкис, но во Битола тоа чини само 300 евра. 
За рутинска процедура на коренски канал надоместокот што го исплаќа јавниот фонд за здравство изнесува најмногу до 20 евра, додека грчките стоматолози тоа го наплаќаат минимум 150 евра.
Меѓу жителите на Лерин, кои не се осигурани од фондот, има „неколку до нула“ примери на медицински туризам, рече Ксантопулос. 
Странските лекари не можат да им препишат лекарства, лекување или понатамошни дијагностички/клинички тестирања кои локалните фондови ќе им ги одобрат или надоместат.
Претседателот на стоматолошкото здружение на префектурата Килкис, Чараламбос Јаковидис, ја потврди оценката на својот колега. 
Јаковидис рече дека тој веќе дал три телевизиски интервјуа на оваа тема, и се согласил дека бизнисот дефинитивно паѓа поради пониските цени кои се нудат на други места.
„Луѓето одат преку граница дури и пешки, како и со организирани автобуски тури. 
Влијанието на нашата префектура е 50 отсто или повеќе“,изјави тој за SETimes.
Сепак, двајцата претседатели на стоматолошките асоцијации велат дека објектите се подобри во Грција и дека грчките стоматолози се поискусни.
„Овде постои ЦЕ сертификат за опрема, нешто што не се бара во соседната земја бидејќи стоматолозите не се обврзани да ги следат регулативите и локалните закони на ЕУ“, рече Ксантопулос.
Сепак, тој потврди дека трошоците на животот воопшто се генерално драстично пониски во Битола во споредба во Лерин. 
„Тоа е една од причините поради која ќе видите како сега таму се организираат дури и свадби, бидејќи многу луѓе оттука имаат роднини во регионот на Битола, рече тој.
Александар Ивановски, сопственик на стоматолошката ординација Естадент во Битола, изјави за SETimes дека медицинските посети од Грција, сочинуваат голем дел од неговата практика, и тој тоа го пропишува на „комбинацијата на квалитет на услугите, ниските цени и економската криза во Грција“.
