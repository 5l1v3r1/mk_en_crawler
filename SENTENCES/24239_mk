15/06/2009
САРАЕВО, Босна и Херцеговина (БиХ) -- Сулејман Тихиќ, претседателот на Босанската партија за демократска акција (ПДА), одби да присуствува на состанокот во неделата (14-ти јуни) со водачите на најголемите политички партии во Босна и Херцеговина. 
Како причина за отсуството тој ја наведе националистичката реторика на водачот на босанските Срби Милорад Додик.
На состанокот во неделата присуствуваа Додик, Драган Човиќ од Хрватската демократска заедница на БиХ и високиот претставник Валентин Инцко. 
Разговорите беа дел од т.н. 
„Прудски процес“, кој предвидува редовни состаноци меѓу клучните водачи. 
Инцко истакна дека меѓународната заедница силно го поддржува процесот, и, исто така, рече дека очекува Советот за спроведување на мирот во октомври да одлучи за иднината на Канцеларијата на високиот претставник и нејзиното трансформирање во Канцеларија на специјалниот претставник на ЕУ.
Во другите вести, претседателот на Трибуналот на ОН за воени злосторства, Патрик Робинсон, во неделата допатува во БиХ. 
Тој ќе оствари разговори со членовите на трипартитното претседателство, Инцко и сараевскиот градоначалник Алија Бехмен. 
(БХРТ, РТРС, веб-страница на МКТЈ, Срна, Фена, Дневни аваз, Pincom.info - 14/06/09)
