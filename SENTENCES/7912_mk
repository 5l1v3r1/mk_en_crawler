08/04/2013
Бедрана Калетовиќ за Southeast European Times во Сараево -- 08.04.13
Соочени со можноста Босна и Херцеговина (БиХ) да го изгуби својот статус како земја-кандидатка за ЕУ, водечките политички партии во земјата постигнаа вербален договор, со кој се овозможува граѓаните да се кандидираат за трипартитното претседателство без оглед на националноста.
Уставот на БиХ забранува кандидати кои не се меѓу трите „конститутивни народи“ – Бошњаците, Хрватите и Србите -- одредба која ја попречува европската интеграција на земјата.
Новиот дијалог во врска со процесот на пристапување на БиХ во ЕУ е планиран за 11-ти април во Мостар, а со истиот ќе претседава комесарот за проширување на ЕУ, Штефан Филе. 
Дотогаш ќе биде и официјално обликуван вербалниот договор.
Јакоб Финци, босански Евреин, и Дерво Сејдиќ, босански Ром, имаа успех со жалбата до Европскиот суд за човекови права, за измена на законот. 
Но, политичкиот отпор и превирањето во БиХ спречуваа какво било дејство.
Финци рече дека дијалогот посредуван од претставници на ЕУ во Брисел, даде основа за решавање на проблемот.
„Договорот е сé уште во вербална форма. 
Но, ако стане конечен и успешен, ние ќе имаме избори во октомври 2014 година“, рече Финци за SETimes.
Водачите на политичките партии залудно се трудеа да се придвижат напред и многумина тврдат дека ги поддржале промените уште од почетокот на преговорите.
Зекеријах Смајиќ, универзитетски професор и експерт за интеграција во ЕУ, изјави за локалните медиуми дека ЕУ губи трпение со политичарите во БиХ.
„Секој компромис е добар, но ова е плод на најинтензивен притисок од Брисел, кој недостигаше многу години. 
Ова јасно покажува дека ЕУ губи трпение“, рече Смајиќ.
Делегацијата на ЕУ во БиХ негира дека извршила притисок за решение, велејќи дека позицијата на ЕУ е посредничка за спроведување на одлуката на Европскиот суд за човекови права во случајот Сејдиќ-Финци.
„Мислам дека локалните политичари сфатија што би значела суспензијата од Европскиот совет, ако не се решеше оваа пресуда“, рече Финци. 
„Тоа автоматски ќе донесеше крај на соработката со Светска банка, ММФ и Европската банка за обнова и развој.“
Партијата за демократска акција (СДА) останува загрижена дека бошњачките муслимани ќе бидат уште повеќе маргинализирани во политичкиот процес од страна на Хрватите, Србите и припадниците на другите етнички групи.
„Немаме документ за овој договор, така што носиме заклучоци само врз основа на она што го дознаваме од медиумите. 
Но, овој вид решение може да резултира со нова дискриминација врз нас и нови причини за тужби како Сејдиќ-Финци“, рече Бакир Изетбеговиќ од СДА, бошњачкиот член на претседателството на БиХ.
Конгресот на бошњачката дијаспора вели дека компромисот за уставните измени им помага на оние кои сакаат да продолжат со уништувањето на БиХ и нејзиниот народ, особено Бошњаците.
„Ова не е договор, ова е очигледно продолжување на агресијата во мирно време, но со други методи и средства. 
Наместо спроведување на пресудата Сејдиќ-Финци, овој договор ќе има спротивен ефект“, се вели во изјавата на групата и се додава дека малцинствата се сé уште незаштитени.
Адин Јанхиќ, правник и политички аналитичар, вели дека СДА ја обвини Социјалдемократската партија (СДП) и Сојузот за подобра иднина (СББ) за создавање предуслови за воспоставување хрватски ентитет во рамките на Федерацијата на БиХ.
Тој рече дека тврдењето за дискриминација против Бошњаците „е само приказна за СДА, која служи за политички цели и подготовка за следните избори“.
„Желбата на [СДА] е Република Српска да има 10 [кантони], како што има Федерацијата на БиХ, но тоа би било само посложен изборен систем во државата“, рече Јахиќ.
Дали сметате дека малцинските кандидати треба да се кандидираат за претседателството на БиХ? 
Кажете ни го вашето мислење во коментарите долу.
