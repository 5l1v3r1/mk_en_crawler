06/12/2006
(ЕУобсервер, Гардијан, Тајмс - 06/12/06;
AФП, АП, ФТ, Блумберг, ДПА, ББС, Интернешнал хералд трибјун, ВОА - 05/12/06;
ДПA - 04/12/06)
Изразувајќи поддршка за предлогот на Европската комисија (ЕК) за делумен прекин на разговорите за членство на Турција во ЕУ поради Кипар, Германија и Франција во вторникот (5-ти декември) повикаа на преглед на напредокот на земјата пред пролет 2009 година.
„Ние ќе се заложиме за тоа Европската комисија да подготви извештај во некој период помеѓу изборите во Турција во есен 2007 година и европските избори во пролет 2009 година“, рече германскиот канцелар Ангела Меркел по разговорите со францускиот и полскиот претседател, Жак Ширак и Лех Качински.
„Не фиксираме датум, туку околу тој период ќе видиме дали Турција го усвоила договорот од Анкара“, рече таа.
Меркел зборуваше за протоколот што Турција го потпиша во 2005 година, за проширување на нејзината царинска унија од 1963 година со ЕУ за сите земји-членки, вклучувајќи го и Кипар.
Tурција не го признава јужниот дел на Кипар, со кој управува Грција, а кој влезе во ЕУ во мај 2004 година.
Анкара одбива да ги отвори своите пристаништа и аеродроми за бродовите и авионите на кипарските Грци.
Како резултат на тоа, ЕК минатата недела препорача разговорите за осум, од вкупно 35 поглавја на преговорите со Турција, да бидат замрзнати додека Брисел не потврди дека земјата ги исполнила своите обврски кон блокот.
Министрите за надворешни работи на ЕУ се очекува да разговараат за препораките на ЕУ на состанокот в понеделник, но наводно мала е веројатноста за донесување одлука.
Со тоа, водачите на блокот од 25 нации ќе треба да одлучат за ова прашање за време на нивниот самит од 14-ти до 15-ти декември во Брисел.
Изјавата на Меркел следеше по извештаите според кои Германија и Франција планираат да извршат притисок за одредување на 18-месечен краен рок за Анкара да го укине своето трговско ембарго врз Кипар, или да се соочи со прекин на преговорите за ЕУ.
Двете земји оттогаш се чини дека го ублажија својот став.
„Не сакаме да поставуваме никаков ултиматум за Турција ...
но сакаме комисијата да даде извештај за тоа како да продолжиме“, рече Меркел на прес-конференцијата со Ширак и Качински.
„Ставот на Меркел е идентичен со оној на Франција“, изјави Ширак за новинарите.
Неколку часа пред состанокот во Метлах, турскиот премиер Реџеп Тајип Ердоган й се јави на Меркел, барајќи од неа да не прави „историска грешка“ разбивајќи ги прерано аспирациите на неговата земја за членство во ЕУ.
„Турција е онолку важна за ЕУ колку што и ЕУ е важна за Турција“, изјави тој подоцна пред турските пратеници.
Комесарот за проширување на ЕУ, Оли Рен, даде слична изјава.
„Ќе побарам од Меркел и претседателот Ширак да побараат избалансирано решение кое, од една страна, ќе ги покаже последиците од непопустливоста од страна на една земја-кандидат, но, од друга страна, ќе го одржува жив процесот на пристап со Турција, поради неговата стратешка важност за Европа и за Турција“, ја цитираше Ројтерс неговата изјава.
