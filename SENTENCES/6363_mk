20/12/2011
Дражен Ремиковиќ за Southeast European Times во Загреб -- 20.12.11
Владејачката Хрватска демократска заедница (ХДЗ), која претрпе дефинитивен пораз на предвремените парламентарни избори во декември, почнува да се распаѓа.
Се појавија обвиненија за корупција, а истовремено се води внатрепартиска борба.
Експертите велат дека е можно целосно распуштање на ХДЗ, додека партиските претставници тврдат дека кризата ќе ги направи посилни.
Претседателот на Транспаренси интерненшнал (ТИ) за Хрватска, Никола Кристиќ, рече дека корупцијата на ХДЗ избила во сите нивоа на власта.
Дека партијата е заслужна за отпочнувањето на борбата против корупцијата, рече Крстиќ, е измислица.
„Сигурно е дека огромна количина пари е повлечена од јавните претпријатија.
Ако се докаже ова, парите мора да им бидат вратени на даночните обврзници.
Ако има недостаток на пари [за враќањето], средствата ќе се извлечат од продажбата на партискиот имот“, рече Крстиќ за SETimes.
ТИ Хрватска откри нерегуларности во финансиските извештаи на ХДЗ на предизборната кампања во декември, но партиските водачи остро го негираа тоа.
Во случајот на Фими медиа, државното обвинителство (УСКОК) издаде обвиненија против 11 лица, вклучително и против ХДЗ како правно лице.
Сите се обвинети за нелегално повлекување пари од државните институции и претпријатија и пополнување на т.н. црн фонд на ХДЗ со вкупно 6 милиони евра.
Првите резултати од истрагата покажуваат дека Иван Мравак, поранешен директор на хрватското претпријатие за електрична енергија, признал дека во 2007 година, по наредба на поранешниот благајник на ХДЗ, Младен Баришиќ, тој дал 100.000 евра за црниот фонд на ХДЗ, во замена за една и пол година затворска казна.
Здравко Петак, професор на загрепскиот Факултет за политички науки, вели дека е можно расцепување на партијата, ако борбата стане отворена.
„Сценариото во кое ХДЗ се менува во една поинаква партија, за мене е поинтересно.
Мислам дека партијата може да се трансформира во друга партија или две помали.
Партијата може да го промени статутот и политичката програма во иднина, или да се прегрупира во рамките на коалицијата“, рече Петак за SETimes.
Тој рече дека ХДЗ владееше повеќе од 15 години, со исклучок на трите години власт на СДП.
Потоа се појави поранешниот премиер Иво Санадер и ја повлече партијата напред.
„Таквиот успех тешко може да се повтори.
Актуелните настани во ХДЗ се еден вид чистење пред пристапувањето во ЕУ.
Во текот на преговорите, претставниците на ЕУ, најверојатно, нема никогаш директно да изјават дека некој мора да се уапси, но има некои непишани знаци кои „неофицијално“ укажуваат на ова, додаде Петак.
Во партијата моментно се води борба за власт.
Партискиот претставник Владимир Шекс рече дека никој нема да биде номиниран против Јадранка Косор на престојните партиски избори, а многумина се спротивставија.
„Шекс нема да ми каже што да правам“, рече заменик-претседателот Дарко Милиновиќ.
„Ова е изјава од социјалистичките времиња, кога еден човек одлучуваше сé“, рече партискиот претставник Андрија Хебранг.
Главниот основач на ХДЗ, Ѓуро Перица, изјави за хрватските медиуми дека на избори во ХДЗ -- кои ќе се одржат во февруари -- ќе има неколку претседателски кандидати.
Заменик-претседателот на ХДЗ, Иван Јарњак, се чини смирен во однос на внатрешната партиска борба и изборните резултати.
„Добро е за земјата да се извентилира малку и да донесе промени.
Сепак, без оглед дали е на власт или во опозиција, ХДЗ секогаш ќе биде најсилната хрватска партија“, рече Јарњак за SETimes.
