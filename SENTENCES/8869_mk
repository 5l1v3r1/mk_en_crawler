24/04/2012
Светла Димитрова за Southeast European Times во Софија -- 24.04.12
Бугарија планира за неколку недели да пушти во промет Еврообврзници во вредност до една милијарда евра на меѓународните пазари на капитал, за да ги обезбеди средствата што й се потребни за враќање на долгот кој достасува во јануари 2013 година.
Владата го овласти министерот за финансии, Симеон Џанков, да почне со подготовки за овој потег претходно овој месец.
„Пазарите на владините обврзници се исклучително чувствителни на економските и политичките настани и можностите за обезбедување финансиски ресурси под поволни услови се многу стеснети“, се вели во соопштението на владата.
„Сега сме сведоци на смирување на меѓународните пазари на капитал, што создава поволна инвестициска клима за привлекување надворешно финансисирање.“
По тој состанок на 4-ти април, Џанков изјави за новинарите дека Бугарија планира да понуди пет или седумгодишни Еврообврзници во вредност од 950 милиони евра до крајот на јуни.
Ова, со надеж дека земјата ќе може да обезбеди финансиски средства што й се потребни за каматна стапка пониска од фиксната стапка од 7,5 отсто што ја плаќа за глобалните обврзници со евро деноминација, во вредност од 818,5 милиони евра, кои достасуваат на 15-ти јануари.
Потегот, со кој за првпат од 2002 година земјата ги искористува меѓународните пазари, ќе го зголеми нејзиниот надворешен долг, кој сега изнесува 3,48 милијарди евра, или 16 отсто од БДП, што ја прави Бугарија земја со најнизок сооднос на долг наспрема БДП во рамките на ЕУ.
Но, чекорот е неизбежен, велат локалните експерти за економија.
„Нивото на фискалните резерви на земјата падна бидејќи владата мораше да ги финансира буџетските дефицити со кои се соочува во последниве години“, рече за SETimes Ѓорге Ангелов, постар економист во Институтот Отворено општество во Софија, на 16-ти април.
„Истата ќе продолжи да се соочува со буџетски дефицити оваа и следната година.“
Освен исплатата на обврзниците предвидена за почетокот од 2013 година, има и сервисни исплати за домашниот долг на Бугарија, кои изнесуваа повеќе од 2,41 милијарди евра на крајот од јануари, според извештајот на Министерството за финансии.
„Финансиските средства потребни за сите овие плаќања во текот на следните две години изнесуваат вкупно околу 5,5 милијарди лева [преку 2,8 милијарди евра], што ќе биде тешко да се обезбеди од домашни извори.
Со оглед на околностите, [одлуката] да се излезе на меѓународните пазари е логична, дури и задоцнета“, рече Ангелов.
Љубомир Христоф, поранешен главен економист во Бугарската народна банка, се согласи дека искористувањето на меѓународните пазари на капитал за рефинансирање на надворешниот долг кој достасува на почетокот од 2013 година се чини логично.
„Сепак, притисокот врз владата да воспостави рамнотежа во буџетот останува, и со оглед на повремените превирања на пазарот на Еврообврзниците, колку поскоро се воспостави фискална рамнотежа, толку подобро“, рече тој за SETimes.
Два дена пред почетокот на православните велигденски празници на 13-ти април Џанков изјави за новинарите дека неговото министерство веќе испратило писма до 11 банки кои се активни на пазарот на Еврообврзниците во изминатите три години, во кои ги покани да испратат понуди.
Тој очекува истите да одговорат за една недела.
Потоа, три или четири од банките што ќе понудат најповолни услови, во поглед на каматните стапки и сервисните плаќања, ќе влезат во потесниот избор за следниот чекор во процедурата.
Џанков, исто така, посочи дека Бугарија ќе избере -- до 25-ти април -- една или две од нив да управуваат со планираната емисија на Еврообврзниците.
Истакнувајќи дека меѓународните пазари на капитал се во моментов смирени, Ангелов предупреди дека ситуацијата може да се промени до јуни или јули, кога Бугарија се очекува да влезе.
„Не се знае дали финансиските пазари сé уште ќе бидат смирени и ќе нудат добри услови за финансирање дотогаш.
Во ситуација кога Шпанија и Италија се повторно под притисок, а Грција и Франција се соочуваат со избори, ситуацијата може драстично да се промени“, објасни тој.
„Во таа смисла, има шанси [Бугарија] да добие пари, но исто така има и сериозен ризик тоа да не се случи, или условите да станат понеповолни.“
Ако Бугарија не ги обезбеди потребните средства на меѓународните пазари, ќе мора да се обиде да ги добие од домашни извори, за што има помала веројатност, според експертите.
Но, дури и ако тоа биде успешно, еден ваков потег ќе ја стави економијата под притисок.
Ако се исцрпат сите други можности, единствена алтернатива за Бугарија ќе биде да се сврти кон ММФ за обезбедување на потребните финансиски средства.
Но, тоа има одредени недостатоци, и ќе испрати „негативен сигнал“ дека владата не е способна самостојно да се справи со ситуацијата, според Ангелов.
„Покрај тоа, довербата во програмите на ММФ е сериозно поткопана од грчкиот случај, кој покажа дека програмите наметнати од надворешни извори не се секогаш ефикасни“, рече тој.
„Во секој случај, ако [бугарската] влада не ги обезбеди самостојно потребните финансиски средства, довербата во земјата ќе падне, што ќе има негативно влијание врз инвестициите и економијата.“
Во случај Бугарија да успее да обезбеди финансии за враќањето на долгот во јануари, избегнувајќи го сценариото со ММФ, земјата може да се најде во слична ситуација пред уште едно враќање на долгот во вредност од преку една милијарда американски долари, кои достасуваат во 2015 година.
Ова го прави уште поважно тоа владата да ги фокусира своите напори на урамнотежувањето на буџетот во 2013 година, или уште подобро -- оваа година, според Лучезар Богданов, аналитичар во софиското консултантско претпријатие Индустри воч.
„Тоа ќе испрати јасен сигнал за фискалната стабилност на земјата и со тоа ќе овозможи истата да позајми пари многу полесно во иднина, и под подобри услови“, рече Богданов за SETimes.
