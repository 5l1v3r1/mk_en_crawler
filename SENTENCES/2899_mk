22/09/2006
(Блиц - 22/09/06; AП, Ројтерс, ВОА, РФЕ/РЛ, Б92, Бета, Вашингтон фајл - 21/09/06; американски Стејт департмент - 20/09/06)
Приштина во четвртокот (21-ви септември) ја поздрави изјавата на министрите за надворешни работи на Контакт-групата од шест нации за Косово, потврдувајќи ја поддршката на меѓународната заедница за решавање на прашањето на статусот на покраината до крајот на оваа година.
„Министрите ја потврдија решеноста да вложат максимални напори за постигнување на спогодбено решение во текот на 2006 година“, соопшти групата по состанокот во средата во Њујорк, со кој претседаваше американскиот државен секретар, Кондолиза Рајс, чија земја е една од членките. 
Другите пет се: Велика Британија, Франција, Германија, Италија и Русија.
На состанокот на Контакт-групата, на маргините од Генералното собрание на ОН, присуствуваше и генералниот секретар на НАТО, Јап де Хоп Шефер, како и официјални претставници на ЕУ и ОН, меѓу кои и специјалниот претставник на ОН за разговорите за статусот на Косово, Марти Ахтисари.
Седум месеци по почетокот на преговорите кои ги предводат ОН во Виена, процесот влегува во клучната фаза, истакнаа министрите, повикувајќи на реалистично и трајно решение кое ќе „ја зајакне регионалната стабилност, ќе биде прифатливо за народот на Косово и ќе го зачува мултиетничкиот карактер на Косово“.
Повикувајќи ги Белград и Приштина да работат конструктивно кон постигнување на решение до крајот на оваа година, Контакт-групата изрази поддршка за напорите на Албанија за премостување на јазот помеѓу позициите на двете страни за прашањето на статусот.
Законски сé уште дел од Србија, Косово е под администрација на ОН од крајот на конфликтот во покраината во 1998-1999 година. 
Нејзиното етничко албанско мнозинство, кое сочинува 90 отсто од вкупното население на Косово од два милиони, врши притисок за целосна независност од Србија. 
Белград јасно стави до знаење дека не може да се сложи со ништо повеќе од тоа на покраината -- каде што живеат околу 100.000 етнички Срби -- да й се даде „значителна автономија“. 
Српската влада планира да вклучи преамбула во новиот устав на земјата во која Косово ќе го дефинира како „интегрален дел“ од својата територија.
Цитирајќи дипломатски извори блиски на процесот на решавање на статусот на Косово, Ројтерс објави дека од Ахтисари е побарано за неколку недели да подготви предлог. 
„Најверојатно ќе биде во ноември, но можно е да биде готов и побргу“, изјави во четвртокот неименуван западен официјален претставник.
Ахтисари го информираше Советот за безбедност на ОН на седницата зад затворени врати во петокот за напредокот во разговорите околу статусот. 
Претседателите на Србија и Косово, Борис Тадиќ и Фатмир Сејдиу, исто така, се очекуваше да имаат свои обраќања пред телото од 15 нации.
По завршувањето на последниот круг разговори помеѓу српските претставници и претставниците на косовските Албанци минатата недела, заменикот на Ахтисари, Алберт Рохан, ги опиша шансите за понатамошен напредок во преговорите како „сé помали“.
Меѓународната заедница јасно стави до знаење дека ако двете страни не постигнат компромис, можно е Советот за безбедност да одлучи за прашањето на статусот. 
Западни извори укажаа дека ова, најверојатно, би значело некоја форма на независност, под долгорочен надзор од ЕУ и НАТО.
