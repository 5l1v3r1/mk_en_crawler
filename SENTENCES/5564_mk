09/09/2010
(Balkans.com - 09/09/10;
Dnevnik.bg, Медиапул, Софиска новинска агенција, Money.bg, Actualno.com, Cross-bg.net, Traнснефт - 08/09/10;
УПИ - 25/08/10;
РИА Новости - 24/08/10)
Претставниците на бугарските и руските акционери во блокираниот проект Бургас-Александропопис разговараа за нов финансиски план, според кој претпријатието Транснефт, со седиште во Москва, ќе ја финансира изградбата на нафтоводот.
Предлогот беше претставен во средата (8-ми септември) за време на состанокот во рускиот главен град.
Трите земји се согласија да изградат нафтовод меѓу Бургас на бугарското црноморско крајбрежје и Александрополис на грчкиот медитерански брег на крајот од 2007 година и потпишаа договор за проектот на почетокот од 2008 година.
Планираниот нафтовод долг 280 километри кој го заобиколува фрекфентниот Босфорски теснец првично ќе пренесува 35 милиони тони нафта годишно.
Неговиот капацитет може да биде проширен на 50 милиони тони.
Истиот ќе биде изграден и воден од Транс-балканскиот нафтовод (ТБП), меѓународно претпријатие формирано во Амстердам во февруари 2008 година, во кое Русија има 51 отсто од акциите.
Преостанатите 49 отсто се подеднакво поделени меѓу Бугарија и Грција.
Рускиот учесник во проект-претпријатието, Конзорциумот на нафтоводот Бургас-Александрополис лтд, беше основан заеднички од Транснефт (33,34 отсто), Роснефт (33,33 отсто) и Гаспром нефт (33,33 отсто).
Изградбата требаше да почне во октомври 2009 година, но тоа сé уште не случи.
Различни сигнали доаѓаат од централно-десничарската влада која ја замени претходната бугарска коалиција предводена од социјалистите, по парламентарните избори во јули 2009 година.
Заедничкиот нафтовод со Русија и Грција се смета за многу контроверзен од многу Бугари и е отфрлен од жителите на трите општини на Црното Море, вклучително и Бургас, на референдумите минатата година.
Многу локални жители стравуваат дека нафтоводот ќе му наштети на туризмот, додека невладините организации предупредуваат за потенцијални еколошки катастрофи ако плановите за изградба на нафтениот терминал бидат спроведени.
Бугарскиот премиер Бојко Борисов, водач на владејачката партија Граѓаните за европски развој на Бугарија (ГЕРБ), дури и навести во еден момент во јуни дека Софија е можно целосно да се повлече од проектот.
Набргу потоа, тој рече дека конечната одлука ќе зависи од резултатите на меѓународната оценка за проектот, која се очекува да биде комплетирана во февруари.
„Сите сме свесни дека по ситуацијата во Мексиканскиот Залив многу, многу екологисти сега ќе бидат повнимателни кога ја ставаат нафтата во мали пристаништа како што е Бургас [и] на разбранувано море како што е Црното Море“, рече Борисов во телевизиското интервју на 18-ти јуни.
Поради континуираната несигурност во врска со учеството во проектот, Софија се согласи во јули да го плати својот придонес од 6,5 милиони евра за оперативните трошоци на проектот вреден 1,5 милијарди евра.
Новиот руски финансиски предлог ќе биде дискутиран за време на генералниот состанок на акционерите на ТБП во Амстердам следниот месец, се вели во изјавата на Транснефт по разговорите од средата со бугарската делегација во Москва.
Бугарското Министерство за финансии, задолжено за проектот од страна на бугарската влада, првично се чинеше како да не знае за состанокот.
Подоцна иститот ден, истото потврди дека делегација предводена од Румен Порожанов, еден од бугарските членови на надзорниот одбор на ТБП, беше во Москва.
Според извештаите, на состанокот не присуствувале претставници од Грција.
Софиската новинска агенција го цитираше Порожанов по разговорите дека учесниците се согласиле оти ТБП мора детално да го објасни предлогот, за да ја разјасни потенцијалната економска полза од изградбата и работењето на проектот Бургас-Александрополис.
