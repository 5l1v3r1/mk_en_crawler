03/06/2011
Од Мирјана Бошковиќ за Southeast European Times во Подгорица -- 03/06/11
Црна Гора постигна напредок во однос на реформата на спроведувањето на владеењето на правото, но е потребно поголемо подобрување во голем број области, рече известувачот на Парламентарното собрание на Советот на Европа (ПАЦЕ) за Црна Гора, Жан Чарлс Гардето.
Гардето го пофали напредокот на владата, истакнувајќи дека голем број конвенции на Советот на Европа (СоЕ) се усвоени. 
На пример, тој го посочи усвојувањето на Законот против дискриминацијата, но повика на преземање слични чекори во врска со Законот за народниот правобранител, кој „се одолговлекува веќе две години“.
„Постигнат е напредок, но тоа не е доволно. 
Законот за изборите мора да биде усвоен како и Законот за народниот правобранител, но тој закон треба најпрво да се испита од Венецијанската комисија, советничкото тело на СоЕ“, рече Гардето во интервју за SETimes.
Оваа недела црногорскиот парламент го продолжи крајниот рок за усвојување на новиот изборен закон по шести пат. 
Таа обврска, која е прва од седумте клучни услови што ги постави Европската комисија за Црна Гора да добие датум за отворање на преговорите, треба да заврши до 31-ви јули.
Мора да се заврши работата, додаде Гардето, во областа на заштитата на малцинствата, против дискриминацијата, борбата против корупцијата и организираниот криминал и, исто така, назначувањето на државниот обвинител и претседателот на Врховниот суд. 
Тој додаде дека изборите на овие двајца функционери во парламентот не се врши во согласност со европските стандарди, бидејќи може да има политичко влијание. 
Гардето ги повика властите да не ги усвојуваат законите пред истите да бидат ревидирани од Венецијанската комисија, и ги советуваше да ги земат предвид препораките на комисијата.
Запрашан дали мисли оти владата покажала доволно политичка волја за борба против организираниот криминал и корупцијата, Гардето рече дека е постигнат напредок во таа област.
„Но, сé уште има уште многу работа и владата покажа добра волја за соработка со меѓународните организации и работа на овие прашања“, рече Гардето, кој е во Подгорица со коизвестувачот на ПАЦЕ за Црна Гора, Серхи Холовати.
Сепак, Кардето рече дека властите треба да одвојат доволно пари за спроведувањето. 
„Акционите планови се добри, но мора да се спроведат.“
За време на прес-конференцијата во парламентот, Холовати рече дека ПАЦЕ очекува многу поголем напредок во областите на судските реформи, заштитата на човековите права и малцинствата, и борбата против организираниот криминал и корупцијата.
„Особено во последната сфера бидејќи има сериозна загриженост дека сé што е направено досега, е направено на многу ниско ниво и не се однесува на високите функционери, што предизвикува загриженост не само кај СоЕ, туку и во ЕУ“, рече Холовати.
Гардето и Холовати дојдоа во Подгорица во средата, при што се состанаа со државните и судските власти, партиските водачи, активистите на невладините организации и новинарите. 
Целта на нивната посета беше да соберат информации за нивниот нов извештај за напредокот на Црна Гора. 
Ако извештајот биде позитивен, ПАЦЕ ќе го прекине својот мониторинг процес, сигнализирајќи дека Црна Гора постигна значителен напредок и одредени демократски стандарди.
