28/07/2011
Билјана Пекушиќ за Southeast European Times во Белград -- 28.07.11
Во основата на овонеделната погранична криза во северно Косово е она што локалните Срби го нарекуваат „дива трговија“, во која стоката што влегува од Србија не е предмет на никаква проверка или контрола.
„Шверцот стана најпрофитабилен бизнис за многу Срби во северниот дел од Косово“, рече за SETimes поранешниот сопственик на продавница за ѓубриво во Митровица, Љубиша Гавриловиќ. 
„Тие транспортираат стока од Србија, ја продаваат без никакви даноци и стануваат богати.“
Тој додаде дека неговиот бизнис на крајот пропаднал бидејќи не можел да ја издржи конкуренцијата од шверцерите. 
Пред две години, тој одлучил да се пресели во Белград.
Додека приливот на стока од црниот пазар продолжува преку границата, српската влада зазеде тврд став во однос на законскиот увоз од Косово. 
Поради нејзината официјална политика на непризнавање на Косово како држава, истата одбива да дозволи влез на сé што носи косовски царински печат.
Како одговор на тоа, властите во Приштина минатата недела наметнаа трговско ембарго за сите српски производи и се обидоа да го применат на северните гранични премини. 
Тогаш избија вооружени судири.
Белград остро го критикуваше овој потег. 
Според српскиот министер за Косово, Горан Богдановиќ, истиот покажува дека „Приштина не е заинтересирана да ги решава отворените и спорни прашања со дијалог и компромис“.
„Ембаргото е против сите правила на Централноевропскиот договор за слободна трговија (ЦЕФТА)“, рече за SETimes српскиот вицепремиер Божидар Ѓелиќ. 
„Приштина се обиде еднострано да ја промени меѓународната спогодба, но тоа е можно само ако се согласат сите земји кои се потписнички.“
Економистот Миша Бркиќ се согласува. 
„ЦЕФТА не може да се крши со политички одлуки и на овој начин косовската влада испраќа лоша порака дека договорите потпишани од УНМИК во нивно име не им се важни“, рече тој. 
Мисијата на ОН потпиша договор за трговија во име на Косово во 2006 година.
Податоците покажуваат голема нерамнотежа на трговијата. 
Меѓу 2005 и 2010 година, законскиот извоз од Србија за Косово се зголеми тројно, од 91 на 270 милиони евра, според цифрите на српската Стопанска комора. 
За разлика од тоа, увозот од Косово малку порасна, од 2,4 на 2,7 милиони евра во истиот период.
Во текот на првите шест месеци од 2011 година Србија извезе стока во Косово во вредност од 140 милиони евра, што е зголемување од 15 отсто во споредба со истиот период минатата година. 
Увозот од Косово, пак, падна за 13,5 отсто.
Финансиската штета од прекинот на трговијата може да биде голема за Србија и за регионот, велат експертите.
„Стотици милиони евра се големи пари за нас. 
Косово воведе царина од 10 отсто за увозот од БиХ, така што БиХ ќе почувствува загуби. 
Но, и Косово губи пари; ова не е добро за никого“, рече претседателот на српската Стопанска комора, Миливоје Милетиќ.
Официјалните бројки, додаде тој, не ја одразуваат големата „сива трговија“ со производи како што се цигарите, горивото, лековите, храната, цементот и другите производи.
Најважни производи што се извезуваат од Србија за Косово се: мазутот, суровата нафта, електричната енергија, пченицата, пченката, брашното, прехранбените производи, дизел-горивото и ќерамидите. 
Извозот од Косово за Србија вклучува олово, цевки за нафтоводи и гасоводи, електрична енергија, мармалади, овошни пиреа и тестенини.
Во меѓувреме, српската влада, како и пронационалистичката опозиција -- од кои втората е доминантна во северно Косово -- го поддржуваат отпорот на косовските Срби против напорите на Приштина за наметнување на својата власт. 
Според некои аналитичари, ставот на Белград може да има цена.
„Истиот го намалува рејтингот на Србија во Брисел бидејќи ЕУ очекува поинаков пристап од Белград од оној што беше покажано“, рече за SETimes политичкиот аналитичар Душан Јањиќ. 
„Позицијата на Србија е значително влошена во тековните разговори со Косово, како и можноста за добивање кандидатски статус во ЕУ, што директно зависи од напредокот во дијалогот со Косово.“
