21/10/2008
(AФП, Еуопсервер, МИА, Макфакс - 20/10/08)
Македонија мора да ги интензивира своите напори во спроведувањето на реформите потребни за ЕУ, за да добие датум за почеток на разговорите за членство со Унијата, посочи во понеделникот (20-ти октомври) шефот за проширување на блокот од 27 земји, пред важната оценка на ЕК за напредокот на земјата во пристапувањето.
„Ние ќе ја направиме нашата проценка на 5-ти ноември, но во моментов јас верувам дека ќе биде тешко да се препорача отворање на преговорите за пристапување“ со Скопје, изјави Оли Рен за АФП.
Во март ЕК одреди осум услови што Македонија мора да ги исполни за да ги започне разговорите за членство на кои чека откако доби официјален статус на кандидат за ЕУ во декември 2005 година.
Целите вклучуваат целосно спроведување на сите обврски што земјата ги презеде со својот Договор за стабилизација и асоцијација и обезбедување подобар дијалог меѓу политичките партии.
ЕУ, исто така, повика на „спроведување на законот за полицијата и антикорупциската легислатива, реформа на судството и јавната администрација, како и мерки во политиката на вработувањето и зајакнување на бизнис климата“.
Рен ги наведе слободните и фер избори како деветти услов во септември, откако насилството и извештаите за заплашување ги нарушија парламентарните избори во јуни.
Тој истакна дека Македонија мора, исто така, да ги реши долготрајните недостатоци забележани на другите избори.
„Во моментов ми се чини дека осумте услови не се исполнети, ниту, пак, деветтиот, а тоа се изборите“, АФП го цитираше Рен во понеделникот.
Тој им препорача на Македонците „да ги подобрат своите судски и административни реформи“ и да ги преземат неопходните чекори за да докажат дека можат да спроведат избори во согласност со „сите меѓународни и европски норми“.
Рен го спомена 17-годишниот спор околу името на Македонија со Грција како една од главните пречки на нејзиниот пат кон членството во ЕУ.
Грција одбива да го признае својот северен сосед по неговото уставно име, Република Македонија, сметајќи дека тоа може да биде отскочна даска за потенцијалните територијални претензии кон нејзината покраина Македонија.
Во април Грција ја блокираше поканата на НАТО за Македонија да пристапи во Алијансата од 26 членки и предупреди дека ќе ја спречи секоја понатамошна интеграција во ЕУ за Скопје, во очекување на решението во спорот околу името.
Македонскиот вицепремиер за европски прашања, Ивица Боцевски, во понеделникот рече дека очекува процесот на интеграција во ЕУ да „продолжи поинтензивно“ по извештајот на ЕК на почетокот од следниот месец.
Според извештајот на македонската новинска агенција МИА, Боцевски и неговата црногорска колешка, Гордана Ѓуровиќ, издале заедничко соопштение по разговорите во Подгорица истиот ден, во кое го повикуваат Брисел да постави јасни насоки за интеграцијата на земјите од Западен Балкан во ЕУ.
