13/03/2006
ХАГ, Холандија -- Трибуналот на ОН во неделата (12-ти март) објави дека поранешниот југословенски претседател Слободан Милошевиќ починал во саботата во својата затворска ќелија од миокардичен инфаркт или срцев удар.
Ова се првичните резултати од аутопсијата што ја спроведоа холандските патолози, а ја следеа и високи патолози од Србија и Црна Гора.
Конечниот извештај ќе биде објавен во наредните денови.
Во меѓувреме, во тек се и токсиколошките тестирања во врска со извештаите дека Милошевиќ земал лек што ги неутрализира оние лекови кои му биле давани за неговите проблеми со срцето и високиот крвен притисок.
Во понеделникот холандскиот токсиколог Доналд Угес рече дека пронашол траги од непрепишан антибиотик во организмот на Милошевиќ претходно оваа година, откако поранешниот југословенски водач не реагирал на лековите за крвниот притисок што му ги давале во притворот на ОН.
Телото на Милошевиќ ќе му биде предадено на семејството во понеделник.
Некои бараат тој да биде погребан во Москва, каде што живее неговата сопруга Мирјана Марковиќ и неговиот син Марко.
Српскиот претседател ја отфрли можноста за повлекување на обвинението против Марковиќ во Србија и рече дека евентуален државен погреб за Милошевиќ би бил „апсолутно неадекватен со оглед на улогата што тој ја имаше во поновата историја на Србија“.
(веб-страница на ОН, Танјуг, РТС, АП, Ројтерс, АФП, Блумберг, РФЕ/РЛ - 12/03/06)
