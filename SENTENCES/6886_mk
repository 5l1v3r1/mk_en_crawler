21/05/2012
Игор Јовановиќ за Southeast European Times во Белград -- 21.05.12
Водачот на Српската напредна партија, Томислав Николиќ, во неделата (20-ти мај) беше избран за нов претседател на Србија, откако успеа да го победи кандидатот на Демократската партија, Борис Тадиќ, кој го порази на изборите во 2004 и 2008 година и имаше два претседателски мандати.
Триумфот на Николиќ беше неочекуван, бидејќи некои анкетни агенции му дадоа на Тадиќ огромна предност од 16 отсто пред вториот круг од изборите. 
Но, на крајот, според неофицијалните податоци, Николиќ заврши со предност од 2 отсто пред Тадиќ, при што одѕивот на гласачите беше рекордно мал и изнесуваше 46,3 отсто.
Победата на Николиќ покрена бројни прашања -- првенствено дали Србија ќе продолжи по патот на европското пристапување, и дали демократите и партиите што беа нивни коалициски партнери во претходната влада ќе формираат нова влада, како што беше договорено веднаш по општите избори на 6-ти мај.
Српскиот претседател нема голема уставна моќ, со оглед на тоа што економијата и надворешната политика се водени од владата, но многу аналитичари го оценија триумфот на водачот на Напредната партија како „политички земјотрес“.
Професорот на белградскиот Филозофски факултет, Слободан Антониќ, рече дека сега „се отворени сите опции“ за формирање влада.
„Се случи симболична промена, слична на примерот кога Слободан Милошевиќ ги изгуби претседателските избори [во септември 2000 година], и покрај тоа што неговата Социјалистичка партија на Србија имаше мнозинство“, рече Антониќ за SETimes.
Но, во својата прва реакција од неделата, Николиќ рече дека неговата политика нема да биде драстично поразлична од онаа што се водеше досега, односно дека европската интеграција е приоритет.
„Србија нема да скршне од европскиот пат. 
Сакам да го заштитам српскиот народ во Косово и Метохија. 
Овие избори не беа референдум за тоа кој ќе ја води Србија, а кој не, туку за решавање на внатрешните проблеми создадени од Демократската партија и Борис Тадиќ“, рече Николиќ.
Тој, исто така, рече дека ќе има добри односи со претседателите на сите држави во регионот и најави посети на Москва, Брисел и Вашингтон. 
„Ќе имам добри односи со претседателот на Република Српска, Милорад Додик, и со другите претседатели на државите од регионот, бидејќи односите со луѓето што ги водат државите и народите не се градат на лични симпатии.“
Тадиќ брзо го призна поразот. 
„Му честитам на г-дин Николиќ на фер и заслужената победа и му посакувам среќа во извршувањето на оваа тешка должност“, рече Тадиќ.
Пред гласањето во неделата, демократите на Тадиќ договорија коалиција со Социјалистичката партија на Србија и не би требало да имаат проблем да формираат нова влада. 
Но, Николиќ ги обвини демократите за сериозен изборен фалсификат. 
Овие обвинувања и победата на Николиќ сега го отвораат прашањето на нови општи избори во Србија.
„Сега сé е можно, бидејќи гласачите избраа да го казнат Тадиќ за своите разочарувања. 
Фактот дека Тадиќ доживеа тежок удар е последица на исклучително тешката економска и социјална ситуација во Србија“, рече за SETimes Огњен Прибичевиќ, поранешен српски амбасадор во Германија.
Иако Николиќ најави дека нема драстично да ја промени политиката, во Косово имаше негативни реакции на неговиот избор.
Шефот на Европското движење во Косово, Бехлул Беќај, изјави за SETimes дека победата на Николиќ претставува крај на европската заблуда дека Србија раскрсти со својата националистичка политика од минатото.
„Оваа победа е, всушност, последица на досегашните импровизации кои станаа легитимни на највисоко меѓународно ниво, во врска со наводните реформи и европската ориентација на Србија, иако вистинската состојба е дека Србија е под силен притисок од своето политичко минато“, рече Беќај.
