20/07/2010
Премиерот на Босна и Херцеговина (БиХ) Никола Шпириќ се состана со својот македонски колега Никола Груевски во Сараево во четвртокот (15-ти јули), при што двајцата се согласија дека нивните билатерални односи се одлични.
Шпириќ истакна дека искуството на Македонија за интеграцијата во ЕУ може многу да й помогне на БиХ, додека Груевски ја потврди поддршката на Скопје за пристапувањето на БиХ.
Водачот на Српската напредна партија (СНС) Томислав Николиќ беше во Брисел во понеделникот (19-ти јули) на неофицијални разговори со комесарот за проширување на ЕУ, Штефан Филе, за односите ЕУ-Србија.
Николиќ беше придружуван од генералниот секретар на СРС Александар Вучиќ.
Грчкиот премиер Јоргос Папандреу се очекува да го посети Израел в среда (21-ви јули), што ќе биде ваква прва посета во повеќе од три децении.
Папандреу ќе биде придружуван од заменик-министерот за надворешни работи, Димитрис Друцас.
Двајцата, исто така, се очекува да ја посетат и Палестинската власт.
Во Израел Папандреу планира да се состане со претседателот Шимон Перес, премиерот Бенџамин Нетањаху и министерот за надворешни работи, Авигдор Либерман.
Министерот за надворешни работи, Николај Младенов, на 14-ти јули рече дека Бугаријa е можно да помогне во обуката на палестинските безбедносни сили.
Оваа изјава беше дадена на прес-конференција по состанокот со неговиот палестински колега, Ријад ал-Малки, во Софија.
Сепак, Младенов истакна дека ниту една одлука за тоа како Софија може да помогне не се очекува до крајот на оваа година.
Ал-Малки рече дека палестинските власти се заинтересирани за опцијата.
Азербејџанскиот министер за надворешни работи, Елмар Мамадјаров, ќе оди во официјална работна посета на Tурција во август, на покана од турскиот колега, Ахмет Давутоглу, објави во понеделникот (19-ти јули) азербејџанското Министерство за надворешни работи.
Состанокот треба да се одржи од 6-ти до 8-ми август во Бодрум.
(Разни извори -- 13/07/10-20/07/10)
