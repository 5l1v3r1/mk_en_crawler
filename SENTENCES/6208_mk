27/09/2011
Линда Карадаку и Игор Јовановиќ за Southeast European Times во Приштина и Белград -- 27.09.11
Најмалку десет лица беа повредени во вторникот (27-ми септември) во судирите меѓу локалните Срби и војниците на КФОР кај граничниот премин Јариње, во северно Косово.
Додека војниците се обидуваа да ги отстранат препреките што ги поставија Србите во јули во близина на граничните премини, толпата фрлаше молотови коктели и камења. 
КФОР одговори со гумени куршуми и пипер спреј.
Портпаролот на мировниците на НАТО, Каи Гуденоге, информираше дека четворица војници биле ранети откако на нив била фрлена рачно направена бомба. 
Според него, еден е тешко повреден и бил евакуиран со хеликоптер.
Српските претставници и КФОР претставија различни верзии за тоа како започнале судирите. 
Србите тврдат дека нивните протести биле мирни, но КФОР вели дека кон војниците биле фрлани камења и дека тие биле принудени да реагираат.
„Дејствувавме во самоодбрана, ако тие пукаат, и ние пукаме. 
Ќе реагираме во самоодбрана во зависност од однесувањето на толпата. 
Ние реагираме во зависност од толпата“, рече Гуденоге за SETimes.
Во меѓувреме, директорот на болницата во Косовска Митровица, Милан Јаковљевиќ, изјави за SETimes дека шест ранети Срби се примени во болница со „рани предизвикани од борбена муниција“.
Тензиите се зголемија на преминот Јариње уште во понеделникот попладне, кога КФОР отстрани една од барикадите што ги држеа Србите. 
Демонстрантите одговорија со поставување нови блокади и затворање на сите пристапи за КФОР со нивните сопствени тела.
Иако вечерта помина мирно, во вторникот изутрина КФОР фрли солзавец кон насобраните Срби и уапси неколку од нив, по што употреби машини за отстранување на некои од барикадите. 
Но, Србите се вратија на преминот, поставија нови блокади, и кога се случи инцидентот на барикадите имаше околу 1.000 Срби.
Во Брисел се одржува нов круг разговори меѓу Белград и Приштина во вторник. 
Запрашан од SETimes дали разговорите ќе бидат одложени поради настаните кај Јариње, шефот на белградскиот преговарачки тим, Борислав Стефановиќ, рече дека ситуацијата на теренот „го отежнува дијалогот“.
„Некои се обидуваат да сторат сé за да го натераат Белград да се повлече од дијалогот, по што ќе биде обвинет дека не сака мирно решение за косовската криза.“
ЕУЛЕКС објави дека барикадите треба да се отстранат и дека акцијата од вторникот беше заедничка меѓу КФОР и ЕУЛЕКС. 
Портпаролот на ЕУЛЕКС, Ирина Гуделевиќ, рече дека барикадите треба да се отстранат бидејќи истите се пречка за слободното движење на луѓето и стоката.
ЕУЛЕКС беше присутен на портите заедно со косовската полиција и цариници.
