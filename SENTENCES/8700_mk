03/11/2011
Мухамет Брајшори за Southeast European Times во Приштина -- 03.11.11
Косовското собрание минатиот месец одобри предлог-закон кој им овозможува на Косовските безбедносни сили (КБС) да испраќаат мисии во странство.
Министерот на КБС, Агим Чеку, ги пофали пратениците за пополнувањето на правната празнина, потребно за дефинирање на основата за ваквите ангажмани.
„КБС се инструмент на надворешната политика, бидејќи создаваат сојузи, партнерства, имиџ, носат пријатели и партнери.
...
Еден од интересите на земјата е од безбедносен корисник КБС да станат безбедносен давател.
КБС досега се распоредени двапати, помагајќи им на војниците во северна Албанија за време на катастрофалните поплави во изминатите две години, иако тогаш немаше правна основа за таквото распоредување.
Експертите се убедени дека КБС може да бидат подготвени за распоредување надвор од Албанија следната година.
Воениот коментатор Фатмир Халили изјави за SETimes дека силите се подготвени да преземат каква било задача, макар што можеби би имале подобри резултати во некои специјализирани области.
„Тоа се сили кои се професионално подготвени да им се приклучат на меѓународните мисии, дури и во тешки области како Авганистан или Ирак.
Една од задачите што КБС може најдобро да ја извршат е чистењето од мини“, рече Халили.
Тој објасни дека силите се во суштина засновани на стандардите на НАТО и се под надзор на Алијансата.
„Тоа е показател дека КБС се институција која има меѓународна доверба и има односи со најдемократски контролираните армии.“
Професорот по безбедност, Авдула Хасани, се согласува, велејќи дека КБС може да се распоредат во странство „на почетокот од следната година“.
Тој, сепак, предупреди дека косовското учество во мисиите во странство ќе биде ограничено, изјавувајќи за SETimes дека:
„Косово не е официјално признаено како држава од страна на ЕУ и ОН, и тоа го оневозможува неговото учество во мировните мисии на ОН или ЕУ.
Што се однесува до НАТО, вратите се поотворени поради соработката на организацијата со КБС“.
Аналитичарот Адријан Бериша, кој специјализира европска надворешна политика, не се согласува.
„Чистењето од мини или помошта за време на поплави се области во кои ЕУ ќе смета на КБС поради двоумењето на некои членки на Унијата да испратат трупи во странство“, рече Бериша за SETimes.
Бериша додава дека Косово треба да потпише договори за соработка со меѓународните организации и со одредени земји на кои можеби ќе им треба помошта на КБС.
Повеќето коментатори се согласуваат со Чеку дека ангажманите на КБС ќе го зајакнат имиџот на Косово, менувајќи ја перцепцијата за земјата како држава на која й требаат странски трупи на држава која придонесува со трупи.
„Апсолутно, јас сметам дека имиџот на Косово во странство ќе биде попозитивен ако придонесуваме за меѓународниот мир“, рече Хасани.
