29/12/2010
(Дау Џонс - 28/12/10; AФП - 27/12/10; МЕНАФН - 26/12/10; Заман, Ворлд булетин, Кјодо, Јомиури Шимбун, Кореа тајмс, Софиска новинска агенција - 25/12/10; Ројтерс, АФП, Блумберг, Заман, Хуријет, Јапан тајмс - 24/12/10)
Турција и Јапонија во петокот (24-ти декември) потпишаа меморандум за разбирање во Токио, за изградбата на нуклеарна централа во црноморската провинција Синоп.
Необврзувачкиот договор беше потпишан од јапонскиот министер за економија, трговија и индустрија, Акихиро Охата, и турскиот министер за енергија во посета на земјата, Танер Јилдиз, кој изрази надеж дека конечен договор може да се постигне во следните три месеци.
Договорот од петокот може да го отвори патот за зајакнување на билатералната соработка во другите енергетски области, како и за заедничките турско-јапонски иницијативи во трети земји, рече Јилдиз на заедничката прес-конференција по церемонијата на потпишување.
Централата ќе биде втора нуклеарка во Турција, која сака истите да работат до 2023 година за да ги исполнат потребите за дополнителни 10.000 мегавати струја, како и да ја намалат нејзината зависност од надворешните енергетски извори.
Првата централа, со капацитет од 4.800 мегавати и приближна цена од 20 милијарди американски долари, ќе биде изградена во областа Акују, во близина на јужниот град Мерсин, според договорот потпишан со Русија во мај.
Според Ројтерс, централата во Синоп ќе има четири реактори со вкупен капацитет за генерирање 5.600 мегавати. 
Агенцијата, исто така, ги цитираше аналитичарите кои цената на проектот ја проценуваат на околу 10 милијарди американски долари.
Јилдиз рече дека плановите биле централата да почне со работа во 2019 година, или набргу потоа.
Одговарајќи на прашањето во врска со можното отпочнување со изградба во Синоп, Охата во петокот рече дека Турците сакаат да ги завршат подготовките пред крајот на март, така што очекуваат да почнат во текот на следните три месеци.
Групите на граѓанското општество изразија противење на изградбата на нуклеарни централи во Турција, која е подложна на земјотреси, како Јапонија.
Охата истакна дека неговата земја, каде што моментно работат 54 реактори, користи британска нуклеарна технологија која й овозможува „да ги направи централите за струја посигурни при земјотреси“.
Јилдиз, исто така, искажа сигурност. 
„Нема простор за сомневање дека јапонската технологија во намалувањето на последиците од интензитетот на земјотресот е супериорна во однос на онаа во другите земји“, рече тој.
Турција ги започна разговорите со Јапонија за централата во Синоп на почетокот од декември, само неколку недели откако не успеа да постигне договор со Јужна Кореја.
Анкара и Саул, кои започнаа формални преговори во март, очекуваа да потпишат меѓувладин договор за време на самитот на Г20 во главниот град на Јужна Кореја во ноември. 
Сепак, тие не успеаја да ги премостат разликите за неколку прашања, наводно и за цените на електричната енергија, гаранциите за купување и распределбата на деловите, така што разговорите беа ставени во мирување.
