26/08/2009
Од Антонио Прленда за Southeast European Times во Сараево -- 26/08/09
Српскиот филм „Обични луѓе“, во режија на Владимир Перишиќ ја освои престижната награда Срцето на Сараево, на 15-тиот Сараевски филмски фестивал (СФФ).
„За мене ова е многу важна награда бидејќи доаѓа од срцето на жителите на Сараево“, рече Перишиќ на официјалната церемонија на доделување награди во сараевскиот Народен театар.
Перишиќ, исто така, доби 25.000 евра, донирани од Советот на Европа.
„Обични луѓе“, филм за дехуманизирачките последици на војната, исто така, ја освои наградата Меѓународна конфедерација на уметнички филмови на СФФ.
Додека филмовите од Хрватска, Србија и Босна и Херцеговина (БиХ) беа добро прифатени од страна на сараевската публика, филмовите од целиот свет, исто така, добија одличен прием.
„Всушност, унгарски филм беше подобро прифатен [на СФФ] отколку во Унгарија“, рече Елма Татарагиќ, филмски селектор за фестивалот.
Од актерите, Реља Поповиќ го освои Срцето на Сараево за најдобар актер, за неговата улога во „Обични луѓе“.
Грчките актерки Агелики Папуља и Мари Цони беа овогодинешни добитници на Срцето на Сараево за најдобри актерки, додека хрватскиот режисер Далибор Матаниќ ја освои наградата за најдобар кратометражен филм.
Наградата за најдобар документарен филм ја освои српскиот актер и режисер Драган Николиќ.
На овогодинешниот СФФ, исто така, дојдоа и холивудски ѕвезди, како што е Мики Рурк, ѕвездата на „Борачот“ и Џилијан Андерсон, која стана многу популарна со улогата во „Екс-фајлс“ на Дана Скули.
Андерсон, исто така, одржа предавање на третиот Сараевски камп на теленти, образовна и мрежна програма за младите филмски таленти во регионот.
Вкупно 232 филма од 53 земји беа прикажани за време на фестивалот.
Присуството на авторите на филмовите и претставниците на медиумите, заедно со над 100.000 посетители, придонесе за неговиот успех.
Професионалците и публиката се согласија дека сараевскиот настан стана водечки регионален филмски фестивал.
Режисерот на фестивалот Мирсад Пуриватра, кој го основаше настанот за време на конфликтот во БиХ во 1995 година, објасни дека истиот „претставува главно место на среќавање на сите регионални продуценти и автори“.
Пуриватра изрази задоволство што филмските професионалци од целиот свет го препознаа фестивалот како „водечко место на поврзување, за сите кои сакаат да дознаат повеќе за можностите што овој регион ги нуди“.
