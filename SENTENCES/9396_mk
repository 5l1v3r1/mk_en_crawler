03/09/2012
Младен Драгојловиќ за Southeast European Times во Бања Лука -- 03.09.12
Терористичките закани се во центарот на вниманието за многу граѓани на Босна и Херцеговина (БиХ), додека трае судењето на Мевлид Јашаревиќ, обвинет за нападот на Американската амбасада во Сараево на 28-ми октомври 2011 година.
На видео-снимката објавена на 19-ти август на веб-сајтот балканскиемират се гледаат вооружени мажи со брада во униформа како го прославуваат Рамазан Бајрам, што поттикна шпекулации дека видео-снимката била снимена во шумата во близина на градот Травник во Централна Босна, иако портпарол на веб-сајтот тврди дека видео-снимката не била снимена таму.
Иако се чини дека гласини за тоа дека вахабистичките радикални групи се подготвуваат за терористички напади врз цивили, странски амбасади и војници се јавуваат во медиумите на секои неколку месеци, властите сериозно ги сфаќаат сите потенцијални закани и преземаат дејства за искоренување на сите екстремистички закани и за осигурување на безбедноста на луѓето.
Полицијата во Травник отиде во шумата да го идентификува местото каде што видео-снимката била, наводно, снимена, но не најде ништо.
„Не можеме да потврдиме дека лицата во овој филм се членови или блиски на вахабистичкото движење“, рече портпаролот на полицијата Сефир Баручија. 
„Во последните неколку месеци, според нашите сознанија, немаше собирање на членовите на радикалните движења во оваа област.“
Сепак, властите сериозно ги сфаќаат потенцијалните закани и постојано бараат начини да ја подобрат регионалната безбедност.
Министерот за безбедност на БиХ, Садик Ахметовиќ, рече дека познато е постоењето на неколку екстремисти и групи во регионот, не само меѓу муслиманите, туку и кај сите етнички групи.
„Тоа не е нешто ново за нас или некоја друга земја во регионот“, рече тој за SETimes. 
„Прашањето е: Колку полициски единици во земјата се подготвени да спречат терористички напади и други активности на овие групи?“
Првата линија на одбрана, во овој случај, е да се воспостави силно полициски присуство во областа, рече Ахметовиќ. 
Тој истакна дека БиХ засега има добар систем на безбедност, но дека истиот мора да се подобри бидејќи е поделен меѓу ентитетите и државата.
Ахметовиќ додаде дека според него видео-снимката покажува оти во БиХ постојат групи и дека „е најважно“ да се знае каде се и кој ги води.
„Некои судења за тероризам се во тек во судот на БиХ. 
Во случајот на оваа видео-снимка, неопходно е државното обвинителство да ја нарача и заврши истрагата“, рече Ахметовиќ.
Портпаролот на НАТО, Инес Кубуровиќ, рече дека ако медиумските извештаи се покажат вистинити, тогаш видео-снимката на групата вахабисти во униформи и вооружени со АК-47 пушки, сигурно, предизвикува загриженост за безбедноста.
Еден од медиумите кој јави за снимката е Српска Република новинска агенција (СРНА).
Минатата недела аналитичарот на СРНА, Џевад Галијашевиќ, рече дека ризикот од терористички напади во БиХ е многу голем и дека особено областа на Централна Босна е вистински извор на терористи и нивната идеологија во регионот. 
Честопати во минатото, тој предупредуваше дека постојат радикални исламски групи во Балканот и дека тие се политички и финансиски поврзани со нивниот центар во Виена.
Според Галијашевиќ, видео-снимката е потврда дека таму постојат радикални исламски групи и дека тие се многу наоружени.
Но, Хатаб Хајрулах, од balkanskiemirat.com, кажува друго.
Тој изјави за SETimes дека оваа видео-снимка е компилација и микс од различни видео-снимки од Јутјуб и веб-страните на Муџахидин на Кавказот. 
Тој рече дека секој може да го потврди ова само со едноставно испишување на зборовите Чечнија и Кавказ, или слични зборови, во алатката за пребарување.
„Навистина не знам како некој може да заклучи дека оваа видео-снимка била снимена во БиХ, во областа на Травник“, објаснува Хајрулах. 
„Имам чувство дека истото лице се обидува да ја убеди јавноста и медиумите тука дека има тајни и точни информации, но тоа не е точно. 
Јас се смеев на оваа лакрдија од новинарство и пропаганда.“
„Од ништо беше направена приказна за нешто апсолутно неточно“, додаде тој.
Како доказ, тој рече дека ако некој внимателно погледне, ќе види униформи, оружје, предмети или пијалаци што не се од БиХ. 
Дури и логото во десниот агол на видео-снимката му припаѓа на кавкаскиот центар. 
Tој рече дека „луѓето прикажани на видео-снимката не се бошњачки муџахедини“ и дека во моментов тој не знае за група, која што сака да воспостави Емират.
Хајрулах понатаму објасни дека чувствува многу негативна медиумска пропаганда која предизвикува стравување и недоразбирање меѓу немуслиманскиот народ во поглед на Шеријатот и желбата за Емират.
„Воспоставувањето на законот на Алах не се совпаѓа со плановите на оние што владеат со највлијателните земји во светот“, рече тој, но „неколкупати во минатото тие [исламската заедница] истакнаа дека радикалните исламски практики не се во согласност со исламската традиција во БиХ.“
Реис Улема Мустафа Чериќ, водачот на исламската заедница во БиХ, го осуди нападот на Американската амбасада минатиот октомври, истакна тој.
Белма Реџовиќ е млада девојка од традиционално муслиманско семејство во Бања Лука. 
Таа изјави за SETimes дека не го поддржува радикалниот ислам бидејќи истиот не ги претставува идеалите на исламската заедница во БиХ.
„Тоа е искривен ислам за нас, не е таков каков што практикуваме тука“, рече таа. 
„Не ми се допаѓа пораката што овие луѓе ја испраќаат за муслиманите во БиХ.“
Реџовиќ објасни дека нејзиното семејство и многу нејзини пријатели го мислат истото.
Пред неколку години еден член на нејзиното семејство преминал во радикалниот ислам и почнал да поставува многу барања што не се во локалната традиција. 
Според Реџовиќ, кога ќе го посетел семејството, тој инсистирал на тоа мажите и жените да се одвоени во различни простории. 
Таа рече дека поголем дел од нејзиното семејство сметало оти тоа е неприфатливо и повеќе не го поканувале да ги посети.
„Сите во БиХ ќе потврдат дека има одреден број исламски радикали, но, засега, само малку се плашат од нив“, рече таа. 
„Вистинскиот страв се јавува токму во периодот кога еден од нив ќе изврши терористички напад.“
