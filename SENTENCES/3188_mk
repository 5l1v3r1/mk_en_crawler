06/06/2006
Од Ерлис Селимај за Southeast European Times во Тирана – 06/06/06
Со помош на САД и другите западни земји, Албанија работи на расчистување на мините и неексплодираните направи.
Голем дел од нив датираат од балканските конфликти во 1990-тите, кога поранешните југословенски сили поставуваа мини долж албанско-косовската граница.
Од 1999 година досега имаше вкупно 208 мински инциденти, во кои 238 лица беа повредени, а 34 загинаа, според УНДП.
Мински полиња има во областите на Кукеш, Хас и Тропоје, и до 20 километри во внатрешноста на албанската територија.
Овој проблем предизвика сериозни последици во овие претежно рурални области, каде што живеат дел од најсиромашните луѓе во Албанија.
Тие зависат од малите фарми, пасиштата, собирањето на дрва за огрев и други работи за лична егзистенција.
Според Journal of Mine Action, економскиот притисок ги принудува некои да работат на места што се преплавени со мини, и покрај опасноста по животот.
Мините, исто така, претставуваат пречка за градењето на патишта и инфраструктура, ги блокираат водните извори и го спречуваат развојот на туризмот и трговијата во област што во спротивно би била зрела за развој.
Граничните контроли, исто така, се погодени, бидејќи опасноста од мините го намалува времето за реакција на пограничните инциденти, со што ефикасните патроли стануваат невозможни.
Албанската Комисија за акција против мините беше формирана во октомври 1999 година за да води политиката и да ги надгледува напорите за расчистување на мините.
Под негова контрола.
албанската Извршна управа за акција против мините ја координира програмата и спроведува акредитација, заверка и квалитетен менаџмент.
САД се помеѓу најголемите донатори во програмата, со доделени вкупно 7,3 милиони американски долари во текот на периодот 2000-2005 година.
Средствата одат не само за расчистување на мините, туку и за проекти за образување на луѓето за ризиците од мините, и помош на преживеаните од инцидентите со мини.
Оваа година Вашингтон ќе обезбеди еден милион американски долари.
Во април американскиот амбасадор Марси Рис ја посети Добруна, во областа на Хас, каде што во тек е проект за расчистување на мините.
Помошта на меѓународната заедница се канализира главно преку Меѓународниот фонд за деминирање и помош на жртвите од мините (ИТФ), хуманитарна, непрофитна организација, формирана од владата на Словенија во 1998 година.
САД обезбедуваат и до 10 милиони американски долари годишно за ИТФ во вид на соодветни фондови, според американската амбасада.
Покрај помошта што се обезбедува преку ИТФ, амбасадата е домаќин и на вечерите „Ноќ на илјадници вечери“ за собирање средства за помош на жртвите на мински инциденти.
На овие настани во декември 2003 година и февруари 2005 година беа собрани околу 38.000 американски долари.
Друг ваков настан се планира за подоцна оваа година.
