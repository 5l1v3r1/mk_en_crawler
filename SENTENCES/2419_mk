28/09/2005
Од Светла Димитрова за Southeast European Times -- 28/09/05
Хрватска ќе добие скоро 219 милиони евра од Светската банка во рамките на двата заеми одобрени претходно овој месец.
Заемот за програмско приспособување (ЗПП) ќе ги поддржи мерките кои имаат за цел подобрување на инвестиционата клима и ефикасноста на јавниот сектор, додека вториот заем на банката, вреден 68,7 милиони евра, ќе ги поддржи реформите во образованието.
ЗПП е првиот во серијата од три вакви заеми предложени со Помошта за Хрватска 2005-2008 на банката.
Покрај поддршката на програмата на владата за поттикнување на економскиот раст, истата има за цел да й помогне на Хрватска да ги исполни критериумите за пристапување во ЕУ.
„Успешната интеграција со ЕУ повикува на интензивни структурни и институционални реформи и ЗПП ја поддржува хрватската влада во тие напори“, рече Ананд Сет, директорот на Светската банка за Хрватска, Романија и Бугарија, претходно овој месец.
„Тоа претставува амбициозна агенда со многу предизвици, но спроведувањето е од суштинска важност за подобрување на капацитетот на јавниот сектор во Хрватска и обезбедување на поволно окружување за приватниот сектор“, додаде тој.
Заемот ќе обезбеди поддршка во три столба:
подобрување на инвестиционата клима, зајакнување на управувањето и унапредување на фискалната одржливост на програмите во секторот.
Приватизацијата или ликвидноста на државните претпријатија, зајакнувањето на судството, подобрувањето на ефикасноста на јавната администрација, рационализацијата на социјалните бенефиции и подобрувањето на пензискиот систем на Хрватска и железниците се дел од областите во кои владата се очекува да преземе дејства.
Заемот ќе помогне во остварувањето на целта за зголемување од 10 отсто на уделот на приватниот сектор, кој моментно изнесува 60 отсто од БДП.
Исто така, се очекува тоа да доведе до намалување на општите владини трошоци од 52 отсто од БДП во 2003 година на 46 отсто во 2008 година.
Фискалниот дефицит треба да се намали од 6,3 отсто од БДП во 2003 година на помалку од 3 отсто во 2008 година.
Помеѓу другите цели за кои заемот се очекува да помогне да се остварат се и намалувањето од 50 отсто на заостанатите случаи во судскиот сектор до крајот на 2008 година и намалување на субвенциите под 2,2 отсто од БДП во 2007 година во споредба со 3,4 отсто во 2003 година.
Платите во јавниот сектор би требало да бидат намалени од 11 отсто од БДП во 2004 година на помалку од 9,5 отсто од БДП, поблиску до просекот на новиот земји на ЕУ од 8 отсто.
Вториот заем одобрен од банката ќе го поддржи спроведувањето на приоритетните мерки во рамките на Развојниот план на образовниот сектор 2005-2010 година на хрватската влада, одобрен во јуни.
„Социјалните бенефиции во образованието, особено синергиите помеѓу образованието и промовирањето на добрата инвестициона клима, претставуваат примарен мотив за јавното финансирање на образованието во Хрватска“, рече Сет.
„Добрата инвестициона клима обезбедува услови и иницијативи за фирмите ...
да инвестираат продуктивно, да отвораат работни места и да се шират.
Со тоа таа има централна улога во растот и намалувањето на сиромаштијата“, рече тој.
