08/06/2011
(Вашингтон Пост, Дојче Веле, ДПА, Блумберг, Лос Анџелес Тајмс, ФТ, ВОА, Ројтерс, Софија еко, Ксинхуа - 08/06/11;
РФЕ/РЛ, АФП, Белата куќа - 07/06/11)
Германија ќе игра главна улога во одредувањето на патот напред за Грција, рече во вторникот (7-ми јуни) американскиот претседател Барак Обама, ветувајќи поддршка од неговата земја за напорите да се спречи должничката криза на оваа балканска земја да предизвика прво стопирање со враќањето на долгот во еврозоната.
„Германија ќе биде клучен водач во тој процес.
А политиката за тоа е тешка“, рече Обама на заедничката прес-конференција со германската канцеларка Ангела Меркел во Вашингтон.
Изразувајќи уверување дека Берлин и другите клучни играчи на ЕУ ќе можат да й помогнат на Грција да се врати на патот на економскиот раст и да оствари подобра контрола над својот растечки долг, американскиот претседател предупреди дека ова ќе бара и време и стрпливост.
Соединетите Американски Држави ја уверија Германија и другите вклучени земји во нивната поддршка на дејствата за остварување на таа цел, бидејќи и во нивни интерес е да „поддржуваат“ бидејќи „економскиот раст на Америка зависи од разумното решение“ на актуелната криза.
„Ќе биде катастрофално за нас да видиме неконтролиран пад и стопирање со враќањето на долгот во Европа, бидејќи тоа може да предизвика цел дијапазон други настани“, предупреди Обама.
Европјаните ќе бидат тие што на крајот ќе одлучат кои мерки треба да се преземат за помош на Грција, но тие ќе мора да вклучат приватни инвестиции, додаде тој.
Она што Атина треба да го направи е да спроведе структурни реформи за подобрување на својата конкурентност, како и да загарантира поголема транспарентност на нејзиниот економски систем, истакна тој.
Меркел, која ја започна својата официјална посета на Соединетите Американски Држави во вторникот изутрина, рече дека Европа „многу добро знае“ за својата одговорност како клучен играч во светската економија, така што -- исто како Соединетите Американски Држави -- презема чекори за генерирање раст и поттикнување на вработеноста.
„Преку светската финансиска и економска криза, видовме колку сме меѓузависни“, рече германската канцеларка.
„Затоа, стабилноста на еврозоната е важен фактор на стабилноста за целата светска економија.
Значи, јасно ја гледаме нашата европска одговорност и ја преземаме таа одговорност заедно со ММФ.“
Настаните во последниве месеци покажаа како проблемите во една од 17-те земји на еврозоната можат да влијаат на стабилноста на нивната заедничка валута, еврото.
Целта на помошта во рамките на блокот е справување со ваквото негативно влијание, истакна Меркел.
„Всушност, постои забрана за финансиска помош во спогодбите што го утврдуваат пактот на стабилноста и растот (на ЕУ).
Но, ако една земја е во опасност и со тоа го загрозува еврото во целина, во интерес на секоја земја е да се погрижи оваа област на заедничка валута да не биде загрозена“, рече таа.
„И ние ќе дејствуваме на ваков начин, за загарантирана одржливост.“
За време на нивните разговори, двајцата водачи опфатија најразлични итни светски прашања, вклучително и операциите на НАТО во Либија и Авганистан, нуклеарната програма на Иран и историските промени на Блискиот Исток и Северна Африка.
Обама рече дека тој и Меркел се согласиле дека либискиот водач Муамер Гадафи мора „да се повлече за доброто на сопствениот народ“.
Канцеларката, која одби да учествува со германски војници во воената кампања на НАТО во Либија, рече дека Германија „ќе покаже дека е одговорна и посветена на либиската кауза“, во постконфликтниот период, кога ќе има многу проблеми за решавање.
„Германија ја поддржува операцијата на НАТО едноставно со тоа што е присутна на местото, и исто така со зајакнување на нашето учество во Авганистан“, истакна Меркел.
„Наша заедничка волја е оваа мисија на НАТО да биде успешна.“
Повторувајќи ги нејзините зборови во врска со идната улога на Германија во Либија, Обама рече дека неговите очекувања ќе бидат „да има целосна и голема германска поддршка“ за целата работа што ќе биде потребна откако Гадафи ќе си оди.
