25/06/2013
Катица Ѓуровиќ за Southeast European Times во Подгорица -- 25.06.13
На десет километри од Подгорица се наоѓа Тузи, мал град населен претежно со етнички Албанци, и дом на мешавина од Римокатолици и Муслимани.
Тузи и регионот Малесија во југоисточна Црна Гора долго време уживаат репутација на религиска толеранција. 
Градот доживеа урбан развој во 1990-тите, вклучително и реновирање на локалната џамија и католичката црква. 
Повеќето жители на регионот Малесија се Албанци.
Но, неодамна меѓурелигиската хармонија беше нарушена со неколку инциденти, за кои некои велат дека се поврзани со прашањата за политичката иднина на Тузи.
Меѓу нарушувањата беше масовната расправија меѓу средношколците од муслиманска и католичка вероисповед, која резултираше со тројца повредени ученици и 50 апсења. 
Расправијата уследи неколку дена по несогласувањето околу гробиштата во едно село во близина на Тузи. 
Муслиманското население тврдеше дека нивните соседи-католици не смеат да ги закопуваат своите починати на овие гробишта.
Додека водачите на црквата и на џамијата дебатираа околу улогата на религијата во овие спорови, еден член на црногорската опозиција рече дека инцидентите се политички мотивирани, и доаѓаат пред одлуката за тоа дали Тузи ќе остане урбана општина во рамките на Подгорица или ќе стане независна.
За време на изборната кампања во 2012 година владејачката Демократска партија на социјалистите (ДПС) им вети на граѓаните на Тузи дека ќе имаат независна општина до 2014 година. 
Но, нема знак за референдум во врска со ова прашање.
Весељ Синистај, албански член на црногорскиот парламент, рече дека ДПС сака Тузи да остане урбана општина.
„Ова е политичко прашање. 
Повеќе од сигурен сум дека владејачката партија сака да нѐ подели. 
Тузи сака своја сопствена општина, а тоа нема да биде добро за владејачката партија, со оглед на тоа што најголем дел од гласовите во Подгорица за ДПС дојдоа од овој регион“, рече Синистај за SETimes, искажувајќи го мислењето и на многумина други во Тузи
Многу луѓе со кои разговараше SETimesво Малесија се согласуваат дека религијата се користи како политички инструмент.
„Овој регион отсекогаш бил симбол на меѓурелигиска хармонија и толеранција. 
Нема многу места во Црна Гора како Тузи и ние се обидуваме да го задржиме мирот“, рече за SETimes Фадиљ Ивезај, жител на Тузи.
Мирко Благојевиќ, социолог и визитинг-професор на Универзитетот по социологија во Никшиќ, рече дека прашањето треба да се сфати сериозно.
„Сѐ додека општеството добро функционира, нема да има проблеми, но откако ќе се појави мала пукнатина, религијата или сличните проблеми можат да станат поттикнувач на нешто поголемо. 
Совршен пример за ова е Југославија меѓу 1945 и 1989 година. 
За 45 години немаше никакви значителни инциденти, но потоа за кусо време тие се развија и ескалираа. 
Не значи дека тоа ќе се случи и тука, но ова значи дека луѓето стануваат нервозни“, рече Благојевиќ за SETimes.
Никола Гегај, член на ДПС и поранешен градоначалник на Тузи, рече дека иако ситуаицјата е неповолна за двете страни, мала е веројатноста за радикализација.
„Албанците од двете религии се крвно поврзани. 
Има безброј примери на братства и пријателства меѓу нас. 
Секогаш сме користеле зборови за решавање на проблемите. 
Албанците од овој регион обично одеа во други делови на Црна Гора за да ги смируват другите, па зошто би правеле проблеми во сопствениот двор?“, рече Гегај за SETimes.
Каква улога има статусот на општина Тузи во неодамнешните спорови меѓу Муслиманите и Католиците? 
Споделете ги вашите размислувања во делот за коментари.
