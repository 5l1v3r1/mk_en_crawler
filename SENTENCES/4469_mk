29/01/2009
(AП, Б92, Меѓународен кривичен трибунал за поранешна Југославија -- 28/01/09)
Поранешниот водач на босанските Срби Радован Караџиќ побара од судиите на Меѓународниот кривичен трибунал за поранешна Југославија (МКТЈ) во средата (28-ми јануари) да го намалат неговото обвинение за да се избегне долг судски процес.
„Подготвувањето и спроведувањето на судски процес под така широки обвиненија ќе потрае со години“, тврди тој во одговорот на иницијативата на обвинителите на ОН за дополнување на неговото првично изменето обвинение од мај 2000 година.
Полицијата го уапси Караџиќ во Белград на 21-ви јули 2008 година, скоро 13 години откако обвинителите на ОН за првпат го обвинија за геноцид и воени злосторства во врска со конфликтот во Босна и Херцеговина (БиХ) во 1995 година.
Во обид за побрза презентација на нивниот случај против Караџиќ, обвинителите на ОН одлучија да го изменат обвинението кое беше на сила во времето на неговиот трансфер за Хаг, на крајот од јули.
Како и во таа верзија, и онаа поднесена на 22-ри септември повторно содржи 11 -- но сега реструктуирани -- точки за воени злосторства. 
Истата вклучува две точки за геноцид. 
Но, новата верзија е потесна во однос на опсегот на воените злосторства што Караџиќ наводно помогнал да се извршат и бројот на местата каде што се извршени злосторствата, кои беа скратени од 41 на 27.
Судот на ОН со тоа ќе повика помалку сведоци, олеснувајќи го исполнувањето на својот рок за завршување на сите свои случаи до 2010 година.
Опишувајќи го обвинението од 2000 година како „аморфно“, Караџиќ рече дека и последното „не е многу подобро“.
Судската комисија, вели тој, треба „одобри измена само на делови од предложеното изменето обвиние овојпат, оставајќи ја одлуката за другите делови за по донесувањето на конечната пресуда“.
Негирајќи какви било кривични дела, Караџиќ категорично ги отфрла сите обвиненија покренати против него од страна на тимот на главниот обвинител за воени злосторства на ОН, Серж Брамерц.
„Ни тој [Караџиќ] ни Република Српска никогаш немале цел да протеруваат или убиваат босански муслимани или Хрвати, ниту пак да уништуваат босански муслимани, како група, целосно или делумно“, напиша тој во средата.
Тој повлекува паралела помеѓу неговиот случај и оној на Слободан Милошевиќ. 
Поранешниот југословенски претседател се соочи со обвинение од 66 точки во текот на четиригодишниот судски процес пред да почине од срцев удар во март 2006 година.
Иако новопредложеното обвинение е генерално многу потесно од она против неговиот поранешен политички ментор, Караџиќ тврди дека истото го отворило патот за „мега-судења“, кои можат да се одолговлечат со години.
„Ова е прва и најдобра можност на Трибуналот да покаже дека ги научи лекциите од судењето на Милошевиќ“, рече тој.
