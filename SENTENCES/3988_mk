04/01/2008
Од Наташа Радиќ за Southeast European Times во Загреб – 04/01/08
Хрватската морнарица заплени италијански рибарски брод кој бил „нелегално присутен“ во четвртокот (3-ти јануари), два дена по прогласувањето на заштитената рибарска зона во нејзините територијални води.
Портпаролот на полицијата, Жељка Радошевиќ, рече дека екипажот на рибарскиот брод ловел риби во близина на еден оддалечен хрватски остров, а не во новата хрватска Заштитена еколошка и рибарска зона (ЗЕРП), која се протега до средината на Јадранското Море.
Радошевиќ вели дека бродот бил придружуван до пристаништето на островот Вис за истрага. 
Таа додаде дека тројцата членови на екипажот ќе се појават пред судијата и, најверојатно, ќе добијат парична казна. 
Веднаш не беше познато какво ќе биде влијанието на овој инцидент врз тековниот спор на Хрватска со Италија и Словенија во врска со рибарската зона, за што ЕУ, исто така, предупреди.
Хрватска одржа општи избори на крајот на ноември. 
Поради тоа што сé уште не е формирана новата влада, зоната автоматски стапи на сила врз основа на законите што претходно беа усвоени.
Дипломатите успеаја да постигнат напредок во врска со ова прашање поради бавното темпо на формирањето на новата коалициска влада.
Мандаторот Иво Санадер има рок до средината на јануари да формира влада. 
Сепак, дури и кога ќе биде направен тој важен чекор, ќе биде тешко да се деактивира заштитената зона, со оглед на тоа што главниот коалициски партнер на Санадер силно ја поддржува.
Претходно оваа недела, комесарот за проширување на ЕУ, Оли Рен, потврди дека зоната ќе им наштети на односите Хрватска-ЕУ. 
„Од суштинска важност е веднаш да се најде решение на ова прашање ... 
Преговорите за пристап со Хрватска се очекува да влезат во решавачка фаза во 2008 година, под услов ова прашање да биде успешно решено“, рече Рен еден ден пред да биде воведена зоната.
Членките на ЕУ сакаат да имаат посебен статус во рамките на зоната од 60 квадратни километри, кој ќе им овозможи пристап како и претходно. 
Официјалните податоци покажуваат дека италијанските рибари годишно ловат риба од зоната во вредност од 300 милиони евра -- десетпати повеќе од она што го добива Хрватска.
Италија и Словенија -- двете земји кои се најпогодени од зоната -- веќе објавија можни жестоки реакции. 
Словенија, која во вторникот го презеде ротирачкото претседателство на ЕУ, го постави ова прашање високо на својата агенда.
„Пораката отсекогаш беше иста: Хрватска не треба да применува ниту еден аспект од зоната кон членките на ЕУ додека не биде изнајден заеднички договор во духот на ЕУ“, рече словенечката влада. 
Словенечкиот премиер Јанез Јанша рече дека неговата земја отсекогаш го поддржувала брзиот пристап на Хрватска во ЕУ, дури и кога другите членки се колебале.
„Со оглед на тоа, ние имаме легитимитет да очекуваме дека Хрватска -- како земја-кандидат за ЕУ -- ќе дејствува во согласност на тоа, бидејќи еден од суштинските принципи на однесувањето на ЕУ е исполнувањето на дадениот збор“, рече Јанша, мислејќи на претходниот договор од 2004 година, потпишан од страна на Хрватска, според кој членките на ЕУ ќе бидат изземени од заштитената рибарска зона.
