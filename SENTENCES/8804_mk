29/09/2012
Пол Чикои за Southeast European Times во Букурешт -- 29.09.12
Новиот договор за репатријација меѓу Романија и Франција претставува повреда на човековите права, објавија ромските групи и невладини организации откако беше потпишан договорот минатата недела, за време на посетата на француските министри за внатрешни работи и европски прашања, Мануел Валс и Бенард Казенев, во Букурешт.
Програмата, во која се планира интеграција на околу 80 ромски семејства, претставува одговор на јавните приговори во врска со напорите на француската влада да протера стотици Роми.
Неколку стотици Роми беа однесени со летови во Романија во текот на изминатите неколку месеци во рамките на, како што ја нарекуваат француските власти, доброволната репатријација, која вклучува финансиски стимуланс.
„Оваа пилот програма претставува лоша шега, која покажува дека ниедна од двете влади не сака да се нафати на изнаоѓање вистински решенија за овој проблем“, рече за SETimesДејвид Марк, претседател на коалицијата на невладини организации Граѓанска алијанса на Ромите во Романија.
Тоа создава опасен преседан бидејќи проектира само репресивни политики како одговор на ромското прашање, рече Марк. 
Договорот е, исто така, сомнителен, бидејќи не беа консултирани ромски претставници и во разговорите недостасуваше транспарентност, според Маријан Мандаче, извршен директор на водечката ромска невладина организација во Романија, Романи Крис.
„Истиот требаше да следи по јавна дебата која ќе ги вклучуваше заинтересираните фактори. 
Не може да се усвојуваат политики без да се консултира целниот сегмент од општеството“, рече Мандаче заSETimes.
Во обид за интегрирање на 15.000 Роми во француското општество, властите минатиот месец укинаа данок, што го ограничи пристапот на Ромите до пазарот на работна сила.
„Тоа што Французите го направија беше само влегување во состојба на нормала, со оглед на тоа што давачката беше нелегална и произволна“, рече Мандаче. 
Но, оттогаш беа репатрирани неколку стотици Роми, врз основа на тоа дека немаат соодветна дозвола за престој.
Организациите за човекови права ја обвинија француската влада за дискриминација заради продолжувањето со колективните репатријации што беа усвоени од поранешниот претседател Николас Саркози пред две години, кои наидоа на остри критики од ЕК.
Во Букурешт Валс ја бранеше политиката на Франција и рече дека земјата ќе продолжи како со интеграцијата на Ромите, така и со репатријациите. 
Но, интеграцијата најпрво мора да се спроведе во земјата на потекло, рече тој.
Мандаче рече дека одговорноста можеби й припаѓа на земјата на потекло, но тоа не й дава за право на Франција да прави што ќе посака.
„Француските власти мора да се придржуваат како на француската, така и на европската легислатива. 
За жал, Ромите станаа добар и евтин извор на популарност за француските политичари“, рече Мандаче.
Романските власти велат дека пилот-програмата има за цел да го прекине магичниот круг на доброволни репатријации, со оглед на тоа што многу Роми се враќаат во Франција веднаш што ќе бидат репатрирани.
„Програмата ќе се спроведува во пет окрузи во Романија и ќе се фокусира на социјалното вклучување и образование на ромските повратници од Франција. 
Ние ќе продолжиме да соработуваме со Французите со цел да најдеме најдобри решенија за интеграцијата на Ромите“, рече за SETimesДамиан Драгичи, советник за ромски прашања на премиерот Виктор Понта.
Но, Французите треба, исто така, да преземат одговорност за Ромите кои, на крајот на краиштата, се граѓани на ЕУ и имаат право на мобилност, додаде тој.
Драгичи смета дека ромските водачи се, исто така, виновни за бавната интеграција на нивната заедница. 
„Можеби ромската елита понекогаш е преокупирана со сопствените интереси“, рече тој.
Некои предупредуваат дека ако на Ромите не им се дадат можности, тие ќе продолжат да се враќаат во Франција.
„Сé додека училиштата се одвоени и Ромите се дискриминирани кога бараат работа, тие ќе ја напуштаат земјата“, рече Марк.
