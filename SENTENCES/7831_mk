10/01/2013
Сафет Кабашај за Southeast European Times во Приштина -- 10.01.13
Косовските власти планираат оваа година да ги трансформираат лесно вооружените Косовски безбедносни сили во армија. 
Силите, кои беа формирани во јануари 2009 година според Планот на Ахтисари, се составени од 2.500 активни и 800 резервни мултиетнички припадници. 
Истите се првенствено одговорни за одговор на кризи.
Во последниве четири години, силите оперираа под надзор на КФОР и станаа професионална структура. 
КФОР го следеше и надгледуваше нивниот развој, поднесувајќи извештаи за нивните остварувања пред НАТО, кој ќе ја донесе конечната одлука за иднината на силите.
Александер Вилинг, портпарол на КФОР, изјави за SETimes дека безбедносните сили постигнаа голем напредок, но нивниот целосен оперативен капацитет ќе биде одреден од НАТО.
„Земјите на НАТО го разгледуваат вистинското време за конечното одобрување на КБС“, рече Вилинг. 
„Северноатланскиот совет, највисокото тело на НАТО што носи одлуки, ќе донесе политичка одлука врз основа на проценката на воените власти на НАТО.“
Советот се очекува да одлучи за статусот на силите на својот состанок во јуни.
Косовските власти се оптимисти.
Ремзие Зеќирај, портпарол на министерството на КБС, изјави за SETimes дека препораките на КФОР за НАТО се јасни -- силите постигнаа целосен оперативен капацитет.
„Сега, ние очекуваме потврда на препораките од КФОР за КБС“, рече Зеќирај.
Министерот на КБС Агим Чеку минатиот месец рече во парламентот дека „2013 ќе биде година на Косовската армија“.
Рада Трајковиќ, српска пратеничка во косовското собрание, изрази загриженост дека трансформацијата на КБС ќе биде извор на нестабилност.
„Армија со команда на [косовските] Албанци е дестабилизирачки фактор за Србите во Косово, како што би била и армија на [косовските] Албанци со малцинско учество на другите етнички заедници“, рече Трајковиќ.
Марко Савиќ, истражувач во Белградскиот центар за безбедносна политика, смета дека за трансформацијата на КБС во армиски сили со полн капацитет, ќе биде потребно време.
„Тој процес можеби започна, но сигурно нема да заврши во 2013 година“, рече Савиќ заSETimes.
Тој рече дека и покрај противењето на планот од косовските Срби, истиот се очекува да биде одобрен.
„Србија ќе продолжи да работи со НАТО; таа едноставно мора, со оглед на огромната важност за регионалната безбедност“, рече Савиќ.
Флириан Ќехаја, извршен директор на Косовскиот центар за безбедносни студии, рече дека новите настани во Косово, особено по континуираното намалување на присуството на КФОР, бара од властите да го преиспитаат мандатот на КБС.
„На Косово му треба мала армија, нешто поголема од КБС ... 
која е способна за задачи на цивилна заштита, учество во мировни мисии и обезбедување на интегритетот на Косово“, рече Ќехаја за SETimes.
