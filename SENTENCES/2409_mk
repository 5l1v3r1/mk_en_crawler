29/09/2005
(АП, Ројтерс, Интернешнал хералд трибјун, Заман - 29/09/05;
AФП, Ројтерс, ББС, РФЕ/РЛ, ВОА, Еурактив, Турски дневни вести, Џихан новинска агенција, Европски парламент - 28/09/05)
Амбасадорите на ЕУ се состанаа во четвртокот (29-ти септември) во Брисел во нов обид да ги надминат разликите во врска со преговарачката рамка на Унијата за разговорите за пристап со Турција, кои треба да започнат в понеделник.
До колку не се постигне договор, британското претседателство на ЕУ се очекува да свика вонреден состанок на 25-те земји-членки в недела вечер.
Разговорите во врска со рамката на преговорите завршија со пат-позиција оваа недела, при што Австрија продолжи со настојувањето да се разговара околу евентуално „привилегирано партнерство“, а не полноправно членство.
Анкара во средата истакна дека ова нема да биде прифатливо, навестувајќи дека е можно целосно да се откаже од кандидатурата за ЕУ.
„Се разбира дека ќе ги направиме сите неопходни проценки по разјаснувањето на преговарачката рамка и според тоа ќе го преземеме последниот чекор“, изјави за новинарите портпаролот на турското Министерство за надворешни работи, Намик Тан.
„Не доаѓа предвид да прифатиме каква било формула или предлог освен полноправно членство.“
Турција, исто така, јасно стави до знаење дека се спротивставува на евентуалното наметнување на нови услови.
Барајќи анонимност, еден висок турски дипломат за АФП во средата изјави дека не се знае дури ни кога министерот за надворешни работи, Абдула Ѓул, ќе отпатува за Луксембург, каде што в понеделник треба да започнат разговорите.
„Авионот ќе чека на аеродромот и кога сé ќе се реши ние ќе заминеме“, рече овој дипломат.
Британскиот министер за надворешни работи, Џек Строу, чија земја е силен поддржувач на кандидатурата на Турција за влез во ЕУ, во средата од своите колеги побара тие да овозможат започнување на разговорите за пристап според закажаното.
„Ќе биде големо предавство на надежите и очекувањата на турскиот народ и на реформската програма на премиерот (Реџеп Тајип) Ердоган ако во овој клучен момент й го свртиме грбот на Турција“, рече Строу.
Во средата Европскиот парламент (ЕП) усвои необврзувачка политичка резолуција за поддршка на разговорите за пристап, но ја предупреди Анкара дека во текот на своите преговори за членство во ЕУ таа ќе мора да го признае Кипар и мора да ги признае убиствата на Ерменците во 1915 година како „геноцид“.
Исто така, парламентот ја повика Европската комисија да следи дали Турција го спроведува протоколот за проширување на својот договор за царинска унија со блокот за десетте нови членки на ЕУ, вклучувајќи го и Кипар.
