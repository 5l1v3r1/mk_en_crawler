16/12/2007
БРИСЕЛ, Белгија -- Водачите на ЕУ во петокот (14-ти декември) се согласија да испратат административна и полициска мисија во Косово од 1.800 припадници -- најголема и најамбициозна операција на Унијата од ваков вид досега.
Европските водачи ги задолжија своите министри за надворешни работи да ги подготват деталите на мисијата по Новата Година.
Британскиот премиер Гордон Браун за новинарите изјави дека мисијата би можела да започне уште од февруари.
Европските водачи го поддржија ставот на генералниот секретар на ОН, Бан Ки-Мун, дека состојбата на статус кво во Косово не може да продолжи и истакнаа дека решението на проблемот е неопходно за регионалната стабилност.
На состанокот францускиот претседател Николас Саркози посочи дека иднината на Србија зависи од нејзиното почитување на независноста на Косово.
Неговиот коментар беше сфатен како посочување дека Белград би можел да добие брзо членство во ЕУ, ако го омекне својот став за Косово.
Српскиот министер за надворешни работи, Вук Јеремиќ, ја отфрли можноста за еден таков договор.
„Размената не доаѓа предвид.
Не можеме да размениме наша територија за европска иднина“, рече тој.
Во другите вести на оваа тема, Романија нема да ја признае унилатерално прогласената независност на Косово, изјави во петокот романскиот премиер Калин Попеску Таричеану.
Според Таричеану, Букурешт е сериозно загрижен за начинот на кој ќе се координира статусот и евентуалните последици за целиот Западен Балкан.
(MИА, АП, Ромпрес, Медиафакс, АФП, А1, Б92, Бета, Ајриш тајмс, Сербиана - 14/12/07;
Ројтерс, АП, АФП - 13/12/07)
