26/10/2008
АНКАРА, Турција -- Генерал Рејмонд Одиерно, командант на Мултинационалните сили Ирак, во петокот (24-ти октомври) се состана со заменик-началникот на турскиот Генералштаб, Хасан Игсиз, за време на посетата на Турција во петокот (24-ти октомври).
Според соопштението од саботата, тие разговарале за воената соработка помеѓу Вашингтон и Анкара, вклучително и американската воена помош во борбата на Анкара против членовите на терористичката Курдистанска работничка партија, кои вршат напади на Турција од базите во северен Ирак.
Одиерно ветил техничка помош и размена на информации во антитерористичките напори на Анкара.
Исто така во петокот, турската армија објави дека убила 25 членови на ПКК во воздушниот напад минатата недела.
Според соопштението, многу членови загинале во нападот на планинскиот регион Ќандил, за кој постои сомневање дека е упориште на ПКК во северен Ирак.
Во другите вести, турската полиција употреби солзавец и димни бомби во саботата, за да ги растера демонстрациите на курдските демонстранти во источна Турција.
Толпата народ се собра во градот Ван за да протестира поради наводниот лош третман на курдскиот водач Абдула Оџалан, кој одлежува доживотна затворска казна.
Судирите избија откако демонстрантите почнаа да фрлаат камења на полицијата (Гласот на Америка, АФП, АП, Ројтерс, МИА, Тренд, новинска агенција Анадолу - 25/10/08;
УПИ - 24/10/08)
