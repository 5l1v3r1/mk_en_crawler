27/01/2009
(Б92, Дневни аваз - 27/01/09;
Ројтерс, Независне новине, Глас српске - 26/01/09;
Фена 25/01/09)
Трите најголеми партии во Босна и Херцеговина (БиХ) постигнаа договор во понеделникот (26-ти јануари), кој повикува на уставни измени, предвидувајќи, меѓу другото, поделба на земјата на четири територијални и административни единици.
Водачите на Партијата за демократска акција (СДА), Сојузот на независните социјалдемократи (СНСД) и Хрватската демократска заедница на БиХ (ХДЗ БиХ) -- Сулејман Тихиќ, Милорад Додик и Драган Човиќ -- издадоа заедничко соопштение, но дадоа само малку детали.
„Се согласивме дека Босна треба да биде децентрализирана држава со три слоеви на власта, од кои вториот ќе биде поделен на четири територијални единици, со посебна законодавна, извршна и судска власт“, се вели во соопштението.
Тројцата водачи на партиите што ги претставуваат Бошњаците, Србите и Хрватите во БиХ планираат да се состанат повторно на 23-ти февруари, кога наводно ќе претстават конкретен план за реорганизација на земјата.
БиХ моментно се состои од два ентитети -- Федерацијата на БиХ (ФБиХ), во кој доминираат Бошњаци и етнички Хрвати, и Република Српска (РС), каде што босанските Срби сочинуваат мнозинство од населението.
Договорот од понеделникот уследи по клучниот рамковен договор што трите политички партии го постигнаа во Пруд во ноември, кога ветија дека ќе решат некои од клучните политички прашања.
Последниот потег на тројцата водачи изненади многумина и ги разлути нивните политички противници.
Тихиќ и Харис Силајџиќ, водачот на втората по големина бошњачка политичка партија, Партијата за Босна и Херцеговина (СБиХ), во понеделникот имаа жестока расправа.
„Овој договор е за поделба на Федерацијата“, рече Силајџиќ на телевизиската дебата во понеделникот вечер.
Тој ги отфрли уверувањата на Тихиќ дека новите единици ќе ги почитуваат „географските, историските и економските принципи“, наместо „линиите на ентитетот“.
Силајџиќ додаде:
„Тоа значи дека ќе има ентитет со хрватско мнозинство ...
и ќе имаме Сараевски округ и Бошњаци натиснати во гета во Тузла, Зеница и Бихаќ“.
Златко Лагумџија, водачот на најголемата опозициска партија, Социјалдемократската партија, рече дека договорот претставува „фарса“ и „договор за ново несогласување“.
Додик, кој е и премиер на РС, за новинарите во Бања Лука изјави дека измените нема да влијаат на територијалниот интегритет на ентитетот на босанските Срби, имплицирајќи дека ФБиХ ќе стане три нови региони и спротивставувајќи се на изјавата на Тихиќ за помала важност на „линиите на ентитетот“.
Поранешниот претседател на РС Драган Чавиќ, пак, го обвини Додик за поткопување на гаранциите на Дејтонскиот мировен договор и „прелажување“ на граѓаните на ентитетот.
Канцеларијата на високиот претставник објави дека не сé уште не ја виделе декларацијата од понеделникот и, затоа, не можат да коментираат за договорот.
Договорот, наводно, се фокусира и на правниот статус на округот Брчко и прашањето на државниот имот.
