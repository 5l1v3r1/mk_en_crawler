11/01/2013
Менексе Токјај за Southeast European Times во Истанбул -- 11.01.13
На крајот од декември Турција започна меѓународна кампања за намалување на страдањата во Сирија, која привлекува поддршка од приватни организации на Балканот.
Доброволната кампања, наречена Kış Geldi, Suriye İçin Bir Ekmek, Bir Battaniye (Зимата дојде, леб и ќебе за Сирија) може да се развие во програма за помош и на други земји, велат организаторите.
Кампањата се спроведува под координација на Претседателството за управување со катастрофи и вонредни ситуации на премиерот и со учество на организации за хуманитарна помош, невладини и професионални организации и медиуми.
Некои високо-профилни фигури во Турција, како што е вицепремиерот Бесир Аталај и Мехмет Гормез, раководителот на директоратот за верски прашања, донираа едномесечна плата за кампањата, додека Гормез ја прогласи последната петочна молитва во 2012 година за „Петок за помош на Сирија“, со цел собирање донации од заедницата на сунитските муслимани.
Помошта прво ќе биде наменета за олеснување на недостатокот на вода и струја на погодените луѓе што живеат во Сирија, не на сириските бегалци во Турција, а се очекуваат и мобилните пекарници.
Говорејќи неодамна на инаугуративната конференција за кампањата во истанбулскиот Конгресен центар Халич, Гормез ги повика сите луѓе, без оглед на верата или статусот, да ја поддржат кампањата.
„Трагедијата во Сирија не им припаѓа само на Муслиманите; тоа е заедничка трагедија на човештвото.“
Веќе година и половина турската Црвена полумесечина се грижи за потребите на сирискиот народ во шатор градовите или на границата. 
Институцијата е единственото овластено тело да ја пренесува собраната помош до сите региони во земјата.
Во изјавата за SETimesпретседателот на турскиот Црвен крст, Ахмет Лутфу Акар, рече дека медиумските извештаи покажуваат зголемена потреба за прехранбени производи во Сирија.
„Тие немаат пченица, брашно, гориво за да работат пекарниците“, рече Акар. 
„Значи, оваа нова кампања е од голема важност и е значајна од две причини: да се одржат во живот надежите на загрозените сириски луѓе за преживување и да се истрае во нашите претходни напори за помош на сирискиот народ.“
Минатата недела невладините организации во Македонија започнаа своја кампања „Леб и ќебе за Сирија“, која е прв јавен напор во земјата за собирање помош за сирискиот народ.
„Ние, исто така, сме народ кој искусил тортура на сопствена кожа и сме свесни за значењето на солидарноста, така што не можеме да останеме мирни и да бидеме задоволни со љубезно изразување жалење“, рече за SETimesЈасмин Реџепи, портпарол на невладината организација Легис.
Светската програма за храна на ОН неодамна објави дека се соочува со проблеми во дистрибуцијата на хуманитарна помош за повеќе од еден милион луѓе во Сирија кои се соочуваат со глад поради судирот во земјата.
Безбедносната ситуација и неможноста за користење на сириското пристаниште Тартус ја отежнуваат дистрибуцијата на помош, рече портпаролката на програмата, Елизабет Бирс. 
Иако граѓанската војна ги полни насловните низ целиот свет, многу луѓе во Македонија немаат доволно информации за ситуацијата во Сирија.
„Знам само тоа што го слушам на телевизија. 
Знам дека има војна, но немам многу информации“, рече за SETimesБајрам Ислами од Скопје.
„Сакам да помогнам. 
Само не знам како“, рече за SETimesМируше Бекри од Скопје. 
„Досега во Македонија немаше вакви кампањи.“
Како резултат на тоа, еден дел од напорите вклучува и информирање на Македонците за потребата, рече Реџепи.
„Нашата цел, пред сè, е да го афирмираме ова прашање, да ги информираме граѓаните за состојбата на сирискиот народ и бегалците [и] да ги информираме луѓето во Македонија како можат да помогнат“, рече Реџепи.
Во кампањата во Македонија учествуваа 25 невладини организации, кои работат на различни платформи -- хуманитарна, културна, образовна и верска. 
Сите тие се дел од Светскиот сојуз на исламски организации, кој вклучува 217 организации.
Во меѓувреме, здружението Солидарност, со седиште во Босна и Херцеговина (БиХ), и партнерските здруженија, презедоа голем број активности со цел информирање на јавноста во БиХ за овој проект, како и во врска со ситуацијата со сириските бегалци.
Конвој со храна и брашно е испратен во Турција и сега организацијата се фокусира на собирање пари.
Кампањата почна на почетокот од јануари и досега се собрани скоро 13.000 евра. 
За БиХ и нејзините граѓани кои живеат во тешки услови, тоа е прилично висока сума пари, велат експертите.
„Во споредба со Турција, каде што политичарите ги донираат своите плати за хуманитарни кампањи, нивото на свест на политичарите во Босна и Херцеговина е несомнено далеку од тоа. 
Нашите најголеми донатори се нашите граѓани, претежно оние со минимални плати, но со сочувство за другите“, рече за SETimesЗемира Горињац, претседателка на здружението Солидарност.
Паричните донации се собираат во трговските центри и преку донации. 
Облеката, обувките, храната и другите собрани работи ќе бидат испратени во февруари.
„Мораме да запомниме дека војната во БиХ ги уништи нашите домови, хуманитарната помош и нашите бегалски животи. 
Другите ни дадоа надеж за подобро утре и ни ги направија подобри нашите тешки денови со нивните донации. 
Сега ние треба да бидеме тие што ќе му дадеме надеж на сирискиот народ дека не е заборавен, дека во овој свет сè уште има доброчинство и добрина“, рече Горињац.
Турската Црвена полумесечина подготви планови и тимови за продолжување со кампањата, велат властите, вклучително и користење на мобилни телефони за донации со пораки.
„Но, ние нема да дејствуваме само како доставувачи, туку отворивме и специјална телефонска линија за СМС-пораки (на 2868) која е достапна од сите мобилни оператори, со цел да се собираат донации од по 5 турски лири за секоја порака“, рече Акар.
Напорите на турската влада не се ограничени на оваа кампања. 
Непосредно пред почетокот на кампањата во Сирија се испратени 35.000 тони брашно. 
Турските власти рекоа дека помошта се обезбедува без оглед на етничката припадност, верата, јазикот или расата.
„Турција посветува големо внимание на помошта на сирискиот народ, кои се наши браќа и сестри, и кои со Турција ги врзува 400 години пријателство. 
Со оглед на тоа што меѓународната заедница се колеба да преземе итни дејства за заштита на сирискиот народ, Турција ја презеде иницијативата и ги организираше другите земји во таа насока“, рече за SETimesистанбулскиот пратеник на партијата АК, Туркан Дагоглу.
„Турција не можеше да остане слепа пред фактот дека сирискиот народ се бори да преживее во многу тешки услови, дека е без храна, вода и струја. 
Јасно е дека Турција има хуманитарна одговорност“, додаде Дагоглу.
Помошта, која ќе биде собирана од јавните институции, ќе биде префрлена на банкарски сметки отворени исклучиво за оваа кампања, а и граѓанските организации ќе ја префрлаат собраната помош на овие сметки.
Креирана е и веб-страница, www.suriyeicinbirekmek.com, за промовирање на деталите на кампањата.
Во меѓувреме, истанбулскиот Сојуз на невладини организации на исламскиот свет ја објави својата поддршка за кампањата преку прес-конференција во средата (9-ти јануари).
Паралелно со оваа објава, различни невладини организации поврзани со сојузот (во Велика Британија, Малезија, Пакистан, Македонија, Кувајт, Мароко, Либан, Либија, Јемен, Јордан, Египет, Северен Кипар, Бахреин и Алжир, во првата фаза) ќе дадат поддршка за кампањата предводена од Турција.
„По ... 
хуманитарната криза, од голема важност е да се направи масовен и многу поефикасен чекор“, рече за SETimesгенералниот секретар на Исламскиот свет, Али Курт.
„Исто како и ерозијата на глобалната свест во БиХ во 1990-тите, денес во Сирија човештвото во голема мера ја губи својата вредност. 
Ги знаеме актерите кои го извршија ова злосторство. 
Ги знаеме безопасните луѓе кои страдаат од ова злосторство. 
И од оваа перспектива, ја истакнуваме потребата да бидеме со тие луѓе и да се погрижиме за тоа човечноста овојпат да победи во Сирија“, додаде тој.
Во кампањата се претставени вкупно 16 земји или преку нивните влади или преку приватни организации.
Дописниците Билјана Лајмановска во Скопје и Бедрана Калетовиќ во Сараево дадоа свој придонес за овој извештај.
