08/02/2008
Германското претпријатие за природен гас, РВЕ, се приклучи на гасоводот Набуко во вторникот (5-ти февруари), како шести партнер во проектот. 
На церемонијата на потпишување на договорот во Виена присуствуваа претставнции на ЕУ и на партнерите од Бугарија, Романија, Унгарија, Австрија и Германија. 
Проектот Набуко вклучува изградва на гасовод долг 3.300 километри, кој ги поврзува Каспиското Море, Блискиот Исток и Египет со европските пазари.
***
Исходот од изборите во Србија нема влијание врз нејзиниот суверен кредитен рејтинг, објави во вторникот (5-ти февруари) „Стандард енд пур“. 
Сепак, агенцијата за рангирање вели дека одговорот на владата на косовското прашање и судбината на процесот на интеграција во ЕУ се од суштинско значење.
***
Бугаријa има највисок енергетски интензитет во ЕУ, според неодамна објавениот извештај на Светскиот енергетски совет. 
Енергетскиот интензитет во извештајот се опишува како пропорција на примарната енергетска потрошувачка. 
Бугарскиот енергетски интензитет изнесува 1.769 тони на нафтени еквиваленти, по што следат Словачка (1.368) и Естонија (1.179).
***
Цената на лебот во Aлбанијa се зголеми за 70 отсто во изминатите девет месеци, што ги погоди највеќе оние со пониски примања. 
И покрај повиците за интервенција на владата, премиерот Сали Бериша рече дека пазарните цени не може да ги менува или диригира владата.
***
Најголемото хрватско приватно претпријатие, Агрокор груп, ја подготвува својата прва инвестиција во Македонија, планирана за мај оваа година. 
Агрокор ќе купува земјоделски производи од локалните производители, кои ќе бидат дистрибуирани на пазарите во регионот и Западна Европа.
***
Aлбанскиот премиер Сали Бериша во вторникот (5-ти февруари) објави дека ќе се одржи отворен меѓународен тендер за приватизација на локалното нафтено претпријатие АРМО. 
Неговиот најголем капитал е нафтената рафинерија во јужното село Балш.
(Разни извори – 01/02/08-08/02/08)
