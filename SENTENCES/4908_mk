31/08/2009
Од Зоран Николовски за Southeast European Times во Скопје -- 31/08/09
Околу 150 поети од целиот свет учествуваа на овогодинешните прочуени Струшки вечери на поезијата (СВП) во Македонија.
Томаж Шаламун, словенечки поет кој живее и работи во Соединетите Држави, го освои овогодинешниот Златен венец на поезијата.
„Струшките вечери на поезијата и Македонија, од првиот пат кога бев поканет да присуствувам на овој еминентен поетски собир во 1967 година, станаа мој дом“, рече тој.
„Сосема јасно ни е на нас поетите дека Македонија и Струшките вечери на поезијата се сржта, животниот извор и чуварите на достоинството на нашата професија скоро 50 години“, додаде Шаламун.
Овогодинешната тема на СВП беше „музиката и поезијата“.
Вечерите беа отворени со јавното читање на „Т’га за југ“, поема на македонскиот модернист Константин Миладинов, во придружба на пијанистот Симон Трпчески.
Програмите, како што е „Ноќ без интерпункција“, беа проткаени со настапи на македонски етно-групи.
Наградата Мостовите на Струга, која ја доделува УНЕСКО за најдобра светска дебитантска поетска книга, отиде во рацете на сенегалскиот поет Усман Сар-Саруш.
Македонската поетеса Весна Ацевска ја освои наградата „Браќа Миладинови“ за нејзината книга поезија, Столисник.
Наградата за македонските поети во дијаспората отиде во рацете на Марк Шоболев, за неговата книга Песни од туѓина.
Поетскиот караван, наречен „Поезија на патот“, им овозможи на поетите да одат на турнеја низ земјата и да рецитираат поезија и во другите македонски градови.
„Тука се почувствував како исклучително ценет поет“, објасни сирискиот поет Марам ал-Масри.
„Сите имаат шанса да бидат во допир со публиката, да й читаат на публиката.“
Струшките вечери на поезијата започнаа во 1962 година со серија јавни читања од страна на голем број македонски поети во чест на Константин и Димитар Миладинов, македонски родоначалници, писатели и учители од 19-тиот век.
Во текот на годините, манифестацијата им додели награди на некои од водечките светски поети, вклучително и добитниците на Нобеловата награда Еуџенио Монтале, Пабло Неруда и Јозеф Бродски.
Секоја година организаторите објавуваат серија книги за промовирање на поезијата на странските автори пред македонската публика, како и тематски антологии на современата македонска поезија на англиски јазик.
Оваа година беше комплетирано изданието во десет тома со првите десет победници на Струшките вечери на поезијата „Браќа Миладинови“, на неколку јазици.
„Чувајте ги Струшките вечери“, рече овогодинешниот добитник на Златниот венец, Шаламун.
„Тие се светско богатство.“
