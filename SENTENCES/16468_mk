12/07/2006
БЕЛГРАД, Србија -- Претседателот Борис Тадиќ во вторникот (11-ти јули) рече дека воените злосторници мора да се соочат со правдата, без оглед на тоа каде ги извршиле злосторствата.
Говорејќи на 11-тата годишнина од масакрот во Сребреница, тој рече дека одговорните за најголемото злосторство во Европа по Втората светска војна треба да бидат казнети.
„Тоа мора да се случи бидејќи ова би можело да стане товар за идните генерации“, објасни Тадиќ.
Главниот обвинител на ОН, Карла дел Понте, даде изјава во која се пожали дека не ја добива потребната поддршка.
„Барам правда за жртвите, но никој повеќе не ме слуша“, рече швајцарската обвинителка.
Таа ја обвини Србија, особено премиерот Воислав Коштуница, дека одбива да го уапси Ратко Младиќ и инсистираше на тоа дека никој не го бара Радован Караџиќ.
Таа беше помеѓу 50.000 луѓе кои се собраа во Сребреница во вторникот за да ги погребат остатоците од 505 неодамна идентификувани муслимански жртви.
Во другите вести од вторникот, судот за воени злосторства во Сараево го осуди поранешниот полицаец од босанските Срби на пет години затвор за силување и исчезнување на муслимански цивили.
Триесетиосумгодишниот Бобан Симшиќ беше прогласен за виновен за учество во кампањата во 1992 година на етничко чистење и силување на голем број муслимански жени, додека работел како стражар во затворот во Вишеград.
(Дневни аваз, Независне новине - 12/07/06;
AП, АФП, Ројтерс, Бета, Танјуг, ПБС БиХ, РТРС - 11/07/06)
