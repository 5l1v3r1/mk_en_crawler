22/02/2005
(АП, Ројтерс, АФП, ХИНА, Радио Б92 - 21/02/05)
На помалку од еден месец до планираниот почеток на разговорите за пристап со ЕУ во понеделникот (21-ви февруари) од Загреб беше побарано да ја докаже својата целосна соработка со Меѓународниот кривичен трибунал за поранешна Југославија (МКТЈ) и да го предаде клучниот обвинет за воени злосторства, пензионираниот генерал Анте Готовина.
„Целосната и безусловната соработка од страна на земјите во Западен Балкан со МКТЈ и понатаму останува основно барање за нивното континуирано приближување кон ЕУ“, рекоа министрите за надворешни работи на Унијата во изјавата по нивниот редовен месечен состанок во Брисел, додавајќи дека „последниот обвинет мора да биде пронајден и предаден на Хашкиот трибунал што е можно побргу“.
Во декември водачите на ЕУ дадоа зелено светло за започнување на преговори за пристап со Хрватска на 17-ти март, ако таа целосно соработува со МКТЈ и го екстрадира Готовина.
Еден од тројцата најбарани обвинети од страна на Трибуналот, тој почна да се крие во 2001 година, набргу откако обвинителите на ОН го обвинија за воени злосторства во врска со неговата улога во убиствата на 150 Срби од Краина и протерување на 150.000 други при крајот на конфликтот во Хрватска од 1991 до 1995 година.
Во писмото до Претседателството на ЕУ минатата недела главната обвинителка на ОН за воени злосторства, Карла дел Понте, рече дека властите „едноставно не сториле сé што е во нивна моќ“ за да го фатат. 
Таа, исто така, ги обвини дека не успеале да ја разбијат неговата мрежа на поддршка, кој ја опиша како „жива, здрава и активна“. 
Како резултат на тоа, рече Дел Понте, таа не може да потврди дека Хрватска целосно соработува со Хашкиот трибунал.
Високи официјални претставници во Брисел застанаа зад одлуката од декември, истакнувајќи дека Хрватска е добредојдена во ЕУ, но мора најпрво да го исполни барањето за соработка. 
„Тука нема изненадувања, ова е предуслов за почеток на преговорите“, рече министерот за надворешни работи на Луксембург, Жан Аселборн, чија земја моментно претседава со ЕУ.
Хрватските власти, од своја страна, велат дека ги зајакнале напорите за пронаоѓање на бегалецот, тврдејќи истовремено дека ниту една информација добиена досега не докажува дека Готовина се наоѓа во земјата.
„Нашите служби ја вршат својата работа со зголемен интензитет и со помош на меѓународни експерти. 
Убеден сум дека ќе му влеземе во трага“, рече претседателот Стипе Месиќ, кој ќе го посети Брисел на почетокот од март.
„Од нас зависи дали ќе покажеме транспарентност, одговорност и целосна ангажираност во овој случај“, Ројтерс ја цитира изјавата на хрватската министерка за надворешни работи, Колинда Грабар-Китаровиќ, за новинарите во Брисел во понеделникот. 
„Сметам дека ќе ја убедиме ЕУ дека вложуваме максимални напори.“
Следниот редовен состанок на министрите за надворешни работи на ЕУ е закажан за 16-ти март -- последен рок за одлуката на Брисел дали да започне преговори со Хрватска следниот ден.
