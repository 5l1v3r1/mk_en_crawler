02/12/2005
(Разни извори – 25/11/05 - 02/12/05)
Тимот на ММФ, предводен од Пирита Сорса, пристигна во Србија и Црна Гора за да ги продолжи разговорите за продолжување на кредитниот аранжман. 
До овој чекор дојде откако српскиот парламент го усвои буџетот за 2006 година и одредени реформи. 
Преговорите беа прекинати во октомври поради прашањето на пензиите. 
Се работи за последниот дел од 250 милиони американски долари на кредитната линија од вкупно 944 милиони американски долари, како и за отпишувањето на долгот од страна на Парискиот клуб на доверители од 730 милиони американски долари.
***
Хрватскиот парламент го усвои законот за буџетот за 2006 година. 
Документот го одредува дефицитот во јавниот сектор на 3,3 отсто од БДП, што претставува намалување од 0,9 процентни поени од очекуваните 4,2 отсто од БДП оваа година. 
Дефицитот ќе биде покриен, главно, со приходот од приватизација.
*** I
Шефот на мисијата на МФ, Питер Дојле, во Сараево присуствуваше на состанокот на Фискалниот совет на Босна и Херцеговина. 
Тој рече дека е постигнат напредок во БиХ во врска со буџетските проекции за 2006 година и фискалната координација помеѓу Република Српска и Федерацијата на БиХ.
***
Одборот на Светската банка го одобри заемот од 325 милиони американски долари за турскиот оператор за нафта и гас „Ботас“. 
Кредитот е наменет за поддршка на развојот за турскиот сектор на природниот гас.
***
Maкедонската влада планира да ги продаде своите акции во Македонски телекомуникации следната година, објави министерот за финансии, Никола Поповски. 
Тој не истакна дали сите или само дел од владините 47 отсто од акциите ќе бидат ставени на продажба. 
Унгарското претпријатие „Матав“ е мнозински акционер во претпријатието. 
Според Поповски, приходот од договорот ќе биде искористен за покривање на државниот буџетски дефицит и за дел од надворешните и домашните долгови на земјата.
***
Исландскиот „Новатор“ понуди да ги преземе Бугарските телекомуникации (БТК) и нивниот ГСМ оператор „Вивател“. 
Според извештаите во локалните медиуми, „Новатор“ сака да купи 65 отсто од акциите во бугарскиот телеком и 100 отсто од „Вивател“. 
БТК беа продадени минатата година на „Viva Ventures“ за 250 милиони евра.
***
Mакедонското индустриско производство се зголеми за 3,3 отсто за период од една година во октомври, според официјалните податоци. 
Сепак, индустриското производство е намалено за 3,2 отсто во споредба со претходниот месец.
