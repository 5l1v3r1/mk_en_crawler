07/08/2008
Од Христос Рингас за Southeast European Times во Атина -- 07/08/08
Скоро четири години поминаа откако гореше олимпискиот оган на Олимпискиот стадион во Атина, означувајќи го почетокот на последните Летни игри.
Во подготвителниот период пред овој настан за паметење Атина уживаше градежен бум невиден уште од времето на Перикле.
Напливот на вложувања му даде на главниот град обилна, сосема нова инфраструктура.
Атина направи особено големи чекори во транспортот, со најсовремен аеродром, модерен систем на подземна железница, систем на секојдневна железница, метрополски трамвај и заобиколен пат.
Експертот за урбанизам, Јоргос Циралис, смета дека овие подобрувања довеле до намалено загадување и зајакнување на економскиот раст.
Покрај ова, градежните екипи кои забрзано работеа, изградија вишок на стадиони и помошни објекти.
Другите Атињани се ангажираа во приватниот сектор, реновирајќи ги локалните хотели и заменувајќи ги дотраените такси возила.
Сите три домашни телекоми формираа универзален мобилен телеком систем за доброто на туристите што дојдоа.
Повеќето Грци се навраќаат на овој период со носталгија и гордост.
Тие го сметаат тоа што земјата беше домаќин на Игрите во 2004 година за вистинска компензација за победата во 1996 година (стогодишнината од модерната Олимпијада) од страна на Атланта.
Сепак, тие мораа да се борат со огромните трошоци, кои официјално се проценуваат на 11,2 милијарди евра, но најверојатно се многу поголеми.
Само безбедноста за првите Игри по 11-ти септември чинеше една милијарда евра.
На друг град-домаќин, Монтреал, му требаа 30 години да го исплати дефицитот од Олимпијадара во 1976 година.
Голем проблем беше и сé уште е употребата на скапата инфраструктура која Атина ја наследи.
Организацискиот комитет ја отфрли опцијата на Атланта да изгради привремени објекти кои можат брзо да се демонтираат.
Наместо тоа, се реши за поскапиот начин и изгради најмодерни стадиони, како што е арената за кревање тегови од 50 милиони евра.
Владата, која сега многумина ја обвинуваат за лошо планирање на постолимпискиот период, не може да најде кираџии за некои од објектите.
Има планови за претворање на арената за кревање тегови во универзитетски простории, а арената за бадминтон е сега театар со 2.000 седишта.
Но, другите објекти, како што е базенот, се напуштени или скоро напуштени, додека отворената област околу главниот комплекс останува празна и правлива, поради што Циралис почна гласно да размислува за вредностите на поставувањето „голем парк“ таму.
Дебатата се сведува на тоа дали нематеријалната полза е поголема од сметката на грчките даночни обврзници.
Оние кои укажуваат на добивката сметаат дека „излегувањето во јавноста“ е слично како она на претходните градови-домаќини, како што е економски зајакнувачкиот Токио во 1964 година или демократизирачкиот Сеул во 1988 година.
Атина сакаше да се ослободи од својот имиџ на главен град на најсиромашната западна членка на ЕУ и според сите пресметки беше успешен домаќин на најголемиот светски спортски настан.
Министерот за надворешни работи, Дора Бакојани, градоначалничка на Атина во тоа време, верува дека „вредеше“.
Сега е редот на Пекинг да си ја поставува истата споредба.
