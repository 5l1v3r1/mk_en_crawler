19/06/2009
Од Зоран Николовски Southeast European Times in Skopje -- 19/06/09
Ако се точни предвидувањата, Македонците наскоро ќе можат да водат бизнис и да одат на одмор без да мора да чекаат во редици, да пополнуваат купишта документација и да трошат значителни суми пари за визи.
Земјата истрча пред своите соседи во трката кон визната либерализација, и се очекува да се приклучи на Шенген белата листа следната година.
Според комесарот на ЕУ Жак Баро, Македонија постигна „добар напредок“ во исполнувањето на потребните стандарди, додека две други земји -- Србија и Црна Гора -- постигнаа „напредок“.
На состанокот во понеделникот (15-ти јуни) во Луксембург министрите за надворешни работи на ЕУ дадоа зелено светло за плановите на Европската комисија за укинување на визните ограничувања за сите три земји.
Ова би можело да се случи пред крајот на годинава ако биде заклучено дека земјите ги комплетирале условите.
Македонија веќе го направи тоа, добивајќи 1 на скалата за оценка на ЕК.
На веб-страницата на Министерството за надворешни работи се вели дека Македонија е „првата земја во регионот што воведува биометрички пасоши, лични карти и возачки дозволи од највисок квалитет“.
Владата ја поздрави одлуката на Луксембург.
Министерката за внатрешни работи, Гордана Јанкуловска, рече дека истата е „потврда оти реформите во Македонија се спроведуваат успешно и дека Македонија се придвижува кон ЕУ и НАТО“.
Според анкетата на Галуп Балкан монитор, 41,3 отсто од Македонците ја навеле визната либерализација како чекор број еден што меѓународната заедница треба да го направи за да й помогне на земјата.
Иако либерализацијата на визниот режим претставува голем чекор напред, зад него лежи поширокото прашање на членството во ЕУ.
И покрај опонентите, во Македонија оптимизмот е на високо ниво.
Неколку младински здруженија и Министерството за надворешни работи организираа јавна расправа минатата недела во Скопје, на која тие истакнаа дека Македонија е подготвена за визната либерализација.
Тие велат дека уривањето на ѕидот на Шенген претставува техничко, а не политичко прашање.
„На крајот од јуни или почетокот на јули ние очекуваме да отпочне целиот процес“, рече вицепремиерот Ивица Боцевски.
„Република Македонија дефинитивно ги заврши своите задачи за визната либерализација и продолжува со овој процес.
Нема никаква пречка меѓу Македонија и укинувањето на визите“, додаде тој.
