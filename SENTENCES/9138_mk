14/05/2012
Мухамет Брајшори за Southeast European Times во Приштина -- 14.05.12
Зголемената поддршка за Социјалистичката партија на изборите минатата недела во Србија и северот на Косово, предизвикуваат загриженост во Косово меѓу Албанците и локалните Срби.
Партијата, која беше соборена од власт со масовните демонстрации пред само 12 години кога беше предводена од Слободан Милошевиќ, доби клучна моќ на српските претседателски и парламентарни избори на 6-ти мај.
Социјалистите, предводени од министерот за внатрешни работи, Ивица Дачиќ, освоија околу 16 отсто од гласовите, поради што е невозможно да се формира нова влада без нив.
Дачиќ се смета за главен организатор на неодамнешните апсења на Косоварите во Србија -- од кои последното се случи само два дена пред изборите.
Себ Битичи, извршен директор на приштинскиот весник Институт за балканска политика - ИПОЛ, изјави за SETimes дека изборнтите резултати во Србија покажуваат оти Белград не се променил од 1999 година.
„Овие избори се важни бидејќи ДС не освои најголем дел од гласовите.
Според тоа, новата влада не може да ја искористи старата мантра ,помогнете ни или националистите ќе победат’ за да й се умилкува на меѓународната заедница“, рече Битичи.
Заменик-министерот за надворешни работи на Косово, Петрит Селими, изјави за SETimes дека неодамнешните апсења се неприфатливи за Косово и покажаа мотив на одмазда, а не правни процедури.
„Косово уапси само припадници на српската власт, како што се полицајци, поштари или изборни претставници кои оперираат во Косово, безобѕирно кршејќи ја резолуцијата 1244 и законите на Косово, кои забрануваат какво било присуство на српската власт“.
„Србија, од друга страна, уапси еден 65-годишен синдикалист врз основа на обвиненијата од 1999 година.
Или австриско-косовски државјанин кој поминувал низ Србија со своето семејство, како што направил десетици пати порано.
Тоа се само произволните апсења кои предизвикуваат гнев и имаат за цел да провоцираат“, рече Селими.
Дачиќ склучи договор за формирање коалиција со Демократската партија на Тадиќ.
Битичи рече дека сегашните позиции на Дачиќ како вицепремиер и министер за внатрешни работи може да помогнат да се предвиди што би можело да се случи во следниот мандат.
„Секако дека подготвеноста на српската влада да ги прекрши човековите права на Албанците, без оглед дали се работи за Прешевската долина или на оние што патуваат низ Србија, не е добар знак.
Товарот на докажувањето е сега на грбот на Србија, кога станува збор за обврските кон демократизацијата, почитувањето на човековите права и европската интеграција -- особено со оглед на тоа што ЕУ й даде кандидатски статус“, рече Битичи за SETimes.
Тој рече дека Косово треба да издаде патничко предупредување за оние што патуваат за или низ Србија, бидејќи може да бидат уапсени поради нивното етничко потекло.
Но, Селими рече дека Косово ќе почека да го види формирањето на новата влада во Белград и нејзиниот став кон дијалогот.
„Ќе почекаме ЕУ да й даде финална и јасна порака на Србија за тоа што ние очекуваме од новата влада -- вклучително и целосно исполнување на тоа што го договоривме во Брисел.“
Тој рече дека Србија мора да се погрижи за спроведување на договорите склучени за време на дијалогот со Косово, олеснат од ЕУ.
„Србија мора да загарантира слобода на движењето за сите косовски граѓани што патуваат низ Србија, и Србија мора да присуствува на регионалните состаноци со Косоварите на заедничка маса како еднакви.
И многу набргу потоа, Србија, исто така, ќе мора да й дозволи на Приштина -- летови за Белград, роаминг договори, поштенска комуникација, банкарски трансфери, играње со Косово на спортски настани и многу други чекори во процесот на нормализација на Балканот“.
рече Селими.
Хисен Хасани (47), лекар од Приштина, изјави за SETimes дека не очекува никакви промени.
„Што да очекуваме кога оние луѓе кои го поддржуваа Милошевиќ во спроведувањето на етничкото чистење во Косово се сега повторно на власт?
Тие нема да донесат ништо ново;
туку може да искусиме уште полоши времиња“, рече Хасани.
