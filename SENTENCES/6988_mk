15/10/2012
Бојана Миловановиќ за Southeast European Times во Белград -- 15.10.12
Четири месеци откако ги налути луѓето во Босна и Херцеговина (БиХ) и на Балканот, српскиот претседател Томислав Николиќ повторно го негира геноцидот во Сребреница во 1995 година, овојпат во изјава за италијански весник.
„Во Сребреница не се случи геноцид“, рече тој за весникот Кориере дела серa.
„Се работи за индивидуална вина на припадници на српскиот народ.
Српскиот парламент го осуди ова злосторство, но не рече дека е геноцид.
Ниту еден Србин не признава дека се случил геноцид во Сребреница, па ни јас.“
Николиќ беше жестоко критикуван кога даде слични вакви изјави во јуни, набргу откако ја презеде функцијата, во интервју за црногорската државна телевизија.
Реакцијата беше толку силна што повеќето шефови на државите во регионот одбија да присуствуваат на неговата инаугурација подоцна тој месец.
Убиствата на 8.000 цивили беа прогласени за геноцид од Меѓународниот суд на правдата и ОН.
Неколку босански Срби беа осудени во судот за воени злосторства за нивните улоги во овие убиства.
Истите беа прогласени за најголемо злосторство на европската почва од Втората светска војна.
Динко Грухоњиќ, претседател на невладината организација Граѓанска Војводина, предвиде дека постојаните толкувања на Сребреница од страна на Николиќ, ќе предизвикаат тешкотии во регионот.
„Тоа ќе доведе до тоа другите земји во регионот, првенствено Хрватска и Босна, да нé сметаат за земја која се врати назад во 1990-тите и како држава која е водена од „војвода“ кој, и покрај неговото зборување за време на предизборната кампања, не се променил од 1992 година, кога беше прогласен за четнички војвода“, рече Грухоњиќ заSETimes.
Предраг Симиќ, професор на белградскиот Факултет за политички науки, рече дека Николиќ го пренесува мислењето на мнозинството Срби, со оглед на тоа што дури и оние кои сметаат дека во Сребреница се случи сериозно злосторство, не мислат дека тоа беше геноцид, туку само нешто што имаше за цел елиминирање на непријателските вооружени сили.
„Белград и Сараево тешко можат да се согласат околу ова прашање.
За Сараево, Сребреница ќе биде врвен доказ за геноцид;
тоа е еден од митовите на кои се градеше националниот идентитет на Бошњаците во поранешна Југославија“, рече Симиќ за SETimes.
„Тука се работи за ,студена војна’ која не се води само меѓу Белград и Сараево, туку и во меѓународните односи.“
Тој рече дека Сребреница е рана што можеби никогаш нема да зарасне во балканските односи и прашање што можеби, исто така, ќе ја забавува понатамошната европска интеграција.
„Голем дел од западната јавност смета дека во Сребреница се случи геноцид“, рече Симиќ.
„Приемот во Европската унија на една земја која извршила најтешко злосторство е неприфатлив.“
Тој рече дека некои од неговите колеги од Германија му кажале дека по Втората светска војна Германија била под „специјален меѓународен режим“ 50 години и рече дека Србија треба да остане надвор од европските и меѓународните текови додека не го прифати минатото.
