14/07/2009
Од Зоран Николовски за Southeast European Times во Скопје -- 14/07/09
Во околу 8 часот и 20 минути наутро на 19-ти мај, Сашко Кедев, кардиолог од Скопје и поранешен претседателски кандидат на ВМРО-ДПМНЕ, се искачи на врвот на Монт Еверест од скоро 8,850 метри -- највисок врв на светот.
Експедицијата на Кедев ја сочинуваа Дејвид Вилијам Хамилтон и Артур Хамиш Фултон од Велика Британија, Неил Филип Јохансон од Австралија, Карстен Бенике од Данска и редица искусни непалски планинари, како што се шерпасите Пасанг Тензинг и Анг Дорјее, кои досега 13 пати го искачиле врвот.
Кога се спуштал надолу на Кедев му требале осум часа да стигне до најблискиот камп, кој е на околу 8.000 метри надморска височина.
Кедев (47) ја опиша експедицијата како лична авантура, но рече дека се надева оти неговото освојување ќе ја стави Македонија во фокусот.
„Се надевам дека дадов мал, можеби многу мал, но значаен придонес за промовирање на нашата мала, но многу карактеристична, многу јака и многу традиционална земја во светот“, рече Кедев.
Поранешниот политичар се подготвувал скоро два месеци во Непал за да се аклиматизира, физичко адаптирање што телото мора да го помине за да издржи ваква голема височина.
Пред искачувањето на Еверест, тој ја искачи Аконкагуа, највисоката планина во Јужна Америка (6.962 метри), Меккинли во Аљаска, највисоката планина во Северна Америка (6.194 метри), Килиманџаро, највисоката планина во Африка (4.600 метри) и Матерхорн на Пенинските Алпи (околу 4.474 метри).
Во 2004 година Кедев му се спротивстави на Бранко Црвенковски во претседателската трка, но изгуби.
Роден во Штип, тој докторирал на Институтот за срцеви болести при Универзитетот Св. Кирил и Методиј.
Кедев беше и лекар на тимот што се качи на Еверест.
Двајца македонски државјани го искачија Монт Еверест пред него:
битолчанецот Димитар Илиевски-Мурато, кој стигна до врвот во мај 1989 година, но загина во несреќен случај на враќање до базниот камп, и Глигор Делев, кој се качи на планината во мај 2007 година.
Еверест, кој се наоѓа на границата меѓу Непал и Тибет, се вика Сагармата (божица на небото) во Непал, или Чомолунгма (божица на вселената) во Тибет.
Името Еверест е земено од британскиот главен геометар во Индија, сер Џорџ Еверест во 1865 година.
