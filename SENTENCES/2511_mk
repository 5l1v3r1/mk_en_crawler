20/01/2006
Од Ерлис Селимај за Southeast European Times во Тирана -- 20/01/06
Со почетокот на 2006 година Албанија се соочува со важна пресвртница. 
Европската комисија објави дека има намера да ги заврши разговорите за стабилизација и асоцијација (ССА) со земјата оваа пролет, со што ќе се отвори патот за членството во ЕУ. 
Сепак, комисијата предупреди договорот за ССА зависи од напредокот што ќе биде постигнат во спроведувањето на потребните реформи.
Процесот на ССА за Албанија ќе биде тежок во споредба со другите земји од регионот, вели Скендер Минџози, директорот на тиранскиот весник Газета Шкиптаре
„Повеќе од три години Албанија преговара за оваа спогодба, која од техничка гледна точка се смета за завршена“, изјави Минџози за „Гласот на Америка“. 
„Но, постојат проблеми со внатрешната политичка стабилност и изборните процеси секоја година. 
Како резултат на тоа, одговорот на ЕК е условен.“
Албанија, исто така, ќе одржи локални избори оваа година, и тоа се смета за тест за нејзината способност за одржување на слободни и фер избори во согласност со меѓународните стандарди. 
Политичките партии се очекува да започнат преговори овој месец за изборните реформи, кои беа проблематично прашање во текот на изминатата деценија.
Претходните избори, рече Минџози, поставија лош преседан: секојпат по организирањето на ваков процес, политичките партии веднаш го критикуваа истиот и правеа промени во изборниот закон.
„Локалните избори се одржаа во согласност со „одреден број правила“ кои сега според голем број учесници се сметаат за неприфатливи. 
Спроведувањето на фер избори зависи од способноста на политичките партии за пронаоѓање на заеднички јазик, но улогата на меѓународната заедница е исто така важна. 
Нејзината улога, според мене, треба да биде поважна отколку досега“, рече Минџози.
Друга важна област е борбата против корупцијата. 
Премиерот Сали Бериша дојде на власт во 2005 година со една антикорупциска платформа, ветувајќи дека ќе преземе решителна акција против овој проблем. 
Според аналитичарот Анди Бушати, корупцијата навистина може да се реши, но владата на Бериша не може да го стори тоа сама.
„Од политичката волја за борба против корупцијата зависи дали властите и граѓаните ќе можат да ги видат нејзините резултати. 
Сметам дека владата не треба да ја злоупотреби оваа борба. 
Ако владата сака да се бори против корупцијата тоа не може да го стори без да биде на иста линија со други независни институции“, рече Бушати.
