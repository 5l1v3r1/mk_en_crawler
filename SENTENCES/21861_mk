18/08/2008
ПРИШТИНА, Косово -- УНМИК и европската цивилна мисија во Косово, ЕУЛЕКС, ќе потпишат меморандум за разбирање во понеделник (18-ти август), кој ги регулира односите помеѓу двете организации во правосудството, полицијата и царината. 
Портпаролот на УНМИК, Александар Иванко за Б92 во неделата изјави дека шефот на УНМИК, Ламберто Заниер, и шефот на тимот за планирање на ЕУ во Косово, Рој Рив, ќе го потпишат. 
Приштинските медиуми објавија дека меморандумот, исто така, ја дефинира улогата на ЕУЛЕКС во Косово бидејќи УНМИК е реструктуиран.
Во другите вести, Русија ќе испрати демарш или протест до ОН поради одлуката на ЕУ за распоредување на полициската мисија ЕУЛЕКС во Косово, рече во неделата рускиот амбасадор во Белград, Александар Конузин, во интервјуто за весникот „Политика“. 
Конузин додаде дека Србија треба, исто така, да инсистира пред меѓународните институции дека ваквите дејства се нелегални, без оглед на тоа дали доаѓаат од ЕУ или од друга земја или организација во светот. 
ЕУ планира да распореди повеќе од 1.000 полицајци и правни експерти, кои ќе ги обучуваат специјалистите во идните институции на Косово. 
Конузин вели дека планот го крши меѓународното право, резолуциите на Советот за безбедност на ОН и Хелсиншката спогодба од 1975 година. 
(Tанјуг, РТС - 18/08/08; Б92, Танјуг, Политика, Фокус - 17/08/08)
