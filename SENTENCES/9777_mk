18/06/2013
Игор Јовановиќ и Бедрана Калетовиќ за Southeast European Times во Белград и Тузла -- 18.06.13
Настаните на неодамнешниот фудбалски натпревар во Тузла, Босна и Херцеговина (БиХ) измамија насмевка на лицата на многу навивачи и беа поздравени како чекор напред кон позитивните односи во регионот.
На натпреварот на 4-ти јуни босанските навивачи ги шокираа играчите и тренерите на српскиот тим, кога аплаудираа на српската национална химна. 
Link to Youtube video:
Претходно фудбалските натпревари во регионот беа причина за расправија, служеа како места за искажување на национализмот и честопати резултираа со насилство меѓу навивачите.
Радован Чурчиќ, селектор на српската репрезентација, изрази задоволство за натпреварот одигран против репрезентацијата на БиХ.
„Им благодарам на домаќините во Тузла. 
Оваа игра ќе отвори повеќе опции за нашата репрезентација, така што ќе можеме да играме почесто во овој град“, рече Чурчиќ за SETimes.
Поранешниот фудбалер Митар Мркела рече дека е воодушевен од реакцијата на публиката во Тузла.
„Ѝ честитам на публиката во Тузла. 
Им честитам на Босанците и Херцеговците. 
Tие положија важен тест. 
Среќен сум што сѐ беше за чиста десетка. 
Сакам да им кажам на сите во овој регион, на навивачите од целиот регион, јасно и гласно: следете го примерот од Тузла“, рече Мркела за новинската агенција Анатолиа.
„Ако војната почна со немири во 1990-тите, тогаш ваквото однесување на домашната публика навестува можност спортот конечно да се врати на својот изворен идентитет. 
Убаво е што Тузла го повлече првиот потег“, според изјавата на Вистина, правда, помирување, фондација која се застапува за правда од конфликтот во БиХ.
„Уште еднаш докажавме дека не сме град што шири говор на омраза или шовинистички национализам. 
Несомнено, културата на толеранција и почитување што се негува во Тузла е невообичаена за некого, но ние поставивме критериум за сите спортски навивачи во регионот за во иднина. 
Нека добрите вибрации почнат со нас“, се вели во изјавата на навивачката група Фукаре од Тузла.
Социологот и професор на Универзитетот во Белград, Дејан Вук Станковиќ, изјави за SETimes дека ова беше исклучително позитивен чекор, иако е премногу рано да се каже дали претставува пресвртница во односот меѓу луѓето кои беа во војна пред 20 години.
„Тешко е да се каже дали се работи за инцидентна ситуација или дека тоа е показател оти работите се менуваат на подобро. 
Мислам дека треба многу за луѓето кои водеа војна едни против други навистина да се помират. 
За почеток, би било доволно да се постави цел на меѓусебна толеранција и јас мислам дека ова е одличен чекор во таа насока“, рече Станковиќ.
Фудбалската асоцијација на Србија, пак, презеде одредени чекори во таа насока.
Селекторот на српската сениорска фудбалска репрезентација, Синиша Михајловиќ, им рече на своите играчи да аплаудираат на химната на противничкиот тим, без оглед на реакциите на навивачите, кои се обично сосема спротивни.
Српските играчи аплаудираа на хрватската химна пред неодамнешниот натпревар во Загреб.
„Која е разликата меѓу натпреварот со Хрватска и натпреварот со некој друг тим? 
Фудбалерите се поздравуваат пред натпреварот и што е проблемот да се аплаудира на химната на противничкиот тим? 
Така ќе се однесуваме ние“, рече Михајловиќ.
И граѓаните мислат дека настаните во Тузла беа позитивни.
„Би сакал да видам вакво нешто да се случи во Белград. 
Мислам дека е многу непристојно да се свирка и да се исвиркува нечија друга химна. 
Но, постои многу лутина и фрустрација, така што за тоа ќе треба да помине многу време. 
Значи, секоја чест на луѓето во Тузла“, рече за SETimes Никола Јевтиќ (45) од Белград.
Дали би аплаудирале на националната химна на друга земја од регионот на фудбалски натпревар? 
Кажете ни што мислите во делот за коментари.
