28/07/2011
Менексе Токјај за Southeast European Times во Истанбул – 28.07.11
Во текот на првите пет месеци од оваа година, повеќе од 100 турски жени починаа како резултат на злоупотреба. 
Како одговор на оваа статистика, високи државни претставници неодамна најавија планови за спречување на насилството врз жените.
Минатата недела претседателот Абдула Ѓул го водеше Државниот ревизорски одбор (ДДК) во спроведувањето опсежна истрага за случаите на домашно насилство и ефикасноста на правните и административните услуги поврзани со тоа.
Во исто време, шефот на новоформираното Министерство за семејство и социјална политика, Фатма Сахин, ги најави плановите за електронско следење на прекршителите. 
Планот бара прекршителите да бидат ставени под одредени забрани и редовно да се следат преку електронски лисици.
Борбата против домашното насилство е еден од главните приоритети на Сахин. 
Како поранешен шеф на парламентарната Комисија за истражување на убиствата за зачувување на честа, таа објаснува зошто државата не успеваше да спречи вакви убиства во минатото.
Женските организации одговорија позитивно на новиот план, додека се борат да спречат нормализација и „интернализација“ на домашното насилство во Турција. 
Но, во исто време, тие го сметаат планот за превентивен, не проактивен.
Претседателката на Федерацијата на женски здруженија на Турција, Канан Гулу, го поддржува новиот механизам на електронско лоцирање. 
Сепак, таа предупредува дека прашањето на насилството не треба премногу да се поедноставува. 
Електронските лисици можеби ќе ги казнат прекршителите, но не го спречуваат првичното насилство, рече таа за SETimes.
Назан Мороглу, експерт за законот за правата на жените, од истанбулската Адвокатска комора, се согласува дека насилството врз жените не може да се редуцира на наоѓање решение за одделните инциденти. 
„Тоа е проблем на половите кој ги вклучува аспектите на хирерархијата и моќта“, вели таа.
Покрај утврдените полови норми во општеството, еден од главните проблеми со кои се соочува Турција се непоклопувањата меѓу законските подобрувања и практиката.
Мороглу уверува дека електронското следење може да биде ефикасно единствено ако Турција развие силна техничка инфраструктура потребна за негова примена. 
Ќе треба време за да се изгради оваа инфраструктура и да се обучи соодветен персонал, вели таа.
Доброволката на Фондацијата Засолниште за жени (Мор Кати) Желал Јалцин смета дека се направени значителни законски подобрувања на граѓанските и кривичните закони од 2002 година.
Сепак, таа истакнува дека „законските подобрувања остануваат на хартија, тие не се применуваат секогаш во практиката“. 
Таа смета дека политичка волја и рационален буџет би обезбедиле лесно решение.
Вилдан Јирмибесоглу, адвокат и директор на истанбулскиот Гувернерски одбор за човекови права изјави за SETimes дека „до неодамна политичките власти сметаа дека насилството врз жените е пренадуено и вклучува само индивидуални случаи“, додавајќи дека неодамнешните иницијативи покажуваат позитивна промена.
По летната пауза со работата, парламентот најверојатно ќе ги усвои предложените амандмани на Законот за заштита на семејството.
Гулу ја истакна важноста на овие амандмани. 
„Со овој закон, жените кои пријавуваат насилство во полициските станици ќе бидат веднаш ставени под државна заштита“, вели таа.
Предлогот, исто така, вклучува заштита на немажени жени кои се во врска и финансиска поддршка за жртвите.
Женските организации инсистираат на тоа дека опсегот на програмата за заштита на жените мора да се прошири за да се овозможи повеќе жртви да ги променат своите идентитети и да се загарантира доверливост. 
„Оваа програма треба да ги покрие и смртните закани“, рече Јирмибесоглу.
Но, пред сé, женските групи продолжуваат да се застапуваат за подигање на јавната свест и подучување на општеството за домашното насилство.
