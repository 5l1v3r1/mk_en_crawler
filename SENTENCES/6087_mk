03/01/2011
Од Нефели Политис за Southeast European Times во Атина -- 03/01/11
Грчките купувачи велат дека го контролирале празничното трошење оваа година поради кратењата на платите и пензиите, додека сопствениците на продавниците во Атина, исто така, делумно ги обвинуваат штрајковите на синдикатите и протестите за намалените приходи од продажбата.
Вработените во јавниот транспорт во поширокото подрачје на Атина, кои се меѓу десетте илјадници вработени во јавниот сектор што протестираа против владините мерки на штедење, спроведоа серија прекини на работата и 24-часовен штрајк во неделите пред божиќните и новогодишните празници.
Штрајковите, заедно со кратењата на платите, бонусите и пензиите во јавниот сектор, се чини дека го обесхрабрија купувачкиот ентузијазам и го забавија сообраќајот на купувачите во центарот на градот.
Сопствениците на продавници ги врзаа своите надежи за празничната сезона, за зголемување на ниските бројки од продажбата и купувањето, забележани откако грчката влада воведе остри мерки на штедење во март, за намалување на големиот буџетски дефицит.
Социјалистичката влада на премиерот Јоргос Папандреу спроведе серија мерки, вклучително и кратење на платите на државните службеници, празничните бонуси и пензиите, замрзнување на државните вработувања и зголемени приходи и даноци од потрошувачката, во замена за заемот за финансиска помош од 110 милијарди евра од ЕУ и ММФ, за избегнување банкрот.
Во последнава недела кога вработените во јавниот транспорт во Атина одржаа 24-часовен штрајк, група студенти ги пееше Божиќните песни со анти-ММФ порака, додека празничните купувачи полека се собираа низ една од најфрекфентните улици со продавници во центарот на градот.
Студентите, кои собираа донации за финансирање театарска и танчерска група, пееја верзија од Божиќната песна „Дедо Мраз доаѓа во градот“, заменувајќи ги зборовите „Дедо Мраз“ со „ММФ“.
„Пееме Божиќни пезни тука веќе пет години.
Оваа година рековме дека нешто мора да се смени бидејќи не говориме за вообичаен Божиќ“, рече студентот Аркондула (23).
Таа рече дека никој од нејзините колеги студенти не очекува да најде вработување во нивната област на студии по дипломирање и првично се одлучува за „што било за почеток, работа во кафуле“.
Празничните купувачи излегуваа со малку купени работи во споредба со претходните години, велејќи дека оваа година трошат минимум на подароци -- кои Грците традиционално ги разменуваат за Нова година -- поради стриктните буџети на домаќинствата и стравувањата од нови кратења.
„Луѓето се воздржуваат.
Дури и ако сакаат да потрошат малку, се воздржуваат од тоа бидејќи не знаат што носи утре.
Во претходните години, луѓето беа порадосни.
Сега се колебливи и уплашени“, рече Антула, домаќинка.
Другите купувачи изгледаа како да имаат намера да ја прослават празничната сезона, па дури и ако тоа значи попразна трпеза и помалку подароци
„Гледајте, ние сме пензионери и не добивме [божиќен] додаток оваа година, така што не можевме да уживаме толку многу, но во ред е, што да се прави?
Не сум некоја што очајува ...
Правиме тоа што можеме“, рече Вики (62).
Во меѓувреме, сопствениците на бизниси, кои искажаа лутина поради штрајковите и уличните собири, рекоа дека нудат специјални промоции оваа година за поттикнување на купувачите.
„Раздвиженоста на купувачите беше многу мала за време на празничната сезона поради штрајковите и акцијата на синдикатите ...
Имаше голема разлика во споредба со минатата година.
Не треба да заборавиме дека додатокот што државните службеници го добиваа за Божиќ е скратен.
Оние кои сé уште добиваат додаток, добиваат само малку и тој се користи за покривање на другите потреби, не за купување“, вели менаџерот на продавница Јоргос.
Работниците и пензионерите одржуваат континуирани штрајкови и улични демонстрации од почетокот на годинава во знак на протест против мерките на штедење.
Вработените во приватниот сектор, исто така, се погодени и се соочуваат со зголемена несигурност на работното место поради промените во законите за работни односи.
Програмата на штедење, исто така, вклучува мерки за намалување на даночното затајување, чистење на непотребните државни трошења, ставање крај на корупцијата и создавање поефикасни државни служби.
