06/09/2007
(ДПА, ФТ, ББС, Гардијан - 06/09/07; ДПА, Ројтерс, АФП, Блумберг, Интернешнал хералд трибјун, ББС, ВОА, АКИ - 05/09/07)
Германија во средата (5-ти септември) објави дека спречи голем терористички заговор апсејќи тројца членови на група поврзана со Ал каеда. 
Тие, наводно, се подготвувале да спроведат „голем“ бомбашки напад врз американски воени и цивилни цели во земјата.
Осомничените -- двајца Германци кои ја примиле исламската вера и еден Турчин -- беа уапсени во малиот град Обершледорн, во државата Северна Рајна-Вестфалија, напладне во вторникот, рече на прес-конференцијата во Карлсрухе главната сојузна обвинителка Моника Хармс.
Тројцата, идентификувани од страна на полицијата како Даниел С., Фриц Г. 
и Аден Ј., се на 20-годишна возраст. 
Тие му припаѓаа на Сојузот исламски џихад, таинствена група со корени од Узбекистан и поврзана со Ал каеда, и се вели дека биле обучени во кампови во Пакистан минатата година.
Групата, наводно, собрала воени детонатори и околу 730 килограми хидроген пероксид, со кои ќе можеле да произведат бомби со експлозивна моќ од 550 килограми од ТНТ.
„Оваа количина ќе беше доволна да се предизвика штета од поголем обем отколку во Лондон и Мадрид“, рече Јерг Зирке, шеф на Федералната криминалистичка канцеларија, за новинарите.
Повеќе од 190 луѓе загинаа во бомбашките напади во Мадрид во март 2004 година. 
Во самоубиствените бомбашки напади од јули 2005 година во Лондон, загинаа 52 лица.
И покрај тоа што се чини дека групата сé уште немала избрано конкретни цели, германските власти веруваат дека планот бил да се искористат автомобил-бомби за максимално крвопролевање.
Осомничените, исто така, наводно планирале напади на други локации кои редовно ги посетуваат Американци, како што се дискотеки, барови и транспортни места, рече Хармс.
„Главниот мотив на групата во Германија бил омразата кон американските граѓани“, рече Зерке.
Осомничените, кои биле следени повеќе од шест месеци, се собрале два дена пред апсењето, очигледно за да почнат со подготовките за нападот. 
Околу 300 полицајци беа вклучени во следењето на мажите, рече Зирке.
Според извештаите од четвртокот, властите се обидуваат да пронајдат уште десет други лица, меѓу кои и Германци, Турци и лица од други националности.
Опишувајќи ја операцијата како најголема од ваков вид што досега е спроведена во Германија, Зирке во средата истакна дека цело време имало меѓународна соработка и посебно им се заблагодари на американските власти.
Безбедносните служби го спречија „еден од најголемите терористички чинови планирани досега во Германија“, рече Хармс. 
„Ние постојано повторувавме дека Германија е на мета на исламскиот тероризам и дека мораме да бидеме претпазливи.“
Во април Американската амбасада во Берлин издаде предупредување дека безбедноста на дипломатските места и воените постројки е зајакната и побара од Американците во Германија да бидат подготвени.
„Пораката беше делумно одговор на заканите од оваа група“, ДПА во средата ја цитираше изјавата на американски претставник, кој остана анонимен.
Гордон Џондро, портпарол на Советот за национална безбедност на Белата куќа, рече дека американскиот претставник Џорџ В. 
Буш, кој присуствува на економскиот самит на азиско-пацифичките нации во Сиднеј, е информиран за апсењата.
„Тој е задоволен што е спречен потенцијален напад и ја цени работата на германските власти и соработката на меѓународните агенции за спроведување на законот“, рече тој.
Германската канцеларка Ангела Меркел ги пофали властите вклучени во операцијата за нивниот „голем успех“ и за спречувањето на „ужасниот“ напад.
„Кога станува збор за борбата против тероризмот, меѓународната соработка е од клучна важност“, новинската агенција Блумберг ја цитираше нејзината изјава за новинарите во Берлин во средата. 
„Лекцијата од ова е дека опасноста не е само апстракција, таа е реалност.“
