13/04/2011
Од Пол Чикои за Southeast European Times во Букурешт – 13/04/11
Скоро една година откако владата го донесе законот за лустрација, Романија сé уште се бори да ги открие поранешните комунистички соработници во својата актуелна влада.
Околу 10.000 поранешни комунистички функционери, офицери на Секуритате и информатори, се сé уште активни во политиката и во економијата во Романија, рече Мариус Опреа, експерт во поранешниот Секуритате, за SETimes.
„Имаме сериозен хендикеп да ги откриеме поранешните комунистички соработници бидејќи цела деценија Романија беше директно управувана од нив. 
Стариот апарат долго време имаше контрола над комунистичката архива и стори сé што можеше да го попречи пристапот до нив или да ги скрие нивните досиеја“, рече тој.
Претседателот на Сенатот, Дан Воикулеску, беше обвинет за соработка со Секуритате -- тајната полицијата на комунистичкиот режим и главно угнетувачко тело. 
Во март највисокиот суд на земјата ја потврди пресудата што ја издаде Апелацискиот суд во Букурешт во февруари 2010 година.
Оваа пресуда, велат историчарите, може да биде преседан за откривање на другите високи романски функционери.
Воикулеску, основач на десничарската Конзервативна партија, беше првпат откриен како поранешен комунистички соработник во август 2006 година кога Националната банка за проучување на архивите на Секуритате (ЦНСАС), државно тело задолжено да ги провери досиејата на поранешниот режим, заклучи дека тој бил регрутиран под тајното име Феликс, на почетокот од 1970-тите.
„Никогаш не е премногу доцна да се носат вакви пресуди. 
Мораме да имаме чисти луѓе во политиката. 
Затоа ова може да биде преседан и ние може да се соочиме со нови откривања додека експертите ги покриваат поранешните комунистички архиви. 
Ве молам имајте предвид дека тие ги добија поранешните досиеја што сега ги проверуваат доволно доцна“, рече Опреа за SETimes.
Тој ја става пресудата во регионален контекст, откако Бугарија почна да ги чисти своите дипломатски тела од поранешните комунистички фунционери. 
Според Новините, 192 од сегашните 432 бугарски дипломати имаат врски со поранешната комунистичка безбедносна агенција.
„Ова се стандардите на западниот тип демократија, кои ако одлучиме да ја следиме, ќе мораме да ги примениме во практиката“, рече Опреа.
Законот за лустрација, усвоен во мај 2010 година, се сметаше дека е задоцнет и со мал практичен ефект. 
Иако истиот им забранува на поранешните комунистички претставници да вршат јавни функции во период од пет години, законот вели дека оние чии мандати се во тек, не можат да се отстранат. 
Сличен закон досега не е усвоен во Бугарија.
