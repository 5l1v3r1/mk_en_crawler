17/12/2008
AТИНА, Грција -- Додека уличните протести на младите Грци продолжуваат, премиерот Костас Караманлис во вторникот (16-ти декември) вети дека ќе се бори против корупцијата на високо ниво и дека ќе ги исчисти политичките институции. 
„Долго време нерешените проблеми, како што е корупцијата во секојдневниот живот и чувството на социјална неправда ги разочаруваат младите луѓе“, й рече Караманлис на парламентарната група на владејачката партија Нова демократија (НД). 
Тој призна дека владата ја потценила големината на проблемите кои ја мачат земјата.
Истиот ден, околу 20 студенти-демонстранти го окупираа каналот НЕТ на грчката државна телевизија, накратко прекинувајќи го емитувањето на вестите во знак на протест поради убиството на 6-ти декември на тинејџерот Александрос Григоропулос. 
Друга група млади луѓе фрлаа огнени бомби и камења на централата на грчката полиција во Атина, оштетувајќи притоа неколку автомобили. 
Во средата околу 50 млади луѓе одржаа симболичен протест во Акрополот во Атина, закачувајќи два огромни транспаренти околу еден час. 
(AНА-МПА, АП, ЕРТ, МРT - 17/12/08; AНА-МПА, НЕТ, Нафтемборики, In.news, Ројтерс, АП, АФП, РФИ, Телеграф, ВОА, Макфакс, Фамагуста газете - 16/12/08).
