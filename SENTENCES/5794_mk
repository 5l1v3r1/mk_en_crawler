18/05/2011
(Софија еко, Ксинхуа - 18/05/11; Канцеларија за дрога и криминал на ОН, Информатични сервис на ОН, прес-центар на ОН, АКИ, Епох тајмс - 17/05/11)
Граѓаните на Западен Балкан ја сметаат корупцијата за трето најважно прашање, по невработеноста и сиромаштијата, кое нивните земји мора да го решат, објави во новата студија од вторникот (17-ти мај) Канцеларијата за дрога и криминал на ОН (УНОДЦ).
Извештајот „Корупцијата во Западен Балкан: Митото според искуството на населението“ е заснован на истражувањето спроведено минатата година меѓу повеќе од 28.000 луѓе во Албанија, Босна и Херцеговина (БиХ), Хрватска, Косово, Македонија, Црна Гора и Србија.
Главниот фокус на студијата, финансирана од Европската комисија (ЕК), беше ставен на конкретното искуство на административната корупција, наместо на перцепцијата на луѓето.
Според УНОДЦ „еден од шест испитаници имал искуство со некаков вид мито со јавен службеник во текот на 12-те месеци пред истражувањето“.
Плаќањата во кеш беше заклучено дека се примарен вид мито во регионот: две третини од целото мито биле платени во кеш минатата година. 
Но, има голема разлика меѓу земјите.
На пример, во Албанија, плаќањата во кеш сочинуваат големо мнозинство од митото, додека другите видови мито, како што е давањето храна и пијалак, или скапоцености или друга стока на јавен службеник, беа опишани како „ретки исклучоци“.
Имало значителни разлики во просечната сума на мито платено во кеш во седумте земји на Западен Балкан, и таа се движи од 103 евра во Албанија и 174 евра во Косово, до 1.212 евра во Македонија.
Луѓето во БиХ морале да платат 222 евра за јавна служба, додека оние во Србија платиле 349 евра, а оние во Хрватска и Црна Гора -- 410 евра и 480 евра.
Од оние кои признале дека морале да платат барем еднаш мито минатата година, 28 отсто рекоа дека го сториле тоа за да добијат подобар третман. 
Исто толку испитаници го наведоа забрзувањето на процедурата како причина за ова, додека 16 отсто рекоа дека прибегнале кон ова за да избегнат плаќање парична казна; 12 отсто рекоа дека парите им помогнале да ја финализираат процедурата.
Извршниот директор на УНОДЦ, Јури Федотов, ги пофали земјите за признавањето на потребата за спроведување на истражувањето и за нивните напори за спречување на корупцијата.
„Областите нагласени во овој извештај ни даваат реален поглед на ситуацијата на теренот, што е многу клучно за властите, додека заеднички се бориме против коруптивните практики на сите нивоа“, рече тој.
Според комесарот за проширување на ЕУ, Штефан Филе, студијата „нуди многу корисна оценка“ за ситуацијата со корупцијата во Западен Балкан.
„Европската комисија го следи внимателно ова прашање и му придава голема важност на ова прашање, несомнено еден од најважните услови за која било кандидатска или потенцијално кандидатска земја која сака да ја исполни својата европска перспектива“, истакна тој.
