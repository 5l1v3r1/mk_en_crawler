13/08/2007
Од Игор Јовановиќ и Блерта Фониќи-Кабаши за Southeast European Times – 13/08/07
Претставникот на ЕУ во т.н. 
меѓународна тројка, која посредува со новиот круг разговори помеѓу Белград и Приштина, во неделата (12-ти август) рече дека поделбата на Косово може да биде дел од решението за конечниот статус на покраината. 
Запад и Русија претходно ја отфрлија можноста за каква било поделба на покраината долж етнички линии, стравувајќи дека истата може да охрабри сепаратистички движења на други места на Балканот.
Сепак, претставникот на ЕУ, Волфганг Ишингер, за новинарите изјави дека тројката ќе одобри каков било договор помеѓу етничките Албанци и Срби, и нема да отфрли ништо. 
„Ние бараме од двете страни да излезат надвор од ограничувањата. 
Ако двете страни ги повторат своите класични позиции, мала е надежта за компромис или градење мост“, рече Ишингер.
Поделбата на покраината по должината на реката Ибар е долготраен предлог на белградските претставници, но Албанците и Србите кои живеат на југ од реката жестоко се спротивставија на истиот. 
Повеќето историски српски религиозни места во покраината, вклучително и цркви и манастири како што се Грачаница, Пеќ, Призрен и Дечан, ќе останат во албанскиот дел ако има поделба.
Загубата на големиот град -- северна Митровица -- за Србија, исто така ќе им одземе голем дел од силата на преостанатите Срби во косовското собрание.
Преговарачката тројка на Контакт-групата -- Ишингер, претставникот на ЕУ Френк Визнер, и рускиот член Александар Ботсан-Карченко -- беше во Белград и Приштина изминатиот викенд. 
Тројцата дипломати остварија разговори со локалните водачи за да одлучат како да продолжат со новиот круг преговори, кој ќе го води шестчлената Контакт-група која вклучува американски, руски, германски, француски, британски и италијански претставници. 
Ишингер рече дека преговарачите планираат да продолжат со разговорите што е можно поскоро. 
Следниот состанок на претставниците на групата е можно да се одржи до крајот на овој месец.
По посетата на Белград во петокот, Ишингер за белградската телевизија Б92 изјави дека тројката мора да го поднесе својот извештај до генералниот секретар на ОН, Бан Ки-Мун, до 10-ти декември. 
Сепак, тој не кажа дали тоа значи дека датумот ќе биде исто така и краен рок за финализирање на разговорите.
Според Визнер, тројцата дознале од Србите и Албанците за нивните цели и платформи за иднината. 
„Имаме чувство на итност. 
Мирот е важен и сите ние сме посветени на истиот.“
„Ја објаснавме нашата мисија ... 
тука сме да го трасираме патот кон статусот. 
Ќе прифатиме [какво било решение] на кое страните ќе се согласат“, рече Визнер, додавајќи дека тројката не беше во Приштина за предлозите.
„Се надевам дека во следните месеци ние тесно ќе соработуваме и ќе го затвориме овој процес“, рече Ботсан-Карченко, повикувајќи на компромис помеѓу двете страни.
Српскиот претседател Борис Тадиќ по состанокот рече дека новите преговори ќе го отворат патот за компромис прифатлив за двете страни, кој, според белградските претставници, мора да го потврди и Советот за безбедност на ОН. 
Србите и Русите сметаат дека новиот компромис не може да се заснова на планот на поранешниот претставник на ОН Марти Ахтисари бидејќи истиот „пропадна во Советот за безбедност“.
Во март, по скоро една година бесплодни преговори помеѓу Белград и Приштина, Ахтисари му предложи на Советот за безбедност на ОН опција на надгледувана независност за Косово, чие население е 90 отсто албанско. 
Приштина и западните земји го прифатија планот, но, истиот беше отфрлен од страна на Белград и Русија. 
Русија го блокираше усвојувањето на планот во Советот за безбедност, по што новите разговори й беа предадени на Контакт-групата.
