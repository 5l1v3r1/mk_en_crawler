25/04/2007
Од Јонилда Кочи за Southeast European Times во Тирана – 25/04/07
Два месеци откако шестмина членови на владата беа заменети во реконструкцијата, изненадната оставка на министерот за надворешни работи Бесник Мустафај повторно ја потресе албанската влада.
Мустафај го објави својот потег на прес-конференцијата во вторникот (24-ти април).
„Уморен сум и тоа е доволна причина за да дадам оставка“, рече тој.
Опишувајќи го својот дел од работата во Министерството за надворешни работи како „најбогато и извонредно искуство во мојот живот“, тој му изрази благодарност на премиерот Сали Бериша.
Во соопштението за печатот Бериша рече дека ја прифатил оставката на министерот и изразил благодарност за нивната соработка.
Mустафај имаше вообичаен работен ден пред да го соопшти ова попладнето.
Тој го посети Охрид, во придружба на министерот за одбрана, Фатмир Медиу, и иамше неформален состанок со македонските официјални претставници.
Неговата одлука да поднесе оставка ги изненади многумина.
И покрај срдечниот тон од двете страни, медиумите шпекулираат дека овој потег претставува одраз на несогласувањата помеѓу Бериша и неговиот главен дипломат.
Поранешниот министер за надворешни работи Паскал Миљо изјави за печатот дека двајцата можеби се расправале околу квалификациите на албанските претставници во дипломатските мисии, како и за недоволниот напредок во обидот за гарантирање на ратификацијата од страна на сите 27 членки на ЕУ на Спогодбата за стабилизација и асоцијација со Албанија.
Според извештаите во печатот оставката уследи по долгиот телефонски разговор помеѓу двајцата претходниот ден.
Во извештаите се вели дека Бериша се пожалил оти Министерството за надворешни работи не ги создава вистинските услови за лобирање кај странските влади и не обезбедило важни состаноци помеѓу премиерот и неговите меѓународни колеги.
Некои натписи го поврзуваат овој потег со несогласувањето помеѓу Бериша и претседателката на парламентот, Јозефина Топали.
Сепак, целата причина зад оставката на Мустафај останува нејасна.
Тој беше близок пријател и колега на Бериша од формирањето на Демократската партија на почетокот од 1990-тите.
Тој е член на парламентот и претходно беше амбасадор на Албанија во Франција.
Мустафај поднесе оставка во клучно време за Албанија, со оглед на актуелните напори за решавање на статусот на соседно Косово.
Тој планираше официјална посета на САД, каде што требаше да се состане со американскиот државен секретар Кондолиза Рајс на разговори за Косово, евроатланската интеграција на Албанија и други прашања.
