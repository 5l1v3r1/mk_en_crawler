07/11/2006
(AП, АКИ, РФЕ/РЛ - 06/11/06; AП, АФП, ДПА, ББС - 10/09/06)
Црногорскиот државен обвинител, Весна Меденица, во понеделникот (6-ти ноември) изјави дека група етнички Албанци, уапсени пред скоро два месеца, се испитува за голем број обвиненија, вклучувајќи и тероризам.
Непосредно по црногорските парламентарни избори на 10-ти септември -- први откако земјата прогласи независност од Србија на почетокот од јули -- 14 етнички Албанци беа уапсени во јужниот пограничен град Тузи. 
Уапсените, меѓу кои и тројца американски државјани „претставуваа опасност за народот на Црна Гора“, според полицијата.
Според тогашните извештаи, за време на рацијата на куќите во градот и во блиските пештери било пронајдено различно оружје, вклучувајќи и лансери за проектили, минофрлачи, гранати, експлозиви, автоматски пушки и муниција.
Членовите на групата, наречена Движење за правата на Албанците во Црна Гора, планирале терористички напади во областа на Тузи, околу 20 километри јужно од Подгорица и во близина на границата со Албанија, според Меденица. 
Целта на планот, наречен „Орелски лет“, била заплашување на неалбанското население и прогласување автономија на регионот во кој доминираат Албанци, АП ја цитираше изјавата на обвинителот.
Именувајќи ги 18-те осомничени, во натписот на црногорскиот весник Дaн од вторникот се вели дека членовите на групата се под истрага за обвиненија меѓу кои и вклученост во тероризам и активности со цел нарушување на уставниот ред и безбедност.
Дел од финансиската поддршка на групата, наводно, доаѓала од членовите на албанската дијаспора во Запад, главно од имигрантите во САД, кои помогнале во обезбедувањето на оружје, муниција, фалсификувани документи и други средства потребни за спроведување на плановите.
Италијанската новинска агенција АКИ, исто така, го цитираше Меденица дека групата имала тесни врски со поранешните членови на сега веќе распуштената Ослободителна војска на Косово, со кои планирала да спроведе заеднички терористички активности.
Етнички Албанци сочинуваат околу 5 отсто од црногорското население од 620.000 луѓе и се главно во добри односи со владата.
По апсењата во септември, водачот на една партија етнички Албанци во Тузи рече дека тие биле „политички мотивирани“, со оглед на тоа што повеќето осомничени биле или поддржувачи или кандидати на партијата.
„Животот не застанува во деновите пред изборите“, BBC ја цитираше изјавата на премиерот Мило Ѓукановиќ, кој даде коментар во тоа време, отфрлајќи ги обвинувањата. 
„Крадците крадат во овие денови, убијците убиваат ... 
и оние кои се подготвени да вршат терористички активности се подготвуваат за тоа.“
Коментирајќи во врска со наводните тврдења на обвинетите дека биле малтретирани од страна на полицијата додека биле во притвор, Меденица вети дека ваквите наводи ќе бидат проверени. 
Ако тоа биде докажано, оние што се однесувале лошо со осомничените, ќе бидат казнети, рече таа.
