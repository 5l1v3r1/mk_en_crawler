07/05/2013
Енди Дабилис за Southeast European Times во Атина -- 07.05.13
Иако грчката влада објави дека нема да ја забрани неонацистичката партија Златна зора, комесарот на Советот на Европа за човекови права рече дека постојат доволно докази за поддршката на партијата на насилство за групата да се забрани.
Нила Муизниекс рече дека Грција мора да преземе поостри мерки за борба против појавата на расистичко насилство, за кое критичарите ги обвинуваат екстремистите. 
Иако тој не препорача дека Грција треба да ѝ забрани јавни функции на Златна зора, Муизниекс додаде дека владата „би постапила целосно во согласност со меѓународното право за човековите права“ доколку го стори тоа.
„Ако ја забраните Златна зора“, рече тој, „сè уште ќе го имате проблемот со расистичкото насилство во Грција, што претставува едно пошироко прашање“.
Златна зора има 18 места во парламентот, а во анкетите за јавното мислење поддршката за истата изнесува и до 13 отсто.
Советот на Европа -- одделен субјект од ЕУ -- го води Европскиот суд за човекови права, кој го применува кодексот на права потпишан од 47 земји-членки на советот.
Муизниекс ја посети Грција претходно оваа година и неодамна објави извештај во кој Златна зора се опишува како „неонацистичка и насилна политичка партија“ која треба да се изолира според законски обврзувачките меѓународни конвенции за човекови права потпишани од страна на Грција.
Коалициската влада, предводена од премиерот Антонис Самарас, ја отфрли идејата за забрана на една законски избрана партија.
Антонис Клапсис, шеф на истражувањето во Институтот за демократија „Констандинос Караманлис“ во Атина, рече дека владиниот неинтервентен пристап е вистинскиот начин за справување со Златна зора.
„Евентуалниот обид за забрана на Златна зора сега, во никој случај нема да помогне да се реши проблемот со десничарскиот екстремизам“, рече тој за SETimes. 
„Тоа ќе ја направи Златна зора да изгледа како жртва и ќе ѝ донесе нови поени на партиската поддршка. 
Коренот на проблемот е она што треба да се реши, а не симптомите.“
Меѓу октомври 2011 и декември 2012 година УНХЦР и Националната комисија за човекови права, регистрираа повеќе од 200 расистички напади во Грција, вклучително и многу насочени против имигрантите, кои се редовна цел на реториката на Златна зора.
Златна зора не одговори на барањето за одговор на обвиненијата на Муизниекс, но постираше линк на извештајот на својата веб-страница во која Советот на Европа се опишува како „Ционистичка институција“. 
Истата додаде: „Дрскиот комесар не виде и не слушна ништо за убијците, силувачите и крадците на нашиот народ од страна на варварските орди од Азија и од Африка“.
Владата брзо реагираше и спроведе апсења во случаите на насилство врз имигрантите, вклучително и убиството на еден Пакистанец кој се возел на велосипед на пат кон работа, непосредно пред посетата на Муизниекс. 
Тројца надзорници и еден сопственик на фарма за јагоди беа уапсени за пукањето и ранувањето на 29 имигранти кои работеле во фармата за јагоди, претежно од Бангладеш, откако тие побарале да им се исплатат заостанатите плати за шест месеци.
Алекс Сакелариу, социолог на Универзитетот Пантеон, кој е специјалист за проучување на екстремистичките групи, рече дека владата треба да ја гони Златна зора.
„За разлика од тактиката на молчење, подобро е да се обиде да ја разоткрие нивната идеологија во целост и да ги предизвика“, рече тој за SETimes. 
„Ако ги оставиме сами да ја репродуцираат историјата преку ревизионистичка тактика, тие ќе имаат можност да влијаат врз луѓето, особено помладите, што би било катастрофално.“
Златна зора, која доби само 0,29 отсто од гласовите на изборите во 2009 година, доби на популарност со своето спротивставување на владините мерки на штедење.
„Тие не треба да бидат во парламентот. 
Тие се нацисти и ми пречи што познавам луѓе на кои тие им се допаѓаат“, рече за SETimes Саимир Лимка (20), Албанец што живее во Грција.
(AП, 16/04/13; Катимерини, 15.04.13, 08.04.13, 01.04.13, 12.03.13)
Дали треба на политичките партии со екстремистички идеологии да им се забранат јавни функции? 
Споделете ги вашите размислувања во делот за коментари.
