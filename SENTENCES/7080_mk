12/04/2012
Игор Јовановиќ за Southeast European Times во Белград -- 12.04.12
Полицијата во Србија уапси девет лица и трага по уште пет други, во врска со нападите во 2008 година врз странските амбасади од страна на демонстрантите што протестираа против прогласувањето независност на Косово.
Осомничените, од кои неколку се фудбалски хулигани, беа уапсени во четири градови во вторникот (10-ти април) и средата.
Тие, и пет други осомничени по кои трага полицијата, се бараа во врска со палењето на 21-ви февруари 2008 година на Американската амбасада и каменувањето на Турската амбасада во Белград.
Американската амбасада беше нападната по митингот организиран од српската влада, кој привлече неколку стотици илјадници луѓе.
Стотици демонстранти, главно фудбалски навивачи, ја нападнаа и запалија Американската амбасада во центарот на Белград.
Полицијата се обиде да ја заштити зградата, која во тоа време беше празна, но набргу се повлече.
Зоран Вујовиќ, навивач на белградскиот фудбалски клуб Партизан, загина во нападот на амбасадата.
Вкупно 130 луѓе беа повредени, вклучително и 51 полицајци;
132 демонстранти беа уапсени.
Српскиот државен обвинител Загорка Доловац рече дека првичните апсења биле само почеток на една поширока акција.
„Нема да запреме тука.
Полицијата и обвинителството ќе продолжат да работат.“
Но, министерот за внатрешни работи Ивица Дачиќ рече дека полицијата не го известила за операцијата, како што е потребно.
„Тоа е недозволиво, бидејќи според законот тие се обврзани да го сторат тоа.
Јас бев избран од народот и парламентот да го водам министерството и да дејствувам како цивилна контрола на полициските акции, што не можам да го сторам ако не сум информиран за нивните дејства“, рече Дачиќ во интервју за белградскиот дневен весник Вечерње новости.
Тој додаде дека апсењата можеле да се извршат „во кој било момент“ наместо токму пред изборите на почетокот од следниот месец, како и одлучувачкиот натпревар во српскиот фудбалски шампионат, кога многу навивачи се собираат на едно место, што создава ризик по безбедноста.
Добривоје Радовановиќ, од Институтот за криминологија и социолошки истражувања, нема сомневање дека апсењата се поврзани со изборите на 6-ти мај.
„Би било навреда за српската полиција навистина да им требале четири години да откријат кој ја нападна амбасадата, по сите оние телевизиски снимки од настанот и апсењата извршени веднаш по немирите“, рече Радовановиќ за SETimes.
Сепак, тој е скептичен кога станува збор за лоцирање на оние кои ги наредија нападите на амбасадите.
„Една ваква истрага би водела до луѓе од политичките партии.
А меѓу партиите постои премолчен договор да не се апсат меѓусебно.
Тоа веќе се случуваше во некои истраги“, рече Радовановиќ.
