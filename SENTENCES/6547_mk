09/08/2011
Цветина Борисова за Southeast European Times во Софија -- 09.08.11
Бугарија неодамна ги објави резултатите од својот попис, што поттикна дебата во врска со бројот на Бугарите и другите етнички заедници во земјата, како и во врска со другите демографски карактеристики.
Според пописот, во Бугарија живеат 7,3 милиони луѓе, повеќе од половина милион помалку отколку во 2001 година.
„Ја имаме една од најлошите ситуација во Европа во поглед на стареењето и многу сериозен дел од луѓето се во своето трето [старо] возрасно доба.
Како резултат на тоа, стапката на наталитет се намалува“, рече за SETimes експертот по демографија на бугарската Академија на науките, Елица Димитрова.
Податоците од пописот покажуваат највисок раст кај бројот на луѓе над 65 години -- од 16,8 отсто во 2001 година на 18,5 отсто денес .
Експертите велат дека падот на населението е неколкудецениски тренд кој претежно се должи на негативната стапка на наталитет, но кај третина од случаите фактор е надворешната миграција.
Со сегашната стапка, населението во земјата ќе брои помалку од 5,4 милиони до 2060 година.
Потребни се повеќе ресурси за менување на трендот, но Димитрова вели дека „ова и понатаму ќе се влошува поради тоа што ќе има помалку економски активни луѓе“.
Скоро четвртина од населението, или 1,7 милиони, се над „работоспособната возраст“.
Делот од пописот кој се однесува на етничката припадност се покажа најконтроверзен, и различни политички групи се прашуваат дали резултатите ја одразуваат реалноста.
Многумина се изненадени што бројот на Ромите се намали, со оглед на нивните традиционално високи стапки на наталитет, макар што нивниот релативен удел се зголеми за 0,2 отсто, на 4,9 отсто во споредба со 2001 година.
Димитрова рече дека најверојатна причина за тоа е што одговарањето на прашањето за етничката припадност е по избор;
многу Роми најверојатно се изјасниле како Бугари или како припадници на други етнички групи.
Ромите и понатаму се трета по големина етничка заедница.
„Не е точно дека бројот на Ромите се намалил“, рече за SETimes претседателот на Обединетиот ромски сојуз, Жарко Чанков.
„Многу Роми ја кријат својата етничка припадност бидејќи се плашат од дискриминација, особено оние кои се пообразовани и успеале да се интегрираат во општеството“, рече Чанков.
Тој тврди дека миграцијата надвор од земјата -- другата најверојатна причина што ја даваат експертите -- немаше големо влијание бидејќи Ромите можеа да учествуваат на пописот онлајн.
Секое ромско семејство има најмалку еден член кој останал во Бугарија и кој можел да ги регистрира додека официјалните претставници можеа да ги посетат домовите на граѓаните.
Социологот Цветозар Томов, исто така, се сомнева во официјалните бројки.
„Има различни проценки и некои од нив покажуваат дека бројот на Ромите е всушност двојно поголем од објавениот“, рече Томов за SETimes.
Резултатите од пописот покажаа дека бројот на Турците, втората по големина етничка група, падна за 0,6 отсто, на 8,8 отсто од населението.
Претставник на граѓанското општество од „Заедно за надеж“, кој побара да остане анонимен, не се согласува со податоците од пописот.
„Ако е таков трендот, тоа се должи најверојатно на факторите како што се миграцијата и луѓето со двојно државјанство.
Ние имаме многу такви луѓе во нашата општина и некои од нив, најверојатно, не се во Бугарија за време на пописот“, рече претставнико за SETimes.
„Друг фактор е возраста.
Има многу села во Карџали кои се претежно населени со стари луѓе“, додаде таа.
Претставниците на македонската заедница објавија изјава во која тврдат дека бројот на Македонците е претерано намален на 1.600 луѓе, додавајќи дека заедницата не ги признава резултатите.
Пописот откри дека петтина од Бугарите се стекнале со средно образование.
„Тоа е позитивен тренд“, рече Димитрова, истовремено истакнувајќи дека квалитетот на образованието е друго прашање.
Различни студии покажаа дека стандардот на образованието драстично се намалил во последниве 20 години.
За првпат, пописот вклучува категорија луѓе -- 1,2 отсто од населението или 81.000 -- кои никогаш не стапнале на училиште.
