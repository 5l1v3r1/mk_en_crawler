25/07/2012
Енди Дабилис за Southeast European Times во Атина -- 25.07.12
Грчкиот тим на Лондонските игри е бројно најмал во последниве 20 години, и со буџет намален за повеќе од две третини, што покренува прашање колку неговите спортисти ќе бидат подготвени на светската сцена, и дали може да се мери со четирите медали што грчките спортисти ги освоија на Олимпијадата во Пекинг во 2008 година.
„Кризата удри, и грчката држава не може да обезбеди помош. 
Тие ни рекоа дека ќе добиеме 30 милиони евра да им помогнеме на спортистите да се подготват, но ни дадоа 8 милиони евра и потоа ништо“, рече за SETimes Спирос Капралос, претседател на грчкиот Олимписки комитет.
Грчката атлетска федерација не можеше да обезбеди никаква помош, и поради кризата, мораше, исто така, да ги откаже домашните активности, според Василис Севастис, претседател на федерацијата.
„Кратењата на финансиките средства за федерацијата минатата година и оваа година се толку големи што не ни дозволуваат да ги покриеме основните потреби“, рече Севастис.
Дури кога приватните спонзори стапија на сцена -- како што е грчката компанија за игри на среќа ОПАП, која е сега на продажба со цел да помогне во враќањето на грчкиот долг -- потребите на спортистите беа делумно покриени.
„Ни дадоа кислород за да можеме да се натпреваруваме“, рече Капралос.
Грчкиот олимписки тим вклучува 105 спортисти -- 66 мажи и 39 жени. 
Спортистите се жалеа за лошите услови во кои тренираат и трошоците што мораа самите да ги покријат.
„Немавме дури ни топли базени во зима и не можевме да се натпреваруваме на натпреварите во странство“, рече за SETimes Теодора Гиарени (22), пливачка во 4x100 метри штафета и 200 метри слободен стил.
„Морав да побарам од семејството и од пријателите да ми помогнат“, рече Костас Филипидис, скокач со стап.
Поддршката од тренерите не недостигаше, и покрај намалувањето на платите до 30 отсто и уништената опрема што не беше заменета.
Кризата се закани да го згасне Олимпискиот факел, бидејќи властите рекоа дека Грција не може да си дозволи дури ни да ја одржи церемонијата на палење на огнот во античка Олимпија. 
Приватните спонзори стапија на сцена за да ја одржат во живот традицијата.
Грчките спортисти ќе носат дополнителен товар, обидувајќи се да помогнат да се спаси репутацијата на Грција во Лондон, која е оцрнета со двегодишните слики на константни протести, штрајкови и немири против мерките на штедење.
Но, пливачот Јанис Калагарис (22), кој се натпреварува во 50 метри слободен стил, рече дека неговото внимание ќе биде свртено на натпреварот, а не на тоа што мислат луѓето за Грција.
„Не сакам да им покажам на другите дека не можеме да [бидеме динамични]“, изјави Калагарис за SETimes.
Мечувалката Василики Вујока (24) признава дека тешките времиња ја погодиле. 
Кога се натпреварува во странство, се соочува со сожалителни прашања од другите спортисти дали има доволно пари.
„Многу е стресно, но сакам да дадам сè од себе“, рече Вујока.
„Немаме што да им докажуваме на другите. 
Начинот на кој се бориме преку спортовите и борбите во нашата историја покажува што можеме да постигнеме“, рече за SETimes Александрос Николаидис, освојувач на сребрен медал во Атина 2004 и Пекинг 2008.
