05/05/2011
Од Мишко Талески за Southeast European Times во Скопје -- 05/05/11
Тоше Проески ја посвети својата кариера на поттикнувањето на хармонијата меѓу луѓето на Балканот.
Животот и работата на славниот пејач, кој загина пред четири години во автомобилска несреќа, беше одбележан изминатиов Велигден, со отворањето на спомен-куќата во неговиот роден град Крушево.
„Уметноста на Тоше на единствен начин ги поврзува луѓето на Балканот, без оглед на нивните етнички, национални и верски разлика“, рече посетителот од Босна и Херцеговина, 27-годишниот Нермин Спахиќ, за SETimes.
„Неговата музика и порака, и понатаму се симбол на љубовта и ги рушат сите националистички и антагонистички бариери.“
Но, ако Проески беше жив денес, ќе видеше ли доказ дека тие бариери паѓаат?
Политичките аналитичари велат дека иако е постигнат голем напредок во регионот кон помирувањето, недовербата останува.
„Генерално гледано, на локално ниво, или ако сакате, на хумано ниво, работите полека се нормализираат.
Но, заздравувањето на секоја рана трае долго време“, објаснува професорката Билјана Ванковска.
„Неповолните економски и социјални трендови влијаат негативно на работите, и автоматски создаваат услови за зајакнување на национализмот, нетолеранцијата и за барањето виновници и херои.“
„Потребно е многу малку за траумите да избијат на површина, па дури и омразата“, рече Ванковска, истакнувајќи ја како пример неодамнешната лутина во Хрватска во врска со пресудата за Анте Готовина на МКТЈ.
За Ивона Трајковска, обожавател на Тоше која ја посети спомен-куќата набргу по нејзиното отворање, токму овие тешкотии ја направија улогата на починатиот пејач толку важна.
Проески, рече таа, беше обединувачки симбол за регионот, кој сé уште го прогонуваат остатоците од конфликтите и долготрајните економски тешкотии.
„Луѓето од сите националности и вери одеа на неговите концерти.
Се дружевме и пеевме заедно, без оглед на нашите разлики и покрај бариерите што политиката ги создаде за време на изминатите конфликти“, рече Трајковска за SETimes.
И сé уште е така, додаде таа.
Важноста на пораката на Проески не беше изгубена кај македонската влада, која ја финансираше спомен-куќата.
Присуството на раководството на државата на отворањето имаше за цел понатамошно промовирање на универзалните вредности за кои Тоше се залагаше.
Министерката за култура, Елизабета Канческа-Милевска, ја нарече спомен-куќата „гест на благодарност за животната мисија на Тоше да ги обедини постојните разлики“.
Во исто време, тоа е признание за македонската -- и балканската -- културна историја, рече Канческа-Милевска за SETimes.
Куќата е импозантна градба од бетон и стакло на 870 кватратни метри во облик на крст.
Истата содржи преку 350 артефакти и фотографии кои ги претставуваат различните фази од животот и музичката кариера на Проески.
Посетителите можат да ја слушаат неговата музика и да гледаат исечоци од неговите концерти на неколку екрани.
Тоа е големо признание кон уметникот што успеа да го оствари она што повеќето политичари и водачи не можат -- надминувајќи ги поделбите кои предизвикаа хаос на Балканот.
„Големината на Тоше е токму тоа, како уметник и човек, тој успеа да ги надмине границите, да ги поврзе луѓето од различни делови на регионот, па дури и да ги надмине јазичните, националните, верските или генерациските разлики“, рече Ванковска.
„Неговиот пример -- но и оној на многу други -- покажува дека регионалната интеграција може да почне од долу нагоре, наместо како сегашниот тренд на поврзување на владејачките елити обично под покровителство на меѓународната заедница“, рече таа.
Лидија Зорба, од Центарот за применета психологија во Скопје, смета дека Проески помогнал во обликувањето на ставовите, особено на оние млади луѓе кои беа позаитересирани за иднината отколку за расправиите од блиското минато.
„Преку својата музика, Тоше вистински допре до она што се смета за основни и универзални вредности меѓу луѓето -- љубовта и хуманоста“, рече таа.
Преку неговиот зрел пристап кон славата и популарноста тој „й го покажа на својата генерација патот кон овие универзални вредности“.
