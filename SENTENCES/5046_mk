16/12/2009
Од Линда Карадаку за Southeast European Times во Приштина -- 16/12/09
Од почетокот на процесот на приватизација на косовскиот ски-центар Брезовица во 2006 година, истиот се соочи со неколку предизвици.
„Косовската филијала на Српската стопанска комора тврди дека претпријатието е во сопственост на белградски Инекс-Интерекспорт, како и дека Србија мора да стори повеќе за да го зачува имотот на своето претпријатие во Косово“, објави новинската агенција Танјуг на крајот од минатата година.
Според УНМИК, приватизацијата ја отпочнала Косовската доверителска агенција и Српската агенција за приватизација.
„Со цел да се намалат политичките тензии и да се чека решение за статусот на Косово“, приватизацијата беше одложена, според телевизиското шоу спонзорирано од УНМИК „Данас и сутра“.
Претседателот на Одборот на директори на Косовската агенција за приватизација, Дино Асанај, разговараше со SETimes за отворањето на најголемиот ски-центар во земјата за инвеститорите.
SETimes:
Какви се процедурите за приватизација на туристичкиот/ски центар Брезовица?
Дино Асанаj:
Косовската Агенција за приватизација користи индиректен метод.
Првично средствата на државното претпријатие (СОЕ) се префрлаат на [новото претпријатие] ЊуКо.
На тој начин истото ги ослободува средствата за директни инвестиции.
Старите финансиски обврски и побарувања се решаваат во текот на ликвидацијата на СОЕ [старото претпријатие].
SETimes:
Ќе ги поканите ли странските инвеститори да дојдат, да се натпреваруваат и инвестираат во овие капацитети?
Aсанај:
Бројот на досега регистрираните инвеститори во базата на податоци на агенциите изнесува околу 8,482.
Од нив 3.014 се преквалификувани, како што се локалните и меѓународните инвеститори.
Повеќе од 30 отсто од вкупните приходи [продажби] од приватизацијата се од странски инвеститори.
Во овој конкретен случај, „целната група“ потенцијални инвеститори ќе биде онаа со експертиза за конкретното работење на ова претпријатие.
SETimes:
Колку е важна приватизацијата за Косово?
Aсанај:
Туристичкиот/ски центар Брезовица СОЕ се наоѓа во општина Штрпче во југозападниот дел од регионот на Гњилане.
Соседни општини се Призрен, Сува Река, Урошевац и Качаник.
Туристичкиот/ски центар Брезовица е единствениот зимски туристички центар во Косово кој има исклучителните услови за скијање.
Во претпријатието моментно се вработени 225 луѓе, кои главно работат во хотелските капацитети.
Со оглед на фактот дека слични капацитети нема во Косово, нема значајни локални зимски туристички конкуренти, особено кога станува збор за скијањето.
Центарот ги има сите предуслови да стане најдобар рекреативен/ски центар во овој дел на Балканот.
Истиот обезбедува атрактивен поглед од планинскиот венец на Шар Планина и нуди одлични климатски услови кои овозможуваат скијање од ноември до мај.
Маркетиншките напори се многу ограничени, бидејќи главната активност се состои од директни лични контакти со клиентите.
На центарот моментно му е потребен маркетинг план и широка промоција, за да профитира од расположливите развојни можности.
