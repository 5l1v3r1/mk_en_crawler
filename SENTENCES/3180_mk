05/09/2006
(Хјуман рајтс воч, ФТ - 05/09/06; ДПA - 04/09/06)
И покрај некои позитивни чекори во последниве години, Хрватска мора да стори повеќе за да загарантира целосно почитување на човековите права на српските бегалци што се враќаат во земјата, се вели во извештајот на Хјуман рајтс воч (ХРВ) објавен во вторникот (5-ти септември).
Изразувајќи загриженост во врска со нерешавањето од страна на Хрватска на проблемите со кои и понатаму се соочуваат вратените етнички Срби во голем број области, вклучувајќи го домувањето, безбедноста и вработувањето, групата со седиште во Њујорк побара од ЕУ да изврши притисок врз Загреб за решавање на отворените прашања.
„Српските повратници во Хрватска сé уште живеат несигурен живот“, се вели во изјавата на ХРВ од вторникот, во која се цитира директорот на мониторинг групата за Европа и Централа Азија, Холи Картнер. 
„Хрватската влада мора да стане посериозна во поглед на подобрувањето на животот на оваа заедница, ако очекува напредок во врска со членството во ЕУ.“
Хрватска ги започна своите разговори за пристап во ЕУ во октомври и според широкото мислење земјата треба да влезе во Унијата во 2010 година. 
Секоја земја што се надева на влез во блокот мора најпрво да ги исполни екомонските и политичките критериуми, вклучувајќи го и почитувањето на човековите права и правата на малцинствата.
Околу 350.000 етнички Срби избегаа од Хрватска за време на конфликтот во земјата во периодот 1991-1995 година. 
Од нив, околу 120.000 се вратија, меѓу кои околу 17.000 во 2004 година и 2005 година, според владините цифри. 
Сепак, ХРВ смета дека постојано во земјата не живеат повеќе од 65 отсто од регистрираните повратници.
Процесот на враќање беше значително забавен во последните години и истражувањата покажаа дека бројката на српски бегалци кои се подготвени да се вратат во Хрватска не е поголема од 25.000. 
Затоа, сега од суштинска важност е властите да се фокусираат на подобрувањето на ситуацијата со човековите права на оние кои веќе се вратија, истакнуваат авторите на извештајот на 43 страници, нагласувајќи дека предусловите за реинтегрирање се исти како оние за поттикнување на враќањето.
„Нерешавањето од страна на Хрватска на станбените права, одземени за време на војната, испраќа порака дека Србите се граѓани од втор ред“, рече Картнер. 
„Наоѓањето на решение ќе сигнализира важна промена во ставот на Хрватска кон нејзиното српско население.“
Изразувајќи загриженост во врска со зголемениот број случаи на етнички мотивирано насилство и малтретирање врз припадниците на заедницата, ХРВ ги критикуваше властите поради непостојаното и нееднакво осудување на ваквите случаи.
Извештајот -- трет на групата во врска со враќањето на српските бегалци во Хрватска -- исто така ја искажува загриженоста во врска со „континуираната мала застапеност“ на заедницата во судството, државните институции и институциите на локалната власт.
Покрај тоа, ХРВ ги повика властите да ги забрзаат процесите на повторно вклучување на струјата во заедниците на српските повратници и поправање или реконструкција на српските куќи, уништени или оштетени за време на војната, како и обезбедување на целосен пристап на припадниците на заедницата до нивното обработливо земјиште.
