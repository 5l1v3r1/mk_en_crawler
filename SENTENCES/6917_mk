26/06/2012
Ивана Јовановиќ за Southeast European Times во Белград -- 26.06.12
Овогодинешниот годишен конгрес на балканскиот Военомедицински Комитет (БВК) овој месец заврши со договор за формирање на заедничка балканска медицинска единица.
Претседавачот со конгресот, полковник Зоран Поповиќ од Србија, објасни дека оваа единица ќе биде активирана во случај на масовни катастрофи. 
Фазата 1 треба да трае до 2015-та година, а единицата треба да биде целосно оперативна до 2017-та година.
Претседателот на комитетот, полковник Ѓоко Максиќ, исто така од Србија, за SETimes изјави дека со проектот ќе бидат формирани заеднички медицински тимови „кои ќе дејствуваат во итни ситуации, природни и други катастрофи“.
Два други договори постигнати за време на конгресот вклучуваат „размена на експерти [и] можност за подобра интероперабилност на воените медицински служби преку телемедицината“, истакна Поповиќ.
Тој ја опиша телемедицината како иновација во сите земји во регионот што ќе го подобри знаењето и квалитетот на лекување. 
Таа ќе им овозможи на лекарите да разменуваат слики и дијагностички процедури за многу краток временски период, како и да ги добијат мислењата на колегите од целиот Балкан.
„Сигурен сум дека размената на лекари и медицински техничари, во зависност од програмите за обука понудени од страна на воените медицински служби во регионот, ќе биде многу интензивна активност, бидејќи на сите нас ни беа понудени образовни програми и сите имаат високи квалитет. 
Посебен и многу важен сегмент на соработка во оваа област е размената на кадети [од] Воениот медицински универзитет“, рече тој.
Вкупно, 200 медицински експерти од војските на земјите-членки -- Турција, Грција, Бугарија, Романија и Србија - учествуваа на 17-та конференција. 
Албанија не присуствуваше, повикувајќи се на финансиски проблеми. 
Црна Гора присуствуваше, но со статус на набљудувач.
Целта оваа година, како и секоја година, беше да се разменат знаења и експертиза, со укажување на најдобрите идеи за подобрување на општата безбедност во регионот.
Еден од основачите на комитетот, бугарскиот полковник Евгениј Белоконски Илиев, рече дека придобивките од овие заеднички проекти излегуваат од границите на областа на воената медицина и се протегаат и во севкупните односи меѓу земјите.
„Пријателството и взаемната поддршка се најголемите придобивки ... 
бидејќи пријателите секогаш ќе ви помогнат подобро и побрзо од другите“, изјави Белоконски Илиев за SETimes.
Овогодинешниот домаќин, Србија, е единствената земја која не е членка на НАТО. 
Сепак, таа е на патот за членство, учествувајќи во програмата Партнерство за мир.
Претставник на Алијансата на конгресот беше генерал Роб ван дер Мер од Холандија. 
„Оваа конференција има придонес кон регионалната соработка во воената медицина, како и во поглед на науката и размената на информации во оперативната соработка“, изјави тој за SETimes.
