29/04/2005
(Канцеларија на високиот претставник - 29/04/05;
AП, Фена - 28/04/05)
Меѓународните официјални претставници во четвртокот (28-ми април) го поздравија напредокот постигнат за време на првата фаза од политичките разговори за реструктурирање на полицијата во Босна и Херцеговина (БиХ).
На крајот на тридневните преговори 11 партии со свои пратеници во парлементот се согласија за суштинските принципи на реформата.
Преостанатите прашања, меѓу кои и најконтроверзното прашање - одредувањето на границите на полициските зони - ќе бидат опфатени во втората фаза од разговорите.
Во согласност со барањата на ЕУ, договорот постигнат на планината Власиќ доцна во средата го отвора патот за формирање на единствена полициска структура на државно ниво, која ќе биде финансирана од државниот буџет и ќе биде ослободена од мешањето на политиката.
Поздравувајќи го договорот, комесарот за проширување на ЕУ Оли Рен ги пофали босанските политичари за нивната волја за пронаоѓање на решение.
„Мошне охрабрувачки е тоа што решенијата се во согласност со принципите на ЕУ“, босанската новинска агенција „Фена“ го цитира Рен во четвртокот.
„Суштината на политиката претставува наоѓање на решенија за тешки прашања и босанските политичари покажаа дека се подготвени да најдат одговори кои ќе бидат од корист за земјата во целина.“
Партиите во БиХ се согласија со формирањето на специјална работна група на експерти од двата ентитета на БиХ за подготовка на предлози за територијална поделба на локалните полициски области (ЛПО).
Премиерот на БиХ Аднан Терзиќ се очекува да ја назначи групата до 3-ти мај и потоа таа ќе ги презентира своите предлози за полициската карта до 9-ти мај.
Како почетна точка, рече Терзиќ, ќе се користи таканаречената „карта 9+1“, предложена од страна на Комисијата за реструктурирање на полицијата, предводена од поранешниот белгиски премиер Вифред Мартинс, која предвидува девет ЛПО плус Голема метрополитен област на Сараево.
Високиот претставник во БиХ Педи Ешдаун, исто така, ги пофали политичарите што учествуваа во разговорите.
Говорејќи за новинарите заедно со Терзиќ и Мартинс, тој додаде дека договорот за полициската карта треба да биде постигнат во втората и финалната фаза од разговорите, кои се очекува да продолжат на 11-ти мај.
Преговорите треба да завршат до 19-ти мај, кога тим на Европската комисија (ЕК) треба да пристигне во Сараево и да направи преглед на напредокот на БиХ во исполнувањето на барањата одредени во физибилити студијата на ЕУ.
Позитивната оценка би го отворила патот за започнување на разговорите на БиХ за Договорот за стабилизација и асоцијација со Брисел.
Парламентите на двата ентитети на земјата, Федерацијата на БиХ и Република Српска ќе имаат рок до средината на јуни да го ратификуваат финалниот политички договор.
Тогаш ЕУ треба да донесе одлука дали БиХ ќе оди напред по патот кон Европа, рече Ешдаун.
Американската амбасада во БиХ, исто така, го пофали напредокот постигнат во разговорите на планината Власиќ и ги повика партиите што учествуваат брзо да ги решат отворените прашања.
„Само со прифаќање на овие принципи босанските водачи ќе создадат полициска структура која ефикасно ќе им служи на своите граѓани и која ќе ги отвори вратите за европската иднина на Босна и Херцеговина“, се вели во соопштението од амбасадата.
