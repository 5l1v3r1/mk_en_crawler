08/08/2006
Од Ерлис Селимај за Southeast European Times во Тирана – 08/08/06
Албанија минатиот месец подготви нова национална стратегија за намалување на количината на загадувањето во земјата. 
Приоритетите вклучуваат подобрување на квалитетот на воздухот, заштита на изворите на вода и шумите и промовирање на рециклирањето.
„Во последниве години на животната средина во Албанија й беше нанесена штета, што лошо се одрази врз животите на луѓето, рече министерот за животна средина Љутфер Џувели. 
Новата стратегија се очекува да помогне во подобрувањето на ситуацијата, додаде тој.
Според премиерот Сали Бериша, Тирана е еден од најзагадените градови во Европа. 
Тој ги повика државните институции и локалните власти заеднички да работат на неговото расчистување.
„Проблемот на животната средина не е прашање на одредена институција, туку проблем што не погодува сите ... 
секој мора да даде свој придонес“, рече Бериша.
Тој го повика Министерството за образование да ги прегледа учебниците и да се погрижи тие да имаат текстови кои ќе се однесуваат на заштитата на животната средина и вети дека владата ќе преземе дополнителни чекори.
Сепак, ќе треба да поминат неколку години пред новата национална стратегија да биде ставена на сила. 
Нејзините цели треба да се спроведат почнувајќи од 2010 година.
Голема причина за проблемот со загадувањето е големиот број автомобили, од кои повеќето стари. 
Според официјалните проценки, на патиштата сега има повеќе од 200.000 автомобили, бројка која се зголемува за 10.000 годишно. 
Околу 40.000 од овие автомобили сé уште користат оловен бензин.
Повеќе од 80 отсто од автомобилите се движат на дизел гориво. 
Ако не се одржуваат соодветно дизел-моторите испуштаат големи количини микроскопски честички, наречени ПМ10, кои можат да се вгнездат длабоко во белите дробови и се канцерогени. 
Границата на СЗО за ПМ10 е 50 микрограми на метар кубен воздух, но на една централна крстосница во Тирана, 24-часовна просечна изложеност е 483 микрограми, додека највисоките нивоа се многу повеќе од тоа.
Според извештаите, загаденоста поврзана со сообраќајот ја зголеми стапката на смртност во делови од главниот град за 20 отсто во последниве десет години.
