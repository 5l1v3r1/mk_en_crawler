28/05/2008
Од Горан Трајков за Southeast European Times во Скопје – 28/05/08
Официјални претставници на двете балкански земји изминатиот викенд го посетија Рим за да присуствуваат на овогодинешните прослави во чест на Св. Кирил и Методиј.
Двајцата браќа, кои живееле во деветтиот век, ја создадоа словенската азбука, која подоцна стана основа за кирилицата.
По тој повод, папата Бенедикт Шеснаесетти во саботата (24-ти мај) одржа приватни аудиенции со бугарскиот министер за надворешни работи Ивајло Калфин и македонскиот премиер Никола Груевски.
Папата рече дека светците претставуваат пример за современиот свет и ги повика верниците на поголемо почитување на своето верско наследство.
За Македонија, чествувањата се случија во време на предизборна кампања и обновен меѓународен притисок за решавање на спорот околу името со Грција.
За време на посетата Груевски го потврди ставот на својата влада за ова прашање.
„Наша цврста определба е да станеме дел од евроинтеграциите како Македонци и никако поинаку“, рече тој.
„Не можеме да се одречеме од својот идентитет, култура и писменост, бидејќи тие се најважните предуслови за иднината на целиот народ.“
„Нема замена за идентитетот и затоа во ЕУ ќе влеземе како Македонци и никако поинаку освен како Македонци“, додаде Груевски.
Говорот на поглаварот на Македонската православна црква, пак, предизвика лута реакција во Атина.
„Свети Кириле, сé што направи во твојот и наш Солун е сега мртво“, рече архиепископот Стефан.
„Твојот роден град се претвори во пепел и прав, не преживеа ниту една буква од твојата и нашата азбука.“
„Во Солун, каде што луѓето некогаш говореа на твојот и нашиот јазик, сега е забрането тој јазик да се говори и да постои.
За жал, сé поврзано со Македонија е забрането и протерано.
Името на нашата земја, црквата и сé што е наше се оспорува“, рече тој.
Неговите зборови стигнаа на насловните страници во Грција, каде што многумина во нив видоа територијални претензии.
Изразувајќи ја загриженоста на својата земја, грчката министерка за надворешни работи, Дора Бакојани, ја повика македонската влада да ги осуди овие изјави.
„Она што се случи ги потврди грчките аргументи, позиција и политика, кои ја истакнуваат потребата за решавање на спорот околу името“, рече Бакојани, предупредувајќи дека ова прашање служи како инструмент на „иридентизмот“.
Но, во соопштението од понеделникот Македонската православна црква вели дека Грција ги извадила зборовите на архиепископот од контекст.
„Ниту некогаш, па ниту сега, не може да се негира дека Солун не е татковина на првото наше и сесловенско писмо, составено врз основа на говорот на тогашните тамошни жители“, се вели во соопштението.
„И токму затоа, Солун -- и духовна и културно -- ни припаѓа нам и на сите словенски народи во сите времиња.“
Свети Кирил и Методиј се родени во Солун во 9-тиот век.
Двајцата браќа станале мисионери на христијанството и ја создале глаголицата, првата азбука која се користела за пишување на старословенски јазик.
Источната православна црква ги слави како светци и ги нарекува „Еднакви на Апостолите“.
Во Бугарија, која започна со прославувањето на наследството на Свети Кирил и Методиј за време на отоманското ропство, 24-ти мај е државен празник, односно Ден на бугарското образование и култура, и словенската литература.
Денот на Свети Кирил беше прославен и во Москва и Белград.
Македонска делегација, предводена од амбасадорот во Руската Федерација, Златко Лечевски, положи цвеќе на споменикот на Свети Кирил и Методиј на Плоштадот на Словените во Москва.
Во Белград, македонскиот амбасадор во Србија, Александар Василевски, положи цвеќе на споменикот на браќата во Студентскиот парк.
Светла Димитрова даде свој придонес во овој извештај.
