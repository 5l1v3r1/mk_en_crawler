30/03/2009
(Американски Стејт Департмент - 25/02/09)
Грчката, турската и кипарската влада и властите во турскиот северен дел на Кипар „генерално ги почитуваат“ човечките права, се вели во извештајот на американскиот Стејт Департмент, објавен на 25-ти февруари.
Но, како и во повеќето други земји од Југоисточна Европа, има проблеми во некои сфери во 2008-та година, се додава во годишниот извештај за човечките права во овие три земји, опишувајќи ги проблемите во Турција како „сериозни“.
Државните закони во регионот вклучуваат одредби за тортура или друго брутално, нечовечко или деградирачко однесување или казнување на осомничените и затворениците, Но, сепак пријавени се случаи на полициско насилство врз затворениците во двата дела на Кипар и „особено врз недокументирани имигранти, лица кои бараат азил и Роми“ во Грција.
Според групите за човечки права и Европската Комисија (ЕК), имало „зголемување на тортурата и насилството“ од страна на турските сили за безбедност, велат од Стејт Департментот.
Според активистите за човечки права, лицата затворени за обични кривични дела биле изложени на исто толкав ризик да бидат малтретирани како и оние уапсени за политички престап.
Претставниците обично прибегнувале кон методи кои не оставаат физични траги, како удирање шлаканици, соблекување и заврзување на очите, лишување од храна и спиење, изолација, закани и потсмевање.
„Судовите спровеле многу истраги за наводно малтретирање и тортура од страна на силите за безбедност во текот на годината;
но, ретки се случаите кога тие ги осудиле или казниле престапниците“, се вели во извештајот за Турција.
„Кога судовите ги осудиле престапниците, казните главно биле минимални и пресудите биле често одложувани.
Властите обично им дозволувале на полицајците обвинети за малтретирање да останат на должност и повремено дури и ги поддржувале за време на судењата, кои често траат со години.
Друга загриженост, како што сопштуваат локалните невладини организации, претставуваат убиствата извршени од страна на турските сили за безбедност.
Овие сили убиле седум демонстратори во 2008-та година, според Фондацијата за човечки права, која исто така го соопшти дека бројот на сомнителна смрт на затворениците изнесува 32, од кои повеќе од половина „наводно биле самоубиства“.
Во извештајот за Грција се вели дека владата и нејзините претставници не извршиле некакви политички мотивирани убиства, но се споменува убиството на 15-годишниот Александрос Григоропулос од страна на еден полицаец во Атина на почетокот од декември.
Овој инцидент предизвика нереди и демонстрации низ целата земја кои траеа повеќе од еден месец.
Неколку цивили и полицајци беа повредени за време на немирите, кои исто така предизвикаа имотна штета во вредност од една милијарда евра.
Арбитрарните апсења и притворот не се легални како во Грција, така и во Турција.
Но, турската влада понекогаш не го почитува овој закон.
Грчката полиција „продолжи да спроведува пребарувања со голем размер и привремено притвори голем број странци, често во пренатрупани и бедни услови, додека одлучувала за нивниот престој.
Што се однесува до слободата на говорот и пресот, Стејт Департментот утврди дека грчките, грчките и турските власти во Кипар „генерално ги почитувале овие права во пракса“.
Меѓутоа, новинарите во турскиот дел на Кипар „биле повремено попречувани во нивното известување, казнети и добивале закани за посериозни обвинувања“.
Во извештајот за Грција се истакнува дека -- иако тие ретко се носат -- правните рестрикции на слободниот говор се сеуште на сила.
„Во повеќето случаи на клевета, обвинетите се ослободени со кауција без да одат во затвор“, се вели во извештајот.
Иако слободата на говорот и пресот е вклучена и во турските закони, властите и понатаму го ограничуваат нивното вршење на должноста со примена на ограничувања наведени во уставот или другите закони.
Контроверзниот член 301 од кривичниот законик на Турција, според кој кривично дело е да се навредува турската националност и им овозможи на обвинителите да испратат голем број интелектуалци, академици, писатели и новинари на суд, беше подложен на измени во април минатата година.
Иако измените предвидуваат поголема поделба помеѓу судот и идеолошки мотивираните адвокати, овој член и понатаму да го поткрепува судското гонење на интелектуалците обвинети за навредување на турската нација или Кемал Ататурк, основачот на модерната турска држава.
Меѓувремено, жалбите за повредување на човечките права беа игнорирани.
„И други закони го ограничуваат говорот, како што е законот против теророт и законите за пресот и изборите“, велат од Стејт Департментот.
Интернетот бил широко достапен во училиштата, библиотеките, приватните интернет кафиња и другите јавни места во земјата и владата ја поттикнува неговата употреба.
Сепак, во над 1470 прилики, властите го блокирале пристапот до веб страниците кои се сметале за неприфатливи.
Суд во Истанбул го забранил пристапот до YouTube во мај заради цртан спот кој го сатиризира Ататурк, Пристапот до овој сајт се уште беше забранет на крајот од 2008-та година.
Насилиството врз жените, вклучувајќи го и брачното малтретирање, и понаатму е проблем во овие три земји, според Стејт Департментот, кој е особено загрижен поради ситуацијата во Турција.
„Законот забранува насилство врз жените, вклучувајќи го и брачното малтретирање, но владата не го спроведува ефикасно“, се вели во извештајот за Турција.
Бројот на пријавени случаи на овој вид на кривичен престап нагло се зголемил во грчкиот дел на Кипар.
Имало приближно 690 случаи на домашно насилство, најголем дел врз жените, во текот на годината и 28 случаи на сексуално обесчествување од јануари до октомври.
Малтретирањето на децата е уште еден проблем во регионот, со исклучок на турскиот дел на Кипар.
Нема пријавени случаи за малтретирање на деца во овој дел на овој остров на Медитеранот, велат од Стејт Департментот, но, истакнувајчи дека „каков што е случајот и со домашното насилство, имало општествени и културни дестимулации да се побара правен лек за овие проблеми, за кои набљудувачите сметаат дека не биле доволно пријавувани.
Случаите на малтретирање на децата на другата страна на Зелената линија која го дели островот, како што се дознава, биле поврзани со домашното насилство, алкохолизмот, психички болести и културни сфаќања.
Стејт Департментот изрази загриженост за благосостојбата на децата во Грција, особено оние со ромско потекло, недокументираните мигранти или лицата кои живеат на улица, како и за значителниот број на убиства заради честа на девојчињата од страна на најблиските членови на семејството во Турција.
Друг заеднички проблем за овие три земји е трговијата со луѓе, која не е забранета со закон во северниот дел на Кипар.
Препродавачите илегално пренесувале жени до и во Кипар и Турција за сексуално искористување.
Во извештајот за Грција се вели дека „голем број на жени и деца и помал број на мажи биле илегално пренесувани до, како и низ земјата, за сексуално искористување и принудена работна сила“.
Во извештајот за Кипар се наведуваат инциденти на владата и социјална дискриминација врз турските Кипрани, Ромите, Филипинците и припадници на други малцински и етнички групи во грчкиот дел на земјата.
Властите во турскиот дел на Кипар не почитувале некои одредби од Третиот виенски договор од 1975-та година, правен извор за постапувањето кон грчките Кипрани и Маронитите во северниот дел на островот.
Ова „ги отежнало животите на 358 грчки Кипрани и 121 Маронити“, се вели во извештајот.
Во извештајот за Грција дискриминацијата и општественото исклучување на етничките малцинства, особено на Ромите, се наведува како уште една проблематична сфера, констатирајќи дека владата не го признава „етничкото малцинство“ и „лингвистичкото малцинство“ како правни термини, официјално признавајќи го постоењето само на „муслиманското малцинство“.
Слично, турскиот закон не ги признава етничките групи како национално, расно или етничко малцинство.
Припадниците на бројната курдска заедница кои се обидуваат да го бранат нивниот етнички идентитет или се залагаат за употреба на курдскиот јазик во јавност ризикуваат да бидат цензурирани, малтретирани или судски гонети, се вели во извештајот.
Само три верски заедници -- Ерменските православни христијани, Евреите и Грчките православни христијани -- уживаат правна заштита.
На другите етнички и верски малцинства, меѓу кои Алевитите, Езидите, Асирците, Курдите, Кафарите, Кавказите, Лазите и Ромите им е забрането целосно практикување на нивните лингвистички, верски и културни права и се соочуваат со силен притисок да се асимилираат“, велат од Стејт Департментот.
За да го погледнеш целиот извештај на Стејт Департментот за човечките права, кликни овде.
Забелешка на уредникот;
оваа статија е втора од серијата написи во два дела.
За да го погледнеш првиот дел, кликни овде.
