16/11/2012
Од Мухамет Брајшори и Ивана Јовановиќ за Southeast European Times во Приштина и Белград -- 16/11/12
Единица на Косовските безбедносни сили ќе маршира на воената парада во Тирана на 28-ми ноември, на одбележувањето стогодишнината од независноста на Албанија.
„Во чест на Денот на знамето и 100-годишнината од независноста на Албанија, Косовските безбедносни сили (КБС) почнаа да подготвуваат чета формирана специјално во чест на овој настан“, рече за SETimesИбрахим Шала, директор за јавни информации на министерството на КБС..
Шеесет и пет војници веќе се избрани за учество на парадата во Тирана, рече тој.
Шала објасни дека косовските војници ќе парадираат во нова униформа направена во согласност со стандардите на НАТО.
„Но, тие имаат косоварски идентитет кој ги прави поразлични од армиите на другите држави.“
Шала рече дека овој потег е дел од билатералната соработка што Косово ја развива со соседните држави.
„Имаме договор за соработка меѓу двете министерства за [одбрана] на Косово и на Албанија.
Исто така, имаме договори за соработка со Црна Гора и со Македонија“, рече Шала.
Но, вклучувањето на силите на КБС во албанската парада предизвика загриженост во некои кругови.
Велибор Стевиќ, претседател на Комитетот за безбедност на Движењето Силата на Србија БК, коалициски партнер на владејачката Српска напредна партија, изјави за SETimes дека Албанците во Косово „планираат да ги спојат Косово и Метохија и Албанија и да создадат Голема Албанија.
Присуството на КБС на албанската воена парада во Тирана, го докажува ова“.
Орхан Драгаш, директор на Институтот за меѓународна безбедност во Белград, не се согласува.
„Косовските Албанци само ја поддржуваат својата татковина.
Двете земји немаат амбиции да формираат унија, но имаат амбиции да владеат на малите пазари“, рече Драгаш за SETimes.
Албанија е членка на НАТО;
повеќето земји во регионот се или членки или дел од програмата на НАТО Партнерство за мир, рече Горан Петровиќ од Социјалдемократската партија на Србија, коалициски партнер.
„Присуството на Косовските безбедносни сили на парадата во Тирана не претставува ризик по регионалната безбедност и стабилност, со оглед на тоа што Косово нема да го нападне југот на Србија, ниту Албанија ќе ја нападне Македонија“, рече Петровиќ за SETimes.
Албанското Министерство за одбрана не одговори на повикот за коментар од SETimes.
Косовските граѓани ја поддржуваат одлуката за испраќање на војници на КБС во Тирана.
„Ќе бидам среќен да ги видам КБС во Тирана, рамо до рамо со албанските војници, бидејќи иако не сме обединети како држава, сега ние имаме подобри средства за поблиски врски и поголема размена отколку порано“, рече заSETimesХамиде Гаши, студентка на право од Приштина.
Гаши изјави дека ќе оди во Тирана да го види приуството на косовските војници на парадата.
„За Албанците, тоа е ден на прослава и јас не мислам дека некој треба да го смета за закана.
На крајот на краиштата, тоа не се повеќе од 100 војници, што може тие да направат, ништо“, рече за SETimesФитим Маќастена, жител на Приштина.
