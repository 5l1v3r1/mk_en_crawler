21/06/2010
Од Панајотис Кумантарос и ХК Цанис во Бломфонтајн и Атина за Southeast European Times -- 21/06/10
Неверојатно е што можат неколку дена самоиспитување и лавина лоши новинарски натписи, да направат за еден фудбалски тим.
Првата победа на Грција со 2:1, на ниво на Светското првенство во четвртокот (17-ти јуни) против Нигерија, не можеше да дојде во подобро време.
Пет дена порано, тимот изгуби од Република Кореја со 2:0.
Но, во четвртокот тимот се поврати, па дури и потсети на екипата која го шокираше светот во 2004 година кога победи на Европското првенство.
Победата до 2:1 на стадионот Слободна држава во Бломфотајн вклучуваше жестока игра на грчката страна во второто полувреме, потпомогната во голема мера од фактот што Нигерија играше со десет фудбалери поради црвен картон.
Избувливоста, намуртеноста и нерасположените погледи им отстапија место на воодушевените славења на теренот и во соблекувалните.
Атинските спортски весници во петокот излегоа со триумфални наслови.
Само неколку дена порано, тие ги навредуваа играчите и тренерите велејќи дека се мрзливи.
Германскиот тренер-ветеран Ото Рехагел, цел на голем дел од негативните критики во печатот, се поздрави со секого одделно по играта, додека менаџерот на тимот Такис Фисас, играч на сега историскиот тим од 2004 година, ги оправда дивите прославувања како добредојдено „олеснување“ од неверојатниот стрес под кој бил тимот.
Грчката репрезентација отпатува за Дурбан во петокот, 18-ти јуни, на еден слободен ден.
Родителите, сопругите, децата и девојките на играчите им се придружија, останувајќи претходно во Јоханесбург откако започна првенството.
Само еден инцидент го наруши инаку пријатното расположение и покажа колку се влошени односите меѓу тимот и грчките медиуми.
Фулбекот на Ливерпул ФК Соторис Кирјакос, одејќи кон автобусот на тимот, застанал да му даде изјава на грчки спортски новинар.
Неколку моменти подоцна, нигерискиот играч од средината Нванкво Кану поминал покрај него и му го поставил неизбежното прашања за исклучувањето на колегата од тимот Сани Каита.
„Да, тоа не уби, но и покрај тоа играта би се променила ако постигневме гол за време на нашата шанса во 59-тата минута“, рече тој.
„Да, Каита направи грешка, но нема причина и понатаму да го критикуваме.“
Грчките навивачи се погрижија да се почувствува нивното присуство во Бломфотнајн со околу 4.000 поддржувачи на трибините на стадионот Слободна држава.
Повеќето беа еднодневни патници од етничките грчки заедници во другите градови низ Јужна Африка, иако членовите на неофицијалниот навивачки клуб на репрезентацијата беа, исто така, видливи, како и бројните иселеници од Австралија, од кои многумина присуствуваа и на натпреварите на австралиските „Сокерос“.
„Денес момците играа како Грци;
ова е она што сакаме да го видиме, без оглед дали ќе го изгубиме секој натпревар“, рече Маринос од Мелбурн надвор од стадионот.
Џорџ, исто така од Мелбурн, рече дека 16-часовното патување од Австралија и големите трошоци се исплателе за да се види првата победа на Грција на Светско првенство.
„Ја следам грчката репрезентација насекаде;
Бев на Еуро 2008 во Австрија“, рече Тасос, навивач од Сиднеј.
„Тие ја имаа денешната игра и јас не верувам дека ние ќе изгубевме дури и ако Нигерија продолжеше да игра со 11 играчи.
Момците имаа храброст.“
За разлика од тоа, нигериските навивачи го искажаа своето разочарување.
„Многу сум тажен.
Покажавме многу слаб имиџ;
не бевме тим“, рече Винсент, Нигериец кој е со постојано живеалиште во Јужна Африка.
„[Ларс] Лагербек рече дека добро ја познава Грција и дека бил подготвен“, рече Сани, седејќи покрај него, во врска со шведскиот тренер на нигерискиот тим.
„Фудбалот што го игравме беше лош.
За жал, немаме ниту тим, ниту играчи какви што имавме во минатото.“
Едно изненадување беше ставот на јужноафриканските навивачи на стадионот.
Во голема мера тие ентузијастички ги бодреа Грците -- и покажаа мал ентузијазам за своите земјаци-Африканци од Нигерија.
Локалните спортски новинари ја припишаа таа реакција на меѓуетничките тензии што се во пораст меѓу нигериските имигранти во Јужна Африка.
