15/06/2011
Од Линда Карадаку за Southeast European Times во Тирана – 15.06.11
Тоа беше одлична година за туризмот:
Албанија имаше околу 3,5 милиони посетители минатата година, остварувајќи раст од 32 отсто во споредба со претходните години.
Властите ентузијастички очекуваат ова да се повтори.
„Нашите очекувања се засновани на подобрувањата што ги направивме во инфраструктурата и општо подобрувањата на туристичките услови“ рече за SETimes Ендри Јоргони, шеф на кабинетот во Министерството за култура и туризам.
„Сепак“, признава тој, „политичката ситуација може да има негативно влијание врз тоа“.
Недостатокот на инфраструктура, вклучително и несоодветните патни врски со најпопуларните атракции, се едни од главните проблеми што ја попречуваат земјата да го реализира својот туристички потенцијал, рече Јоргони.
Владата, додаде тој, сака да ги зајакне инвестициите во секторот и изготви нова легислатива за таа цел.
Дритан Џенго (35) води туристичка агенција во Тирана веќе осум години.
Истата нуди сé, од билети и пакети до патничко осигурување.
„Досега е добро“, вели тој за туризмот оваа година, макар што се согласува дека турбулентната политика на Албанија може да влијае на бројот на посетители.
Сепак, додава тој, индустријата доживеа „извонредно позитивна промена“ во споредба со пред неколку години.
Поголем дел од западните туристи претпочитаат научни посети, културен туризам и археологија.
Многумина доаѓаат од Велика Британија, Италија, Финска и Данска.
„Албанија е евтина за нив“, вели Џенго.
Во меѓувреме, додека сé повеќе посетители доаѓаат во Албанија, самите Албанци одат во странство за своите одмори.
Албанија сé уште „извезува“ повеќе туристи отколку што „увезува“, рече Џенго.
Меѓу причините, додаде тој, е и релативно ниското ниво на услугите во Албанија, и желбата да се видат други култури во Европа.
„Ако се спореди колку пари се трошат со квалитетот на тоа што се добива, сé уште е поевтино во странство отколку дома“, рече тој.
Во минатото Албанците претпочитаа да патуваат во земји каде што не требаа визи, како во Турција.
Но, визната либерализација го промени тоа, според извори од овој сектор, и има зголемен интерес за Хрватска, Грција и Шпанија.
Жителката на Тирана, Енкелејда Беќо, вели дека сака да ги поминува одморите во различни земји бидејќи сака да сретне нови луѓе, да види различни култури и да посети земји богати со историја.
„Исто така, убаво е и да се помине одморот на места каде што никој не ве знае ..
и каде што услугите се во согласност со квалитетот и цената“, рече Беќо за SETimes.
