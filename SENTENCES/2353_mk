01/03/2005
Од Разван Амариеи за Southeast European Times во Букурешт – 01/03/05
Скоро пред една година романските власти открија 404 буриња полни со над100 тони винилполихлорид на една фарма во Фелнак, село во близина на границата со Унгарија. 
Отпадот бил увезен од Франција од страна на романското претпријатие основано само два месеци претходно. 
Сопственикот на фармата, француски државјанин, требало да импровизира печка за отпад и да се обиде да ги неутрализира опасните супстанци -- план што би чинел десетпати помалку отколку да беше спроведен во Западна Европа.
„Операцијата би имала навистина негативни последици врз воздухот, земјата и водата во таа област“, според кантонската полиција за животна средина на Арад. 
Бурињата беа запечатени и неколку месеци подоцна беа однесени назад во Франција.
Според романското Министерство за животна средина бурињата содржеле само мал дел од токсичниот отпад што е донесен во Романија од земјите на ЕУ во последниве 15 години, со цел да биде неутрализиран или складиран. 
Не постојат официјални цифри, но се проценува дека се увезени 2.000 до 10.000 тони опасен материјал.
Сепак, од друга страна, повеќе од 2.000 тони пестициди собрани од 1990 година од државните романски фарми ќе бидат неутрализирани во Германија. 
Проектот ќе чини 4,8 милиони евра, при што 3,5 милиони евра ќе бидат обезбедени од страна на ЕУ преку програмата ФАРЕ.
Романија наследи од поранешниот комунистички режим катастрофална ситуација. 
Како резултат на скоро целосното непостоење на политика за животната средина, 20 отсто од нејзините реки беа мртви во 1989 година. 
Во меѓувреме, воздухот, земјата и подземните води беа загадени до токсични хемикалии од фабриките, рудниците и хемиските ѓубрива.
По падот на комунизмот, некои работи се подобрија. 
Моментно, само 10 отсто од реките не се во состојба да го одржуваат водениот свет, додека емисијата на опасни гасови е намалена за една третина. 
Но, другите проблеми се влошени -- во 1990 година имаше 221 квадратен километар паркови во Романија, додека ваквата површина се намали на 190 квадратни километри, директно влијаејќи на нивото на загаденост на воздухот.
Справувањето со токсичниот отпад и другиот градски отпад претставува еден од најтешките проблеми со кои се соочува Романија, која се надева на влез во ЕУ во 2007 година. 
„Само половина од романското население има пристап до организираниот систем на собирање ѓубре, додека индустрискиот отпад и отпадот од рудниците честопати лежи во импровизирани дупки“, рече Елена Димитру, шеф на Одделот за отпад при Министерството за животна средина.
Модернизацијата на депониите ќе чини 2,7 милиони евра. 
„Ако не го исполниме своите обврски, ризикуваме да не бидеме во состојба да влеземе во ЕУ во 2007 година“, потврди министерката за животна средина, Сулфина Барбу. 
Романија доби великодушен транзициски период преку своите преговори со ЕУ -- најмногу 18 години за исполнување на сите услови од поглавјето за животната средина. 
Сепак, како што велат многумина аналитичари, дури и тоа би можело да не е доволно.
