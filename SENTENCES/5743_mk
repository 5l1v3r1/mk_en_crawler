28/06/2011
(Вашингтон пост, Бостон глоб - 28/06/11;
американски Стејт департмент, Си-Ен-Ен, ВОА - 27.06.11)
Македонија вложи силни напори во борбата против шверцот со луѓе минатата година, се вели во извештајот на американскиот Стејт департмент објавен во понеделникот (27-ми јуни), кој ја враќа оваа балканска нација меѓу најдобрите во светот во оваа област.
„Владата имаше значајни заложби во рамките на своите напори за спроведување на законот, во однос на борбата против шверцот со луѓе, осудувајќи поголем број прекршители поврзани со шверц и обвинувајќи и осудувајќи еден функционер за соучество во шверц во 2010 година“, се вели во неговиот извештај Шверц со луѓе 2011 (ТИП).
Покрај тоа, бројот на жртвите на шверцот со луѓе идентификувани од македонските власти, исто така, порасна минатата година, кога беше отворено ново засолниште за жртвите на домашното насилство.
Македонија, која е изворна, крајна и транзитна земја за мажи, жени и деца за сексуална трговија и принудна работа, „целосно ги исполни минималните стандарди за елиминирање на шверцот“, заклучи Стејт департментот.
Истиот, сепак, истакнува дека на Скопје сé уште му останува да го подобри својот пристап кон жртвите од таквиот вид криминал, како и своите процедури за идентификување на случаите на шверцување.
„Точното идентификување на случаите на шверцување и комбинирањето на шверцот со луѓе и другите кривични дејства и понатаму се проблем, што го зголемува ризикот неидентификувани жртви на шверц да се соочат со континуирана експлоатација или депортација, и да немаат корист од помошта“, се вели во извештајот.
Единаесеттото годишно издание на извештајот ТИП ги оценува напорите во борбата против шверцот што 184 земји и територии ги направиле во 2010 година и ги рангира во една од четирите категории, или нивоа.
Оние за кои ќе се заклучи дека целосно го исполниле минимумот меѓународни стандарди за елиминирање на шверцот се рангираат во Ниво 1, кое го сочинуваа 32 земји оваа година.
Единствените земји од Југоисточна Европа (ЈИЕ) во оваа група се Босна и Херцеговина, Хрватска и Македонија, која најпрво беше ставена во таа категорија во 2008 година, но излезе од истата минатата година.
Девет други земји од регионот -- Албанија, Бугарија, Грција, Косово, Молдавија, Црна Гора, Романија, Србија и Турција -- се рангираа во Ниво 2, составено од 85 земји.
Таа група ги вклучува оние држави кои не ги исполнуваат целосни мининалните стандарди за елиминирање на шверцот, но вложуваат значајни напори да го остварат тоа.
Кипар е единствената држава од ЈИЕ од регионот која беше рангирана во Ниво 2 на Листата на следење на Стејт департментот оваа година.
И покрај своите напори за целосно исполнување на минимумот меѓународни стандарди, владата „не успеа да докаже зголемени напори во борбата против шверцот со луѓе во текот на претходниот период на известување;
затоа, Кипар се најде во Ниво 2 на Листата на следење“, објаснува истиот.
Меѓу другите причини за тој потег се тоа што кипарските власти „не ги судеа енергично или осудуваа прекршителите во врска со шверцот“, како и фактот дека „многу малку судски гонења резултираа со одговорност на шверцерите во 2010 година“.
Друг проблем е тоа што тие „ниту осудија, ниту казнија кој било функционер соучесник во шверцот во Кипар“.
