18/04/2013
Круно Картус за Southeast European Times во Осиек -- 18.04.13
Неодамнешното апсење на претседателот на Ракометниот сојуз на Јужна Европа, Санди Шола, кој е обвинет за проневера на повеќе од 10 милиони евра, ја покажува посветеноста на земјата на борбата против корупцијата, но покажува дека земјата мора да се фокусира на банкарскиот сектор, велат експертите.
„Одлично е да се види дека државата презема дејства и има волја за решавање на проблемите во банкарскиот сектор. 
Сега е важно да се види дали истрагата ќе води до судски одлуки и како ќе заврши“, рече за SETimes Никола Кристиќ, претседател на Трансперенси интернешнал Хрватска.
Шола е мнозински сопственик на Карловачка банка, која вреди повеќе од 26,6 милиони евра. 
Полицијата го уапси на границата, каде што се враќаше од фудбалски натпревар во Скопје.
Неговата мајка, Мариа Шола, претставничка и советничка на управата на банката, и неговите браќа, Петер и Томислав Шола, беа, исто така, уапсени.
Канцеларијата за сузбивање на корупцијата и организираниот криминал, исто така, го уапси Лука Миличиќ, поранешен директор на градежното претпријатие Далековод, и тројца други, во акцијата. 
Истражниот судија им одреди мерка притвор во траење од еден месец.
Канцеларијата ги обвини осуммината дека ѝ нанеле штета во висина од 5 милиони евра на Карловачка банка и 7 милиони евра во Далековод меѓу 2007 и 2012 година, одобрувајќи кредити за нивните сопствени приватни претпријатија.
„Успешната работа на полицијата и квалитетната соработка со државното обвинителство заслужува секаков комплимент и поддршка од Министерството за внатрешни работи“, рече за SETimes Ранко Остојиќ.
Но, не се согласуваат сите дека случајот бил решен навремено.
„Случајот и сомневањата за работењето на Карловачка банка траат повеќе од една деценија ... 
и граѓаните го изгубија трпението“, рече за SETimes Мунир Подумљак, претседател на Партнерството за социјален развој, невладина организација која се фокусира на корупцијата.
Според Подумљак, недостатокот на банкарска регулатива во земјата може да биде проблематичен во борбата против корупцијата.
„И покрај напорите на ЕУ да ги стави банките барем под делумна контрола, нема национални или меѓународни иницијативи [за банкарскиот бизнис да стане транспарентен], иако токму оваа јавност ги плаќа и надоместува штетите од ваквото работење.“
Крстиќ се согласува. 
„Улогата на Хрватска народна банка, во контролирањето на банкарскиот сектор, може да биде многу поцврста. 
Можно е лоши кредити да има и во другите, поголеми банки.“
Дали фокусирањето на банкарскиот сектор може да ѝ помогне на Хрватска да се бори против корупцијата? 
Кажете ни ги вашите размислувања во коментарите долу.
