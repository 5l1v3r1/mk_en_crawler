21/07/2009
Од Марина Рогановиќ за Southeast European Times во Подгорица -- 21/07/09
Додека најновите експерименти со помош на сателити за предвидување на земјотресите ветуваат, истражувањата во ова поле се сé уште во самиот зародиш. 
Програмата на НАТО Наука за мир и безбедност (СПС) е вклучена во ова истражување во Југоисточна Европа, каде што ги финансира напорите кои, според директорот на проектот Бранислав Главатовиќ, „ќе претставуваат важен чекор напред кон подготвеноста и превентивните активности во справувањето со катастрофи во Западен Балкан“.
СПС го лансираше тригодишниот проект во октомври 2007 година, финансирајќи го со 638.000 евра. 
Главатовиќ го координираше проектот од неговото седиште во Подгорица.
На веб-страницата на проектот се опишува целта на напорите. 
„Во изминативе векови, јужниот дел од Европа беше уништен од огромен број големи земјотреси, што резултираа со човечки жртви и огромна материјална штета. 
Поради интензивното градење и зголемувањето на урбаното население во изминативе две децении, сегашните последици на ваквите катастрофални настани би биле уште подрастични. 
Затоа, од голема важност е соодветно да се процени сеизмичката опасност, да се подигне јавната свест и да се подобри планирањето и управувањето со катастрофи во целиот регион.“
Според Главатовиќ, проектот е задолжен за „распоредување нови сеизмички инструменти во земјите-учеснички“. 
Тука спаѓаат Албанија и сите поранешни југословенски републики, со исклучок на Словенија.
Главатовиќ објасни дека предвидувањето на земјотресите е чекор поблизу до науката и подалеку од научната фантастика „благодарение на огромниот технички развој во последниве децении. 
Развиени се голем број методи, не само за „,пост-фестум’ следење на сеизмичката активност, туку и за следење на подготвителниот процес на акумулација на деформации во камењата каде што ќе се случи земјотресот“.
Една од овие техники сега се спроведува во Црна Гора, каде што професорот и неговиот персонал инсталираа „нов, високопрецизен ГПС“, кој дозволува „трајно следење на неколку главни тектонски блокови“.
Со комбинирање на некои од новоинсталираните ГПС станици и постојните национални трајни ГПС мрежи МОНТЕПОС, Сеизмолошката опсерваторија на Црна Гора „ги следи кинематичките параметри на Земјината кора (за да) ги регистрира тектонските знаци на подготвување за земјотреси“.
Проектот ќе резултира со хармонизација на мапите за сеизмичката опасност во регионот. 
Главатовиќ вели дека сите земји вклучени во проектот моментно користат „стари мапи за дефинирање на сеизмичката опасност“, кои не ги исполнуваат стандардите на ЕУ. 
Кога ќе биде завршен проектот, сите партнерски земји ќе имаат „модерни сеизмички мапи, хармонизирани со европските стандарди“.
„Сложена база на податоци ќе биде воспоставена како конзистентна апликација на Географски информатички систем (ГИС), со каталошки податоци за земјотресите во целиот регион“, додава Главатовиќ.
