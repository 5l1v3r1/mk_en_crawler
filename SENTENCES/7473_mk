29/03/2013
Линда Карадаку и Игор Јовановиќ за Southeast European Times во Приштина и Белград -- 29.03.13
Косово и Србија прават напори да се договорат за чувствителните прашања, но аналитичарите велат дека помирувањето ќе зависи од политичката волја и постконфликтната транзиција.
Соња Бисерко, директорка на Хелсиншкиот комитет за човекови права во Белград, изјави за SETimes дека помирувањето меѓу Србите и Албанците е можно, но ќе бара храброст.
„Тоа е сложен процес бидејќи постконфликтните општества се обидуваат да ја надминат траумата што ја создадоа масовните кршења на човековите права што се случија во Косово. 
Исходот од процесот зависи од карактерот на конфликтот и постконфликтната транзиција, политичките актери и политичката волја за отпочнување со морално и политичко заздравување“, рече Бисерко.
„Сега се наоѓаме во најтешката фаза од преговорите; постои голем отпор во Србија и во коалицијата“, рече таа, но изрази силна надеж дека ќе се постигне договор меѓу Србија и Косово.
„Србија и Косово ќе направат важен чекор ако биде потпишан договор. 
Ќе се отворат нови можности за целиот регион и затворањето на територијалните спорови ќе придонесе за целокупната стабилизација“, рече таа.
Косовскиот премиер Хашим Тачи изјави за Советот за безбедност на ОН на 22-ри март дека решавањето на практичните, техничките и меѓудржавните прашања помеѓу двете држави ќе ги исполни главните предуслови што би воделе до взаемно признавање, процес кој е исклучително тежок како за Косово, така и за Србија.
Тачи упати конкретен предлог до Белград минатата недела.
„Потпишувањето мировен договор кој ќе ги регулира односите меѓу Косово и Србија, нашите меѓудржавни односи, вклучително и барањето прошка од страна на Србија, обезбедувањето надоместок за воена штета, решавањето на проблемот со исчезнатите и другите прашања поврзани со војната, би помогнало да се создаде позитивна атмосфера во поглед на справувањето со минатото и придвижување кон иднината“, рече тој.
Спогодбата со Србија би вклучувала „барање прошка од страна на Србија, надоместок за воена штета и [поголема јасност] во врска со исчезнатите лица“, рече Хајредин Куци, косовски вицепремиер и министер за правда.
Но, српскиот премиер Ивица Дачиќ го отфрли предлогот, велејќи дека планот им служи на косовските политички цели.
„Ниту еден мировен договор или регулатива за воени репарации не беше спомената во официјалните преговори меѓу Белград и Приштина. 
Ваквите изјави им служат на целите на Приштина. 
Сметаме дека ваквиот предлог е апсолутно неприфатлив“, рече Дачиќ.
Александар Вулин, шеф на канцеларијата за Косово во српската влада, рече дека Србија не може да му плати воени репарации на Косово „бидејќи тоа е дел од Србија“.
„Барањето за воени репарации не звучи како повик за помирување, туку како понижување на Србија. 
Тоа е обид да се создаде конфузија, бидејќи околу 200.000 Срби беа протерани од Косово и во март 2004 година околу 30 српски средновековни цркви беа запалени. 
Според тоа, кој треба да му плати кому?“, рече за SETimes Милош Пантиќ, жител на Митровица.
Бисерко не се согласува.
„Воените репарации се начин да се постигне напредок. 
Сепак, мислам дека Србија ќе ги избегнува што е можно повеќе“, рече таа за SETimes.
Според Тачи, Србија досега одбила официјално да побара прошка „за спонзорираните злоупотреби што беа направени од нивниот режим против човековите права и етничкото чистење во Косово“.
За да го поттикне процесот на помирување, косовската влада формираше Работна група за справување со прашањата на минатото и помирување на 18-ти март.
„Оваа група ќе се посвети детално на репарациите за сите воени жртви во Косово -- пред војната и за време на периодот на транзиција“, рече Хајредин Куци, косовски вицепремиер, на првиот состанок на работната група.
„Главната цел на групата ќе биде подготвување национална стратегија за помирување“, рече Дурата Хоџа, претседател на групата и политички советник на премиерот.
Но, Беким Блакај, директор на Центарот за хуманитарно право во Косово, е скептичен во врска со способноста на групата да подготви стратегија за транзициска правда, која би влијаела на признавањето на вистината од сите страни.
Минатиот месец српските власти за човекови права објавија дека извинувањето на поранешниот српски генерал Драгољуб Ојданиќ на жртвите на неговите постапки против косовските Албанци во 1999 година претставува важен гест во поглед на помирувањето.
„Ова извинување на жртвите е важно и значајно за процесот на помирување“, рече Бисерко за SETimes.
Ојданиќ, поранешен началник на Генералштабот на Југословенската армија, ја призна својата вмешаност во воените злосторства врз косовските Албанци на почетокот од 1999 година, искажувајќи „целосно прифаќање на заклучоците од пресудата“ во неговите постапки, осуда и казна, и изрази „жалење за страдањето“ што го претрпеле жртвите како резултат на постапувањето за кое е осуден.
Ојданиќ ја повлече жалбата против пресудата на МКТЈ минатиот месец во Хаг.
Блакај вели дека нови судски процеси против воените злосторства би помогнале да се постигне консензус за минатото.
„За признавањето на воените злосторства највеќе ќе влијаат Албанците и Србите, иако ваквото признавање може да бара широка јавна дебата. 
Ако тоа биде направено како што треба, ќе има големи шанси за стабилно помирување меѓу Албанците и Србите“, рече Блакај за SETimes.
Според Бисерко, најпрво мора да бидат исполнети некои предуслови, за Албанците и Србите да го почнат процесот на помирување,
„Тоа значи дека Србија, како држава и српското општество мора да признаат и прифатат одговорност за масовните кршења на човековите права на Албанците со децении. 
Тоа сигурно не е лесна задача, но е предизвик за секое општество и израз на неговата зрелост“, рече Бисерко за SETimes.
