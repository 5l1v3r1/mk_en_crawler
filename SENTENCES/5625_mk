03/06/2010
Од Игор Јовановиќ во Белград и Лилјана Ковачевиќ во Бања Лука за Southeast European Times -- 03/06/10
Властите во Република Српска (РС) изразуваат незадоволство од дејствата на Белград во последниве месеци, иако се внимателни да влезат во конфронтација со српската влада.
Првите реакции дојдоа откако српскиот парламент усвои декларација на крајот од март, осудувајќи ги убиствата од 1995 година на околу 8.000 Бошњаци во Сребреница, извршени од вооружените сили на босанските Срби. 
„Србија е независна држава и може да усвои нешто што мисли дека е правилно, но не треба да се усвојува нешто што ќе им овозможи на другите да ги кријат своите злосторства зад таа декларација“, рече премиерот на РС Милорад Додик за овој потег.
Додик изрази загриженост дека декларацијата „може да се толкува како доказ за колективната вина на српскиот народ“, мислејќи на злосторствата за време на конфликтот во Босна и Херцеговина (БиХ). 
Втората причина за незадоволство беше априлското потпишување декларација во Истанбул од страна на српскиот претседател Борис Тадиќ и членот на претседателството на БиХ Харис Силајџиќ, за промовирање на безбедноста и политичкиот дијалог.
Владата на РС и опозицијата веднаш побараа поништување на документот. 
Сепак, нивната лутина се фокусираше на Силајџиќ, заради небарањето согласност од другите двајца членови на претседателството пред потпишувањето на декларацијата.
Додик рече дека и покрај тоа што Тадиќ ја потпишал декларацијата, РС „ќе одржува блиски врски со Србија“.
Властите негираат дека врските се заладуваат, но аналитичарите веруваат дека Белград и Бања Лука се оддалечиле.
Политиката можеби е причината за тоа. 
Професорот на Филозофскиот факултет во Бања Лука, Миодраг Живановиќ, изјави за SETimes дека поради тоа што двете декларации беа потпишани пред престојните октомвриски избори во БиХ, имало силна реакција од РС.
Професорот од белградскиот Факултет за политички науки, Александар Митиќ, потврди дека Партијата на независни социјалдемократи на Додик е особено незадоволна. 
Сепак, тој изјави за SETimes дека партијата го канализира своето незадоволство со користење умерен дипломатски речник.
„Србите во РС ги сметаат овие две декларации целосно унилатерални -- на нивна штета. 
Проблемот не е осудувањето на злосторството во Сребреница, бидејќи тоа злосторство е толку ужасно што не може да не биде осудено, туку проблемот е што нема декларација за злосторствата врз Србите во БиХ“, рече Митиќ.
Највознемирувачки, рече Митиќ, е тоа што Истанбулската декларација не споменува поддршка за РС како ентитет загарантиран со Дејтонскиот мировен договор.
„Наместо да го брани Дејтонскиот договор, на кој е еден од гарантите, Србија го стимулира членството на Босна во НАТО преку Истанбулската декларација, против која се повеќето граѓани на РС“, објасни Митиќ.
Никола (34), адвокат од Бања Лука, изрази едно вообичаено мислење. 
Тој никогаш целосно не верувал во чесноста на белградските власти кон РС, изјави тој за SETimes.
„Во времето на Слободан Милошевиќ и денес, [тие] се подготвени да ги жртвуваат РС и Србите во Босна заради подобрената меѓународна позиција на Србија“, рече тој.
Драган (37) продавач од Белград, го искажа мислењето на народот дека Србија треба да ги земе предвид интересите на Србите надвор од земјата. 
„Не требаше да потпишуваме ништо со што РС не се согласува“, рече тој.
Други, како Весна (28), компјутерски програмер од Белград, не се согласуваат, велејќи дека ништо не смее да го доведе во прашање исполнувањето на обврските на Србија на патот кон членството во ЕУ. 
„РС може само да има корист од пристапувањето на Србија во ЕУ“, изјави таа за SETimes.
