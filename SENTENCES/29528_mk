01/09/2010
НИКОЗИЈА, Кипар -- Претседателот Деметрис Кристофиас и водачот на кипарските Турци Дервиш Ероглу се согласија во вторникот (31-ви август) да одржат нови интензивни разговори чија цел е повторно обединување на поделениот остров. 
Двајцата водачи ќе имаат редовен состанок во петок, по кој ќе следат две рунди интензивни разговори на 7-ми и 10-ти септември. 
Во центар на вниманието повторно се наоѓа прашањето околу имотите, изјави специјалниот советник на генералниот секретар на ОН Бан Ки-Мун за Кипар, Александар Даунер, кој додаде дека Кристофиас и Ероглу не смеат „да брзаат и мора да го разјаснат ова прашање“. 
Забелешките дојдоа откако Ероглу неодамна истакна дека се приближува крајниот рок на преговорите - на крајот од оваа година. 
Во петок се одбележува втората годишнина од почетокот на овие разговори со посредство на ОН. 
(Famagusta Gazette - 01/09/10; Phileleftheros, CNA, AP, Xinhua - 31/08/10)
