20/07/2009
Од Марина Стојановска за Southeast European Times во Скопје -- 20/07/09
Многу проблеми поврзани со човековите права, сé уште се продлабочуваат во Македонија. 
Без закон против дискриминацијата во земјата, соодветната и рамномерна застапеност на припадниците на заедниците не е целосно реализирана, рече македонскиот народен правобранител Иџет Мемети во интервју за Southeast European Times.
Southeast European Times: Каква е состојбата со човековите права и слободи во Македонија?
Иџет Мемети: Бројот на жалбите поднесени во 2008 година, кој малку се разликува од бројот на жалбите во претходните години, покажува дека сé уште е голем бројот на кршењата на граѓанските права. 
Големиот број жалби покажува дека граѓаните немаат доверба во правниот систем за институциите. 
Треба да се направи уште многу во однос на подигањето на свеста за почитување на човековите права помеѓу оние што носат одлуки.
SETimes: Каква е вашата соработка со институциите или органите на државната администрација каде што граѓаните ги поднесуваат жалбите?
Mемети: Соработката е во голема мера подобрена, но ... 
соработката е подобрена само формално, во врска со поднесувањето на одговорите од институциите. 
Друго прашање е колку нивните одговори се основани и релевантни.
SETimes: Вие сте единствената институција која ја следи дискриминацијата, соодветната и рамномерна застапеност на членовите на заедниците во согласност со Охридскиот рамковен договор. 
Како се реализира овој процес и дали државната администрација прифаќа ваков правец на дејствување?
Meмети: Принципот на соодветна и рамномерна застапеност на членовите на заедниците не е целосно реализиран, процесот е бавен и државните претпријатија и фондови не го почитуваат овој принцип. 
Дискриминацијата претставува чувствително прашање. 
Во изминативе години ние укажувавме на потребата за донесување закон против дискриминацијата во Македонија и сé уште е тешко да се препознае дискриминацијата и да се обезбеди законска рамка за заштита на жртвите, макар што очигледната дискриминација во неколку жалби е успешно решена.
SETimes: Минатата година Комитетот на Советот на Европа за борба против тортурата објави дека затворениците во Македонија се изложени на тортура. 
Што мислите за тоа?
Meмети: Нашата институција регистрираше неколку случаи на тортура во затворите и поправните домови, кои ние ги испитавме и, врз основа на нашите заклучоци, поднесовме кривични обвиненија против извршителите. 
Нашата превентивна активност има големо значење -- како што се редовните посети на ваквите институции -- кои ќе ги интензивираме со оглед на тоа што -- во согласност со Законот за ратификување на изборниот протокол за конвенцијата против тортурата -- народниот правобранител има улога на Национален превентивен механизам во Македонија.
SETimes: Што треба да се направи за подобрување на условите во затворите?
Meмети: Потребно е конкретно дејство на државата за надминување на слабостите во затворскиот систем, не само зборови, туку и активности. 
Во текот на годините јас укажував на субстандардните услови во затворите во моите годишни извештаи, што претставува директно кршење на правата на затворениците; но, не е преземено дејство по моите препораки.
SETimes:Вие соработувате со другите правобранители во регионот. 
Каде би ја сместиле Македонија во споредба со другите земји во Југоисточна Европа, во поглед на заштитата на човековите права?
Meмети: Мислам дека не се разликуваме многу од другите регионални земји кои поминаа низ еден период на транзиција, како и ние. 
Другите земји се соочуваат со истите прашања во решавањето на проблемите во јавната администрација и заштитата на правата на граѓаните.
SETimes: Македонија е последна земја во регионот без закон против дискриминацијата. 
Сметате ли дека тоа ќе се промени во иднина?
Meмети: [Пред неколку месеци], имаше јавна расправа во парламентот во врска со предлог-законот против дискриминацијата. 
Се надевам дека процесот [на усвојување на законот] ќе се забрза и ние конечно ќе имаме законска рамка за решавање на ова прашање. 
Иако граѓаните тешко ја идентификуваат дискриминацијата и кршењата на човековите права, сите знаеме дека тие постојат во нашето општество.
