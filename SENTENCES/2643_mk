10/11/2005
(Еурактив - 10/11/05; Европска комисија, АФП, РФЕ/РЛ - 09/11/05)
Европската комисија (ЕК) во средата (9-ти ноември) ги објави своите годишни извештаи за напредокот во пристапот на земјите-кандидатки за влез во ЕУ, Хрватска и Турција, како и на државните од Западен Балкан кои се надеваат на пристап во Унијата. 
Документите се фокусираат на политичкиот и економскиот развој на земјите-аспирантки за ЕУ во текот на изминативе 12 месеци.
Еден од клучните настани е добивањето на официјалното признание од страна на Турција како функционална пазарна економија, главен услов за членството. 
Но, ЕК, исто така, вели дека земјата ќе се смета како таква само „доколку цврсто ги одржи своите неодамнешни стабилизациски и реформски остварувања“.
Истакнувајќи го напредокот остварен во голем број области, во извештајот на Турција, исто така, се предупредува и дека темпото е забавено во текот на 2005 година. 
Во него се изразува загриженост поради континуираните случаи на тортура, насилство врз жените и прекршување на човековите и малцинските права.
„Потребни се понатамошни напори, особено во однос на слободата на изразувањето, правата на жените, верските слободи, синдикалните права и правата на немуслиманските верски заедници“, рече комесарот за проширување на ЕУ, Оли Рен.
Извештајот на ЕК за Хрватска, го потврди статусот на пазарна економија на земјата. 
Во истиот се вели и дека земјата ги исполнува политичките критериуми на ЕУ за членство. 
Загреб, сепак, доби предупредување дека целосната соработка со Меѓународниот кривичен трибунал за поранешна Југославија (МКТЈ) мора да продолжи и дека последниот обвинет, пензионираниот хрватски генерал Анте Готовина „мора да биде пронајден, уапсен и предаден на Хаг“.
Извештаите за Хрватска и земјите од Западен Балкан -- Албанија, Босна и Херцеговина (БиХ), Македонија и Србија и Црна Гора, вклучувајќи го и Косово -- ја истакнуваат потребата од континуирани напори во борбата против корупцијата.
Важен настан за Македонија, која ја поднесе својата официјална апликација за членство во ЕУ во март 2004 година, е препораката на ЕК да й се додели статус на земја-кандидатка. 
Истакнувајќи го спроведувањето на Охридскиот мировен договор од 2001 година како „главно достигнување“, ЕК, исто така, побара од Македонија да вложи дополнителни напори за спроведување на реформите во судството и полицијата и да го подобри изборниот процес.
Скоро 30 месеци по отворањето на разговорите за Спогодбата за стабилизација и асоцијација (ССА) со Албанија, ЕК рече дека е подготвена да го затвори процесот, но не даде конкретен датум за потпишување на договорот, прв чекор што води до членството во ЕУ.
Извештајот за БиХ доаѓа помалку од месец по препораката на ЕК на 21-ви октомври Брисел да отвори разговори за ССА со земјата. 
И додека соработката на БиХ со МКТЈ значително се подобри „напредокот понекогаш е бавен“, се вели во документот.
Во извештајот за Србија и Црна Гора, која ги започна разговорите за ССА со ЕУ на 10-ти октомври, се истакнува економскиот напредок на земјата. 
Но, исто така, во него се препорачува понатамошно подобрување на соработката со МКТЈ, спроведување на судските и административните реформи и зајакнување на демократската контрола врз војската. 
ЕК, исто така ги повика политичките водачи да заземат контструктивен пристап во однос на Косово.
