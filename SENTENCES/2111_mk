20/06/2005
Од Давор Коњикушиќ за Southeast European Times во Белград – 20/06/05
По вжештената дискусија српската влада минатиот месец ја усвои националната антикорупциска стратегија. 
Со оваа одлука се исполнува една од обврските на Србија на патот кон членството во ЕУ, изјави за новинарите српскиот министер за правда, Зоран Стојковиќ.
Помеѓу мерките што се предвидени се и: етичкиот кодекс за парламентарците и вработените во Парламентот, ограничувањата на имунитетот на функционерите, конзистентна примена на регулативите за слободен пристап до информациите, како и воспоставување на програма за едукација на луѓе во врска со корупцијата. 
Властите велат дека ќе биде подготвен акционен план откако Парламентот ќе ја усвои стратегијата.
Исто така, планирано е и воспоставување на независна комисија која ќе ги предводи антикорупциските напори. 
Истовремено, со овој план ќе биде распуштен постојниот Совет за борба против корупција, кој честопати ја обвинуваше владата за несоработка и необезбедување на потребните информации.
Претседателката на Советот, Верица Барац, неодамна објави жестока оценка за антикорупциските напори во републиката. 
Сé уште не е усвоен ниту еден клучен закон, а политичарите се чини дека ја немаат политичката волја потребна за борба против корупцијата, рече таа.
„Нема основни услови за независно, компетентно и ефикасно судство. 
Спроведувањето на правдата сè уште комплетно зависи од извршната власт и самото судство не може да го преземе товарот на независноста и одговорноста“, новосадскиот дневен весник Дневник ја цитира нејзината изјава.
Покрај тоа, властите не успеаја целосно да истражат голем број случаи на корупција, рече Барац. 
Помеѓу нив се и сомнителни владини договори, увоз на енергија и користење и продажба на државен деловен простор.
Според Барац, новата национална стратегија првично предвидувала формирање нова комисија паралелно со постојната. 
Тоа, сепак, се промени во последната нацрт-стратегија, во која се споменува само новото тело. 
„Советот е укинат врз основа на личните интереси на одредени министри“, рече таа.
