13/07/2005
(Интернешнал хералд трибјун, ЕУобсервер, Еурактив - 13/07/05; ББС, ФТ, ДПА, Ксинхуа, Еуро-репортерс, Turkish Press - 12/07/05)
Британскиот министер за надворешни работи, Џек Строу, чија земја моментно претседава со ЕУ, во вторникот (12-ти јули) повика на „дигестивна пауза“ во процесот на понатамошно проширување на блокот. 
Сепак, рече тој, Унијата треба да се придржува кон обврските што ги презеде кон постојните апликанти: Бугарија, Романија, Турција и Хрватска.
„Ние презедовме обврски кон Турција, презедовме обврски кон Хрватска, јас сметам дека мораме да се придржуваме на овие обврски“, рече Строу пред Комисијата за надворешни работи на Европскиот парламент.
Велика Британија, која го презеде претседателството со ЕУ од Луксембург на 1-ви јули, го опиша проширувањето како главен приоритет на своето шестмесечно претседателство. 
Таа, исто така, јасно стави до знаење дека планира да осигури почеток на разговорите за пристап на Турција во ЕУ на 3-ти октомври, според планираното. 
Во вторникот Строу го потврди своето спротивставување на предлозите да се одложат разговорите или на Турција да й се понуди еден вид „привилегирано партерство“, наместо полноправно членство.
Германскиот министер за надворешни работи, Јошка Фишер, ги повтори неговите зборови. 
„По повеќе од четири децении ветувања, многу е кусогледо на Турција да й се затвори вратата пред нос. 
Цената што ќе мора да ја платиме ако тоа се случи ќе биде многу висока“, рече тој.
По состаноците во Берлин со Фишер и Ангела Меркел, водачот на германската опозициска Христијан-демократска партија, комесарот за проширување на ЕУ, Оли Рен, исто така, изрази поддршка за аспирациите на Турција за полноправно членство. 
Тој предупреди дека повиците за „привилегирано партнерство“ -- идеја поддржана од партијата на Меркел -- би можеле да ја обесхрабрат Турција при спроведување на важните реформи.
Единствениот начин ЕУ да има влијание врз прашањата поврзани со жените, малцинствата и немуслиманските религии во Турција е да обезбеди „уверлива перспектива за [членство]“, Фајненшал тајмс го цитира Рен во вторникот.
„На Европа й треба стабилна, демократска и просперитетна Турција, која ќе ги усвои нашите вредности и владеењето на законите, рече тој во Берлин. 
„Тоа е во наш стратешки интерес.“
Истакнувајќи дека не слушнал никакво „уверливо“ објаснување од застапниците на идејата за привилегирано партнерство во врска со тоа што би значел овој договор, Рен рече дека е решен разговорите за членство со Анкара да започнат на 3-ти октомври и да „создаде услови за Турција да продолжи со своите храбри и значајни реформи“.
Пред тоа да се случи, сите 25 земји-членки мора да го одобрат преговарачкиот мандат на ЕУ. 
Неодамна одобрениот нацрт-документ ги опишува разговорите за пристап со Турција како процес со отворен крај кој не нуди гаранции за сигурно членство.
Говорејќи пред Комисијата за надворешни работи на ЕП во вторникот, главниот турски преговарач со ЕУ, министерот за економија, Али Бабаџан, рече дека ниту кој било документ на ЕУ, ниту кој било потпишан од страна на Турција и ЕУ, предвидуваат каква било друга опција освен полноправно членство.
Турција нема желба „да влезе во каков било друг однос кој не може да се опише како полноправно членство“, истакна Бабаџан.
