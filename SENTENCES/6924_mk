26/07/2012
Мухамет Брајшори за Southeast European Times во Приштина -- 26.07.12
ЕУ изрази загриженост дека косовските власти го притискаат и заплашуваат граѓанското општество кога неговите активности не одговараат на владините ставови и интереси, но аналитичарите се скептични дека понатамошните напори на владата за подобрување на соработката, ќе резултираат со значајни промени.
Според извештајот на ЕУ за напредокот 2011, граѓанското општество не е вклучено во ниту една дебата во парламентот.
„Јавното разбирање на улогата на граѓанското општество и понатаму е слабо.
Средината во која работат невладините организации мора да се подобри.
Владата, собранието и општините мора да соработуваат поефикасно со граѓанското општество“, се заклучува во извештајот.
Косовските аналитичари, исто така, критикуваат.
„Односите меѓу владата и граѓанското општество не се природни како што би се очекувало во една функционална демократија“, рече за SETimes Авни Битичи, извршен директор на ИНПО, невладина организација која го следи спроведувањето на јавната политика.
„Во многу случаи, интересите на граѓанското општество и владата се спротивставени и се во постојан судир.“
Како одговор на континуираните критики, кабинетот на премиерот и организациите на граѓанското општество почнаа да создаваат стратегија за воспоставување официјални механизми на соработка.
Властите се надеваат дека напорите ќе ги унапредат обврските на државните институции, вклучително и за начините на донирање или нудење јавни средства.
„Создавањето поволна законска средина ...
учеството во осмислувањето и спроведувањето на јавната политика, коспроведувањето на политиките што се однесуваат на јавната служба и финансиската помош на организациите на граѓанското општество, се некои од прашањата кои неизбежно ќе мора да се решат во блиска иднина“, рече за SETimes Хабит Хајредини, директор за добро владеење во кабинетот на премиерот.
Битичи рече дека решението е да се почитува применливото право и да се усвои еден од многуте модели во ЕУ кои резултираа со добри практики на соработка.
Доника Шаќири, доктор-истражувач за граѓанското општество во Приштина, изјави за SETimes дека ситуацијата во Косово ја одразува онаа во регионот, каде што владите најчесто не сакаат граѓанското општество да биде вклучено во процесите на носење одлуки.
Но, Битичи не е оптимист дека владата е сериозна за вклучувањето на граѓанското општество.
„Владата е обврзана со законот да соработува со граѓанското општество во некои случаи.
За жал, се покажа дека во секој случај кога ќе најде оправдување да не го прави тоа, истата игра на таа карта“, рече Битичи.
Дрен Пука, претседател на коалицијата на граѓанското општество Цивикос, која претставува 115 невладини организации вклучени во програмата, рече дека е задоволен од процесот, бидејќи неговите членови имаат можност да учествуваат.
