06/02/2012
(Ројтерс, АФП, ДПА, ББС, HotNews.ro, РФЕ/РЛ, ВОА - 06.02.12)
Романскиот премиер Емил Боц во понеделникот (6-ти февруари) поднесе оставка, велејќи дека сака да ги намали политичките и социјалните тензии во земјата, по неколкунеделните протести и демонстрации против мерките на штедење во десетици градови.
„Одлучив да й ја предадам мојата оставка на владата, за да се намалат политичките и социјалните тензии и да се зачува тешко стекнатата стабилност на Романија“, АФП ја цитираше изјавата на премиерот на состанокот на владата, кој беше пренесуван во живо.
АФП објави дека министерот за правда, Каталин Предиу, е назначен за привремен премиер и дека му е побарано да формира нова влада.
Боц ги повика пратениците да ја одобрат новата влада што е можно поскоро за да спречат нестабилност во време на криза во Еврозоната.
Боц, кој е, исто така, водач на центристичката Демократска либерална партија (ПДЛ), ја презеде функцијата во декември 2008 година.
Само три месеци подоцна, земјата беше принудена да побара финансиска помош од ММФ, ЕУ и Светска банка за да ја одбегне економската криза што се закануваше.
Во замена за пакетот кредити во висина од вкупно 20 милијарди евра, Романија воведе серија непопуларни мерки на штедење, заради намалување на јавните расходи.
Освен намалувањето на платите и работните места во државниот сектор, во 2010 година, владата ги замрзна и пензиите во една од најсиромашните држави на ЕУ.
Кратењата доведоа до масовни протести, слични на оние кои ја зафатија Грција, Шпанија и други земји.
Боц минатиот месец го отпушти министерот за финансии, Теодор Баконшчи, заради тоа што ги нарече демонстрантите „луѓе заглупавени од телевизијата“, но тоа не помогна за смирување на демонстрантите.
Демонстрантите, исто така, побараа оставка од претседателот Трајан Басеску.
Пред парламентарните избори на крајот од 2012 година, јавната поддршка за ПДЛ се намали и, според германската новинска агенција ДПА, моментно изнесува 15 отсто, споредено со 21 отсто во декември.
„Политичката одлука мораше да биде донесена до крајот на овој месец, бидејќи колку подоцна, толку полошо.
Имаме локални избори во јуни и задоцнетата оставка би ги искомпликувала внатрешните работи на земјата“, рече за SETimes Мариус Спину, пратеник на ПДЛ.
Аналитичарите велат дека оставката на Боц има за цел враќање на довербата на гласачите пред парламентарните избори, кои се очекуваат на крајот од 2012 година.
Левичарскиот сојуз на УСЛ, наводно, ужива поддршка од повеќе од 50 отсто од гласачите во земјата.
Во извештај на Ројтерс се цитира изјавата од минатата недела за агенцијата на водачот на коалицијата, Виктор Понта, претседавач на Социјалдемократската партија на Романија, дека тој сака предвремени избори.
Георге Патраску, сопственик на мал бизнис, изјави за SETimes дека судбината на Боц била неизбежна.
„Малиот економски напредок постигнат како резултат на мерките на штедење може да биде збришан ако оваа оставка остави простор за хаос на политичката сцена“, рече тој.
„Бидејќи знаеме дека политиката функционира на замрсени начини тука и дека партиските интереси се секогаш први.“
Септимиус Пирву, заменик-директор на Продемократското здружение, водечка романска невладина организација, рече дека истовремено и демонстрантите и внатрешната политика доведоа до оставката на Боц.
„Следната влада треба да има мудрост да обрне внимание на она што владата на Боц го занемаруваше -- гласот на улицата.
Мислам дека најдобар избор за следната влада е комбинација од политичари и технократи, при што вторите ќе ги пополнат клучните позиции каде што недостасуваа професионалци во владата на Боц, особено економските“, рече Пирву за SETimes.
