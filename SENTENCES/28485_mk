15/10/2010
БУКУРЕШТ, Романијa -- Државните службеници во четвртокот (14-ти октомври) се согласија да го прекинат својот масовен протест, откако министерот за финансии, Георге Јаломитиану, понуди компромисно решение за нивните барања. 
По континуираните преговори кои започнаа во средата, Јаломитиану им вети на вработените во Министерството за финансии дека ќе добијат бонуси за последните два месеци „врз основа на анализата спроведена од заедничката комисија“. 
Тој, исто така, вети дека ќе предложи неколку амандмани на законот за единствена плата, кој ќе обезбеди вклучување на бонуси на основната плата за послабо платените вработени, како и бонуси врз основа на остварувањата. 
Протестите започнаа во средата, кога околу 200 вработени во Министерството за финансии ги напуштија работните места за да протестираат против кратењата на бонусите. 
Тие им се приклучија на илјадници вработени во даночните канцеларии и агенциите за вработување низ целата земја. 
Бонусите беа намалени како дел од владините мерки на штедење. 
(Meдиафакс, Хотњус, Дојче Веле, ДПА, АФП - 14/10/10)
