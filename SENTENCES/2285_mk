07/04/2005
Од Давор Коњикушиќ за Southeast European Times во Белград -- 07/04/05
По двомесечни разговори во Белград и со значителна помош од ОБСЕ, минатиот месец беше постигнат договор за вклучување на албанските водачи во Координативното тело за јужна Србија.
Според претседателот на Движењето за демократски напредок, Јонуз Муслиу, еден од потписниците на договорот, ова не е првпат албанските политички сили да побараат реструктуирање на телото и вклучување во неговите активности.
„Го добивме само она што цело време го баравме, инволвираност во работата на Координативното тело, но со значително доцнење.
Резултатите ќе се видат наскоро.
Ние на целата оваа работа й пристапуваме многу искрено “, рече Муслиу.
Договорот беше потпишан од страна на претседателот на Координативното тело, Небојша Човиќ, градоначалникот на Бујановац, Нагип Арифи, градоначалникот на Медвеѓа, Слободан Драшковиќ, градоначалникот на Прешево, Риза Халими, Муслиу и претседателот на Демократската унија за долината, Скендер Дестани.
Според договорот, секоја заедница ќе наименува свој претставник во телото.
Шефот на мисијата на ОБСЕ во Србија и Црна Гора, Маурицио Масари, го поздрави потпишувањето на договорот.
„Сметам дека интеграцијата на албанското малцинство во полицијата и судовите е императив, како и новите иницијативи за економски развој, кои моментно ги претставуваат најважните задачи што треба да се решат.
Се разбира, тука е и образованието, учебниците за албанското малцинство, како и образованието на ученици и студенти од сите малцински групи во јужна Србија, значи не само Албанците туку и Ромите и другите.
Овие конкретни чекори ќе бидат од суштинска важност за постигнување на мултиетнички мир во јужна Србија“, рече Масари.
Заедничкиот договор беше, исто така, поздравен од страна на Американската амбасада, која им честиташе на потписниците.
Според извештаите во српските медиуми, амбасадата, која веќе обезбеди 3 милиони американски долари во вид на помош за заедниците во Јужна Србија, вети дека ќе продолжи со поддршката на напорите за поголема стабилност, меѓуетничка соработка и напредок.
