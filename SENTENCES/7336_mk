05/10/2012
Енди Дабилис за Southeast European Times во Атина -- 05.10.12
Лути поради тоа што шест месеци не добиле плата, работниците од атинското бродоградилиште кое се занимава претежно со договорите за војската, се пробија низ влезот на грчкото Министерство за одбрана во четвртокот (4-ти октомври) и го блокираа влезот додека не беше повикана полицијата да ги врати назад.
Демонстрациите во дворот на бастионот на безбедноста во земјата се совпаднаa со сé поголемата разгневеност во врска со мерките на штедење планирани од коалициската влада предводена од премиерот Антонис Самарас, која предложи 13,5 милијарди евра во дополнителни кратења на трошоците и даночни зголемувања, иако неисплатените сметки и плати за некои јавни работници се насобраа.
Полицијата уапси четворица работници за време на судирот и притвори уште 110 од групата од околу 250 демонстранти кои извикуваа: „Сакаме решенија, а не отпуштања!“. 
Работниците реагираа на шпекулациите дека 15.000 до 35.000 работници може да бидат суспендирани како дел од реформите што ги побара Тројката на ЕУ-ММФ-ЕЦБ во замена за финансиска помош.
Началникот на Генералштабoт на армијата, генерал Михалис Костаракос, излезе за да им се обрати на демонстрантите, но му беше грубо дофрлано додека се обидуваше да ги убеди дека војската не била вмешана во нивната расправија околу платите.
Демонстрациите уследија откако минатиот месец униформираните офицери протестираа поради кратењата на платите, како дел од новите мерки на штедење на владата, во обид да обезбеди ослободување од Тројката на очекуваната транша од 31,1 милијарда евра од заемот за спас. 
Очекуваниот втор пакет финансиска помош од 130 милијарди евра, исто така, е одложен.
Џон Номикос, директор на атинскиот Истражувачки институт за европски и американски студии, рече дека глетката од протестите е загрижувачка. 
„Што повеќе можам да кажам ако 450 демонстранти можат да го ,окупираат’ министерството за одбрана и да го натераат шефот на армиските сили да дојде и да разговара со нив?“, рече тој заSETimes.
Демонстрантите дојдоа пред полициската станица протестирајќи поради апсењето на нивните колеги и повторно изби тепачка, при што најмалку три лица се пријавени за повредени.
Синдикалците од ГСЕЕ и АДЕДИ, најголемите синдикати во Грција, како и Државната енергетска корпорација и атинското метро ги здружија силите со демонстрантите.
„Неприфатливо е оние кои го прегазија сето она што го сметаме за драгоцено, кои доведоа до осиромашување на илјадници грчки семејства, сега да ги апсат оние работници што ги бараат своите права“, рече претседателот на ФСЕЕ, Јанис Панајопулос.
Работниците велат дека не се исплатени бидејќи скоро банкротираната грчка влада не му го плати она што му го должи на сопственикот на бродоградилиштето, претпријатието Абу Даби Марш, чии претставници не дадоа коментар за протестите.
Со новите кратења на буџетот за одбраната од 500 до 600 милиони евра, некои аналитичари се загрижени дека безбедноста на земјата ќе биде компромитирана.
Ставрос Каркалецис, кој го предводи грчкиот Центар за европски и меѓународни анализи во Атина, рече дека демонстрациите го поткопаа чувството на безбедност во Грција и рече дека кратењата во одбраната се штетни -- дури и за време на катастрофална економска криза која ги погоди повеќето други јавни сектори.
„Силата на грчката армија се намалува секој ден“, рече тој заSETimes.
Протестите го фокусираа вниманието на војската, која во голема мера беше незабележителна за време на две и пол годишните мерки на штедење.
Воените офицери беа заштитен сегмент од вработените, заедно со судиите и професорите, кои добиваат „специјални плати“, кои Самарас не се реши да ги допре додека потклекнуваше под притисокот од кредиторите.
Протестот на вработените во бродоградилиштето покажа колку може да биде погодена одбраната во земјата. 
„Не очекував тие да бидат толку агресивни. 
Тие имаат легитимни поплаки, но направија потег кој ќе биде искористен против нив“, рече заSETimesЈанис Михалетос, соработник-истражувач во Институтот за безбедносни и одбранбени анализи во Атина.
„Кратењата кои се направени се одразија негативно на платите, но не и на арсеналот. 
Грција веќе има многу оружје за една мала држава и може лесно да се брани самата“, рече тој.
Сепак, тој рече дека стравува од она што може да се случи ако социјалните немири се зголемат и биде вмешана војската. 
„Ако има каква било дестабилизација ... 
на полицијата й треба помош од армиските сили.“
