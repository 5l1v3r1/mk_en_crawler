15/03/2005
Од Марија Лазарова за Southeast European Times во Скопје - 15/03/05
Првиот самит на Југоисточна Европа за развој на соработката се одржа во Скопје на 10-ти и 11-ти март под покровителство на македонскиот претседател Бранко Црвенковски и комесарот за проширување на ЕУ Оли Рен. 
Околу 150 шефови на држави, министри и припадници на деловната заедница од регионот на Југоисточна Европа (ЈИЕ) ги разменија своите мислења.
Во нивната завршна декларацијата учесниците се согласија дека зајакнувањето на регионалната соработка е клучно за понатамошниот напредок на патот кон членството во ЕУ. 
Тие повикаа на целосно функционирање на демократијата и еднаквите права за сите луѓе. 
Покрај тоа, во декларацијата на самитот се вели дека земјите мора да обезбедат клима за привлекување на странските инвестиции, осигурувајќи минимум инвестиции од 5.000 американски долари по глава во регионот, како и поддршка на проектите потребни за интегрирање на регионот со другите делови од Европа.
„Интеграцијата на регионот претставува заедничка цел“, рече Црвенковски. 
„По периодот на политички тензии, вооружени конфликти и непријателства, конечно може да се каже дека приоритет во регионот претставува економскиот развој и подобрувањето на животните услови.“
„Оваа конференција праќа јасна порака дека земјите во ЈИЕ се подготвени за регионална соработка, која й дава на ЕУ право да продолжи со силната поддршка на тој процес“, рече комесарот за проширување на ЕУ, директорот Фабрицио Барбасо, кој присуствуваше на самитот во име на Рен. 
Тој истакна дека пристапувањето на земјите од Западен Балкан ќе биде долг процес, но ЕУ ќе го поддржи финансиски.
Поранешниот италијански премиер Џулијано Амато потсети на конфликтите во 1990-тите, поради кои Западен Балкан беше заглавен во изолација. 
„Денес, десет години по Дејтонскиот договор, сé е поразлично. 
Ќе биде лошо за вас да не влезете во ЕУ, но ќе биде и голем чекор назад за ЕУ ако не ве земеме со нас.“
Шарик Тара, основачот на Северноевропскиот и јужноевропскиот економски форум говореше во врска со потребата од развој на инфраструктурата во регионот. 
„Само за инфраструктурата на Македонија се потребни три и пол милијарди долари, пари што земјата не може да ги обезбеди самата. 
Затоа, меѓународните институции треба да й помагаат преку донации, кредитни линии и финансиски средства“, рече Тара.
Поранешниот претседател на Европската комисија (ЕК) Жак Сантер го истакна успешното учество на Македонија во процесот на стабилизација и асоцијација. 
„Се надевам дека ЕК наскоро ќе го даде своето мислење за одговорите на Прашалникот и дотогаш единствено нешто што земјата треба да го прави е да продолжи да чекори по патот на целосната интеграција во ЕУ“, рече Сантер на конференцијата.
Според претседателот на Институтот за европски прашања, Јурген Грамке, прекуграничната соработка претставува најважниот фактор за привлекување на директни странски инвестиции и економски развој. 
Земјите во ЈИЕ можат да имаат корист од искуството на земјите во ЕУ кои веќе го завршија процесот на подобрување на нивните економии и подобрување на врските со своите соседи, рече Грамке.
