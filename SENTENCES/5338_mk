26/04/2010
Од Линда Карадаку за Southeast European Times во Приштина -- 26/04/10
Косовските власти изминатиот викенд ги онеспособија нелиценцираните мрежи на мобилната телефонија кои ги водат српските провајдери, нарекувајќи ја акцијата обид за спроведување на правото и „создавање услови за нормално работење“.
Дејствувајќи по наредба на Регулаторната управа за телекомуникации (ТРА), полицијата ги пресече каблите и ја отстрани опремата која има припаѓа на српските провајдери Телеком Србије, Теленор и ВИП. 
Акцијата започна во 5 часот изутрина во петокот (23-ти април) и заврши следниот ден.
Многу косовски Срби останаа без телекомуникациски линии по земја, со што останаа без каков било вид телефонски комуникации. 
Илјадници луѓе, наводно, беа погодени од ова, макар што оние кои живеат во близина на северната граница можеа да добијат сигнал од трансмитерите во Србија.
Во меѓувреме, Косовската пошта и телекомуникации почнаа да делат бесплатни СИМ-картички и пристапни броеви за мобилниот оператор Косово Вала во Грачаница и другите области населени со Срби.
Директорот на ТРА, Екрем Хоџа, рече дека неговата агенција ќе ја следи ситуацијата и ќе проверува да види дали нелегалните мрежи ќе бидат повторно поврзани. 
Ако се случи тоа, рече тој, ТРА ќе ги онеспособи повторно.
Во соопштението за медиумите, владата вели дека акцијата била легална и дека затворањата не биле насочени „против која било етничка група или одредена држава, туку против сите оние оператори кои не ги почитуваат законските норми што се на сила“.
Но, Белград тврди дека потегот е дел од севкупниот обид на властите на косовските Албанци за заплашување на српските заедници.
„Прашањето на лиценците за провајдерите од Србија беше иницирано неколку пати“, рече српскиот Државен секретар за Косово и Метохија, Оливер Ивановиќ, додавајќи дека мобилните служби сé уште имаат право да работат со лиценците добиени пред 1999 година.
Косовските Срби отпочнаа мирни протести во Грачаница во понеделникот. 
Според Горан Арсиќ, водач на локалните Срби „ќе се испрати јасна порака ... 
дека Србите не прифаќаат уцена“.
Прекинот на мобилниот сервис претставува „вовед за притисоците подоцна“, бидејќи Приштина се обидува да ги интегрира училиштата, здравствениот систем и другите служби во државните структури, рече Арсиќ во коментарот цитиран од Б92 и Танјуг.
Како очигледна одмазда, еден трансмитер и антена на косовскиот мобилен оператор ИПКО беа оштетени во експлозиите во петокот вечер. 
Истите се случија во северното село Рудар и вогел, во близина на Звечан.
Во неделата, сличен напад уништи трансмитер на ИПКО во близина на северниот град Лепосавиќ. 
Опремата во сопственост на мрежата на мобилната телефонија Вала беше, исто така, оштетена.
КФОР издаде соопштение викендот, изразувајќи загриженост.
„КФОР признава дека многу корисници на мобилната телефонија се лути поради изненадниот прекин на сервисот ... 
но силно се противи на секакви дејства кои би можеле да го загрозат безбедното и сигурното опкружување, како што е употребата на експлозивни направи.“
Во истото се повикуваат косовските институции да „заземаат транспарентен пристап кога преземаат дејства кои имаат значително влијание врз секојдневниот жибот на кој било дел од населението во Косово, за да можат луѓето што се засегнати благовремено да ги направат неопходните подготовки“.
