26/03/2010
Од Пол Чикои за Southeast European Times во Букурешт – 26/03/10
"Играјќи со оган" на дуото Пола Селинг и Ови убедливо победи меѓу 16-те песни од Романија кои се натпреваруваа на националниот избор за Евросонг на 20-ти март.
„Навистина можам да кажам дека ова е најважната работа што ми се случила досега“, рече Селинг откако беа објавени победниците. 
„Сигурно ќе имаме исто вакво шоу [во Осло] бидејќи концептот е добар, музички дует со две пијана и два гласа.“
Песната ја компонираше Ови -- чие родено име е Овидиу Чернаутеану -- романски иселеник кој живее во Норвешка. 
Песната ќе ја претставува Романија на полуфиналниот натпревар од Евровизија во Осло во мај.
Истата освои 12 поени од гласачите и жирито во букурешката арена Глобал сркус. 
Песната доби 23.000 гласови од гледачите, двапати повеќе од второпласираната „Спасете ги нивните животи“ на Луминита Ангел.
Ова е прв успех на Селинг по четирите претходни обиди на националниот натпревар за најдобра песна на Европа. 
Таа ги освои гран при наградите на националниот музички натпревар Мамаја во 1997 година и триумфираше во 2002 година на меѓународниот музички фестивал „Златен елен“.
Селинг и Ови ќе започнат турнеја низ Европа за промовирање на песната, која е испратена до најразлични големи радиостаници на континентот. 
Спотот на кој дуото го изведува хитот ќе биде испратен до телевизиските канали.
Новинарите на забавните рубрики велат дека организацијата на романскиот избор за Евровизија многу се подобрила.
„За првпат во последниве години, националната фаза од натпреварот за песна, се одржа надвор од државните телевизиски студиа“, рече Андреа Маринеску, независна новинарка која присуствуваше на натпреварот, за SETimes. 
„Обожавателите можеа да ги слушнат своите омилени пејачи во живо [и] монотонијата на здодевното емитување од телевизиско студи беше избегната, благодарение на циркуските точки за време на паузата.“
Маринеску, сепак, потврди дека според некои луѓе на шоуто му недостасувало дел од минатиот сјај.
„Луѓето во извесна мера изгубија интерес за шоуто, поради скоро редовните скандали поврзани со наводното местење на натпреварот“, рече таа. 
„Некои композитори признаа дека песните на овогодинешниот натпревар се помалку „заразни“ отколку во изминатите години бидејќи познатите и талентирани композитори и уметници избраа да не учествуваат, или поради стравувањата од редовните скандали или поради минатогодишните обвинувања за наводно плагијатство“.
Досега Романија има слаби резултати на Евровизија. 
Најдобар резултат земјата постигна во 2005 година, кога Луминита Ангел и Систем го освоија третото место со песната „Дозволи ми да се обидам“.
Следната година Михаи Тристариу го освои четвртото место со „Торнеро“, кое стана европски хит.
