19/03/2009
Од Марина Стојановска за Southeast European Times во Скопје -- 19/03/09
Македонските гласачи во недела (22-ти март) ќе се упатат кон избирачките места, за да гласаат за нов претседател, општински советници и градоначалници.
Македонската изборна комисија ги спои двата избори -- претседателските и локалните во едно гласање, поделено на два дела.
Избирачите ќе добиваат инструкции при влегувањето во избирачките места да гласаат во двата дела за гласање.
Оние кои нема да гласаат на едниот нема да можат да се вратат.
Властите ќе го следат одѕивот за да се осигури дека истиот ќе достигне 50 отсто (плус еден) од регистрираните гласачи.
Измените во правилата на гласањето бараат одѕив од 40 отсто од регистрираните гласачи во вториот круг од изборите за претседател.
Ако одѕивот на локалните избори е една третина од регистрираните гласачи во општината, победува кандидатот со најголем број гласови.
Но, ако одѕивот е помалку од една третина, двајцата прворангирани кандидати продолжуваат во вториот круг.
Во вториот круг одѕивот не мора да биде една третина од гласачите.
Mакедонците го избираат својот четврти претседател.
Седум кандидати се натпреваруваат да дојдат на местото на Бранко Црвенковски како претседател на државата, вклучително и тројца претставници на албански партии и, за првпат, една кандидатка.
Другите кандидатки испадаа од трката.
Според една неодамнешна анкета, кандидатот на ВМРО-ДПМНЕ, Ѓорге Иванов, се очекува да освои 25 отсто од гласовите.
Кандидатот на опозициската партија СДСМ, Љубомир Фрчковски, е зад него со очекувани 12,7 отсто.
Водачот на Нова демократија, Имер Селмани, е веднаш зад Фрчковски и за него се предвидуваат 12,6 отсто од гласовите.
Независниот кандидат и поранешен министер за внатрешни работи Љубе Бошковски е четврти, со 7,4 отсто од гласовите, по што следи Агрон Буџаку од ДУИ, за кого се предвидуваат 2,2 отсто од гласовите.
Кандидатката на Демократската партија на Албанците (ДПА), Мируше Хоџа, се предвидува дека ќе освои 1,6 отсто од гласовите.
Градоначалничката трка во Скопје е, исто така, тесна.
Се натпреваруваат рекордни 11 кандидати.
Претставникот на ВМРО-ДПМНЕ, Коце Трајанов, и водачот на Нова социјалдемократска партија, Тито Петковски, се сметаат за фаворити.
Кампањата, која започна на 1-ви март, се одвива мирно, според граѓанската асоцијација МОСТ, без пријавени некои поголеми инциденти.
МОСТ ќе распореди 4.500 набљудувачи да го следат гласањето во недела.
ЕУ ги нарече изборите „тест“ за Македонија.
Истата предупреди дека слободните и фер избори се основни за аспирациите на Македонија за членство во ЕУ.
Парламентарните избори минатиот јуни беа нарушени од насилство и изборни измами.
