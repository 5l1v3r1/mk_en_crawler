07/12/2006
БРИСЕЛ, Белгија -- Претседателот на Европската комисија, Жозе Мануел Баросо, во средата (6-ти декември) одби да даде конкретен датум за пристап на Хрватска во ЕУ. 
Говорејќи по состанокот со хрватскиот претседател Стипе Месиќ, тој рече дека Загреб мора да вложи напори во областите на малцинските права, судските реформи и борбата против корупцијата. 
„Клучот за брзината [на проширувањето] е претежно во рацете на Хрватска“, рече тој.
Исто така, Баросо го предупреди Загреб да не прави никакви унилатерални потези во врска со воспоставувањето на заштитена рибарска зона во Јадранското Море. 
Хрватска вети дека ќе ги исклучи земјите-членки на ЕУ, Италија и Словенија, од ограничувањата, но минатата недела премиерот Иво Санадер сигнализираше дека се откажува од договорот поради внатрешниот политички притисок. 
Во изјавата од средата Европската комисија остро ги критикуваше плановите на Хрватска за зоната, велејќи дека кредибилитетот на земјата како сигурен партнер е доведен во прашање.
Исто така во средата, Месиќ во Брисел се состана со генералниот секретар на НАТО, Јап де Хоп Шефер, кој потврди дека Хрватска има потенцијал да добие покана за членство во 2008 година ако ги исполни критериумите. 
(Вјесник, Вечерњи лист - 07/12/06; Ројтерс, ЕУобсервер, Дау Џонс, ХИНА, ХРТ - 06/12/06)
