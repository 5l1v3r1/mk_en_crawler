23/01/2013
Корнелис ван Зведен за Southeast European Times во Дубровник -- 23.01.12
ЕУ ќе потроши 20 милиони евра на кампањата за јавните односи со цел подобрување на имиџот на балканските земји во процес на пристапување во земјите-членки, влучително и 1,5 милиони евра за промоција на Хрватска.
Портпаролот за проширување на ЕУ, Петер Стано, рече дека Хрватска, која треба да пристапи во јули, високо котира кај јавноста во повеќето земји-членки.
Проблемот со имиџот постои кај другите земји во процес на пристапување, рече тој. 
„Во многу земји-членки на ЕУ има недостиг на информации, што резултира со предрасуди и стереотипи.“
Бернд Поселт, германски член на Европскиот парламент и известувач за Хрватска, говореше поотворено. 
„Проширувањето не е популарно во ЕУ, но Хрватска е популарна“, рече тој. 
„Зошто? 
Земјата не е премногу голема, а ја знаат многу луѓе. 
Кога патувате таму се чувствувате како да сте во ЕУ.“
Бројките објавени од хрватскиот Завод за статистика покажуваат дека 2012 година ќе биде најдобрата туристичка година на земјата од вооружениот конфликт во 1990-тите, со голем нагорен тренд на доаѓање на Германци. 
Во октомври граѓаните на ЕУ сочинуваа 77,1 отсто од вкупниот број ноќевања.
На многу западни Европејци, исто така, им се допаѓа Хрвати да работат во нивните земји, додаде Поселт. 
„Тука во Баварија, секое село има ресторан и црква. 
Хрватите имаат репутација на најдобри готвачи, но и на најдобри свештеници.“
Но, има и критичари. 
Наташа Срдоч, директорка на Јадранскиот институт за јавна политика, хрватска експертска група, истакна дека кампањата на јавните односи за Хрватска е отпочната и покрај тоа што земјата не се справи со корупцијата.
„Пресудата за Иво Санадер е само мал удар против огромната корупција во Хрватска“, рече Срдоч за SETimes, во врска со 10-годишната затворска казна за поранешниот премиер.
Филип Лерулф, коавтор на Товарот на Европската унија, изјави заSETimes дека проектот претставува залудно трошење евра.
„Она што Европската комисија (ЕК) го нарекува ,предрасуда’ е всушност легитимно противење на проширувањето на ЕУ“, рече Лерулф.
Јадранскиот институт ја критикуваше ЕУ за „маркетинг“ на случајот на Санадер како успешна приказна и рече дека блокот ги затвора очите пред т.н. 
Балкански пат на шверц на дрога, оружје и луѓе во Западна Европа. 
Патот поминува низ сите балкански пристапни земји, вклучително и Хрватска.
Официјални претставници на ЕУ велат дека биле направени грешки при приемот на Романија и Бугарија. 
„Тоа е една од причините за тоа што проширувањето не е популарно“, рече Стано.
„Но, ние ја научивме лекцијата. 
Сега ги започнуваме преговорите за пристапување со поглавјата за правдата и владеењето на правото ... 
Земјите од Западен Балкан, за споредба, мора да докажат дека може да ја спроведуваат легислативата.“
Според Саша Сегрт, директор на Трансперенси интернешнал во Хрватска, ова функционира.
„Притискањето од ЕУ помага“, рече таа. 
„Освен Санадер, три други важни случаи на корупција чекаат разрешница. 
Луѓето станаа посензибилизирани.“ Статистичките податоци на ТИ покажуваат дека Хрватска е помалку корумпирана од Италија или Грција, а многу помалку од Бугарија и Романија.
