14/11/2008
Од Горан Трајков за Southeast European Times во Скопје – 14//11/08
Владејачката партија во Македонија, ВМРО-ДПМНЕ, во соработка со Фондацијата „Конрад Аденауер“ со седиште во Берлин и Институтот „Павел Шатев“ во Скопје, го организираа семинарот за политички менаџмент и дипломатија, како дел од огранокот на германската фондација во оваа балканска земја. 
Млади учесници се собраа на семинарот, кој траеше од 26-ти октомври до 2-ри ноември.
КАФ -- која името го добила по поранешниот прв канцелар на Западна Германија -- отвори своја канцеларија во Скопје во 2000 година, нудејќи политичко образование за студентите, младите политичари и новинарите.
КАФ спроведува повеќе од 200 проекти во повеќе од 120 земји низ целиот свет. 
Нејзините главни цели вклучуваат консолидирање на демократијата и промовирање на европското обединување.
Еминентни политичари и професори од Македонија и од странство одржаа предавања на семинарот, претходно познат како Шеста политичка академија за политички менаџмент и дипломатија. 
Меѓу другите, учествуваа и: премиерот Никола Груевски, вицепремиерот Ивица Боцевски, вицепремиерот Зоран Ставрески и министерот за надворешни работи, Антонио Милошоски.
„Квалитетното образование е помеѓу основните приоритети на ВМРО-ДМПНЕ и ние ја поддржуваме целта за подигање на нивото на политичката интелигенција помеѓу македонскиот народ. 
Академијата претставува доказ за успешната соработка со Фондацијата Конрад Аденауер“, рече Груевски во своето обраќање.
Семинарот беше наречен Шеста политичка академија бидејќи на петте претходни беа обучени повеќе од 400 претежно млади учесници за идните улоги во македонскиот политички живот.
Претседателот на Институтот „Павел Шатев“, Панде Лазаревски, рече дека академијата претставува доказ за заедничките напори на КАФ и Македонија да се понудат решенија за проблемите на Македонија.
Груевски ги додели завршните дипломи на церемонијата во академијата.
