12/01/2007
Aлбанскиот министер за економија, Генц Рули, и грчкиот министер за развој, Димитрис Суфас, се состанаа во Атина на разговори околу можноста за зголемување на извозот на електрична енергија од Грција за Албанија, која работи на стабилизирање на својата енергетска ситуација.
Кризата со електричната енергија доведе до прекини на електричната енергија од 12 до 13 часа.
Според албанското претпријатие за електрична енергија КЕШ, хидроцентралите на земјата се пред затворање, поради континуираните суши.
Претпријатието може да генерира само 8 до 10 киловатчасови електрична енергија на ден -- двапати помалку од нивото на домашната потрошувачка.
Недостатокот од снег е проблем за австриските, словенечките и швајцарските зимски туристички центри, но е благослов за хрватскиот туризам.
Официјалните податоци зборуваат дека ноќевањата на странските туристи во Хрватска се зголемени за 19,5 отсто за период од една година во ноември 2006 година -- рекордно висока бројка, која делумно се припишува на добрите временски услови во земјата.
Иран го презеде дотурот на природен гас за Tурција.
Снабдувањето беше намалено на 3-ти јануари поради повисоката од вообичаено побарувачка во Иран.
Намалувањето доведе до широка вознемиреност во Турција.
Енергетските власти одговорија преговарајќи за поголем извоз на природен гас од Русија.
Европската инвестициона банка (ЕИБ) й додели заем од 103 милиони евра на Босна и Херцеговинa (БиХ) за обновување на системот на дистибуција на електрична енергија и хидроцентралите во земјата.
Проектот има за цел подобрување на енергетската ефикасност, зголемување на сигурноста и квалитетот на снабдувањето со електрична енергија, како и намалување на трошоците за одржувањето и работењето.
Ова е втор енергетски заем на ЕИБ за земјата.
Српскиот заменик-министер за рударство и енергија, Слободан Соколовиќ, ги негираше обвинувањата дека владата преговара со руското претпријатие Роснефт во врска со приватизацијата на српскиот гигант за нафта и гас НИС.
Веб-страницата energyobserver.com објави дека Белград и Роснефт разговараат за истата веќе два месеци.
Рускиот Лукоил, унгарски МОЛ, австриски ОМВ, грчки Хеленик петролеум и романски Ромпетрол досега потврдија дека се заинтересирани за приватизацијата на НИС, која се очекува да започне по парламентарните избори во Србија на 21-ви јануари.
За време на дводневната посета на Букурешт, јапонскиот министер за надворешни работи, Таро Асо, рече дека неговата земја е заинтересирана за инвестициските можности во Романија, особено во врска со нејзиниот пристап во ЕУ.
Тој се состана со романскиот министер за надворешни работи, Михаи Разван Унгуреану, претседателот Трајан Башеску и премиерот Калин Попеску Таричеану, на разговори околу билатералната трговија и економската соработка.
Асо следно ќе ја посети Бугарија.
(Разни извори – 05/01/07-12/01/07)
