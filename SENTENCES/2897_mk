29/06/2006
(Дневник, Софија Ечо - 28/06/06; AФП, Софиска новинска агенција, Софија Ечо, БНН, Дневник, Медиапул, Американска амбасада во Бугарија - 27/06/06; Американска стопанска комора во Бугарија)
Договорот потпишан од страна на Бугарија и САД за заедничко користење на воените објекти ќе има позитивно влијание врз бугарската економија, рече американскиот амбасадор во Софија за време на дводневната конференција која заврши во средата (28-ми јуни).
Американскиот државен секретар Кондолиза Рајс и бугарскиот министер за надворешни работи, Ивајло Калфин, потпишаа договор за соработка на крајот од април. 
Со истиот им се овозможува на американските сили да ги користат бугарските воени објекти, имено стрелиштето кај Ново Село, полигоните за воени авиони кај Граф Игнатиево и Безмер и складиштето во близина на пристаништето Бургас на Црното Море.
Овој договор „претставува стратешка инвестиција во бугарската безбедност, благодарение на можноста што й ја дава на бугарската војска да го подобри своите капацитети и својата меѓуоперативност како членка на НАТО“, рече Бејрли во вторникот на отворањето на форумот во Софија.
Конференцијата беше организирана од Американската стопанска комора во Бугарија и Американската амбасада во Софија. 
На конференцијата присуствуваше бугарскиот претседател Георги Парванов, министерот за одбрана, Веселин Близнаков, началникот на Генералштабот, Златан Стојков, претставниците на повеќе од 200 бугарски и странски претпријатија, како и офицери на американската армија.
Конференцијата се фокусираше на економските можности што договорот за соработка во одбраната ќе ги создаде, односно поконкретно за потребите на американската војска за склучување договори за стоки и услуги.
„Заедничките воени објекти ќе й донесат вистински економски бенефиции на Бугарија, во вид на работни и бизнис можности“, истакна Бејрли. 
Некои посебни предности што тој ги спомена се: модернизација на базите -- во обем од десетици милиони долари -- како и подобрување на патиштата, железничките пруги и другата инфраструктура во областите што водат и се околу базите.
Покрај тоа, идното присуство на неколку илјади американски војници се очекува да доведе до зголемена потрошувачка.
На пример, американската армија планира да инвестира 60 милиони американски долари во објектот за обука кај Ново Село, според мајор Русти Мизеле, инженер-менаџер за изградба, на американската армија за Европа. 
Од ова, околу 40 до 50 милиони американски долари се наменети за изградба на згради и простории, а околу 10 милиони американски долари ќе се употребат за патната инфраструктура.
Годишните трошоци за одржување за зградите, најверојатно, ќе достигнат помеѓу 600.000 до 800.000 американски долари, додека сметката за патната инфраструктура би можела да изнесува вкупно 500.000 американски долари, објави бугарскиот весник Дневниk во своето англиско издание од средата.
Тендерите за првите големи договори за набавка се очекуваат следното лето.
Бејрли предупреди дека нема сите договори и работни места да ги добијат Бугари. 
„Но, нашиот договор јасно утврдува дека ние треба да ги користиме бугарските снабдувачи за стоките и услугите ако нивните понуди се конкурентни и со добар квалитет“, додаде тој.
