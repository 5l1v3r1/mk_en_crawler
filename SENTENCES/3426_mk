18/12/2006
(Гардијан, Катимерини - 18/12/06;
ВОА, АНА-МПА, Заман - 17/12/06;
Ројтерс, АФП, СНН, ДПА - 16/12/06;
AП, АФП, Интернешнал хералд трибјун, 10 Даунинг стрит - 15/12/06)
Потврдувајќи ја својата поддршка за кандидатурата на Турција за членство во ЕУ, британскиот премиер во саботата (16-ти декември) рече дека пристапот на земјата е од „суштинска важност“ за иднината на Европа.
„Турција се наоѓа точно помеѓу Блискиот Исток и Европа и ако не ни треба друг потсетник за стратешката важност на Турција за ЕУ, тоа е она што му се случува на Блискиот Исток денес“, им рече Блер на новинарите во Анкара по разговорите со својот турски колега, Реџеп Тајип Ердоган.
Блер во петокот пристигна во Турција, набргу откако водачите на 25-те земји-членки на ЕУ ја одобрија одлуката за замрзнување на разговорите за членство со Анкара за осум од 35-те поглавја на преговорите.
Овој потег беше преземен во знак на протест поради одбивањето од страна на Турција да ги отвори своите пристаништа и аеродроми за сообраќајот од Кипар, кој се приклучи на ЕУ во 2004 година, но чија администрација не е признаена од страна на Анкара.
Според протоколот потпишан во 2005 година, Турција се согласи да ја прошири својата царинска унија со ЕУ за сите земји-членки, вклучувајќи го и Кипар.
Сепак, таа сé уште не го сторила тоа.
Говорејќи на заедничката прес-конференција со Блер на аеродромот во Анкара во саботата, Ердоган ја критикуваше одлуката на водачите на ЕУ, како „многу неправедна“.
„Односите со ЕУ датираат уште од пред 40 години и, за жал, тој однос е намален до нивото на второстепеното прашање на отворање на пристаништата“, рече турскиот водач.
И покрај делумниот прекин на разговорите со Анкара, процесот на преговорите треба да продолжи, рече минатата недела комесарот за проширување на ЕУ, Оли Рен, повикувајќи на отворање на следното поглавје од преговорите, кое ја покрива економската и монетарната политика.
Слична изјава даде и Блер, кој смета дека потег во таква насока би можел да се преземе пред крајот на финското претседателство со ЕУ на 31-ви декември.
„Дури и покрај тоа што осум поглавја се замрзнати, ние имаме уште 27, кои не се замрзнати“, германската новинска агенција ДПА го цитираше британскиот премиер.
„Ние мораме да ја промениме динамиката.“
И покрај тоа што побара од Турција да го почитува протоколот од 2005 година, Блер, исто така, ја повика ЕУ да стави крај на економската изолација на заедницата на кипарските Турци, чија отцепена држава ја признава само Турција.
Тој изрази надеж дека Бан Ки Мун од Јужна Кореја, кој ќе го преземе местото на генерален секретар на ОН на 1-ви јануари, ќе ги обнови меѓународните напори за ставање крај на 32-годишната поделба на Кипар.
Блер, исто така, укажа дека Велика Британија размислува да отвори директни летови за северниот дел, окупиран од Турција, на овој медитерански остров.
„Ако е законски возможно, тогаш би сакал ние да го сториме тоа“, грчкиот весник Катимерини го цитираше Блер.
