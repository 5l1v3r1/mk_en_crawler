05/06/2007
(AП, Ројтерс, АКИ, ВОА, ББС, РФЕ/РЛ, Канал 4, Фена - 04/06/07)
Роднините на жртвите од масакрот во Сребреница во 1995 година, во понеделникот (4-ти јуни) презедоа законски дејства против ОН и Холандија, поради тоа што дозволија илјадници босански муслимани да бидат убиени од страна на силите на босанските Срби.
„Целта не е финансиска за мајките и другите преживеани -- се работи за задоволување на правдата“, изјави за АП Марко Геритсен, адвокат на холандската правна фирма „Ван Диепен Ван дер Кроеф“, која застапува околу 6.000 преживеани жртви на најголемиот масакр во европската историја по Втората светска војна.
На 11-ти јули 1995 година силите под команда на поранешниот воен командант на босанските Срби, Ратко Младиќ, ја окупираа стратешки лоцираната енклава Сребреница, која беше заштитена зона на ОН во која се наоѓаа илјадници босански муслимани.
Околу 450 холандски војници под мандат на ОН, беа задолжени за одбраната на регионот. 
Мировниците, кои имаа инструкција да пукаат само во самоодбрана, не успеаја да спречат илјадници жени и мажи од босанските муслимани да бидат однесени од страна на силите на босанските Срби.
„Како резултат на ова, помеѓу 8.000 и 10.000 луѓе ги загубија своите животи“, се вели во изјавата од 1-ви јуни на холандската правна фирма. 
„Во последниве три години се создаде силен случај против холандската држава и ОН, кои ќе се сметаа заеднички одговорни за падот на енклавата и геноцидот што се случи таму.“
Холандија останува на ставот дека ОН ги напушти холандските мировници со тоа што не им обезбеди помош. 
Сепак, наведувајќи ја јавната документација, адвокатите велат дека има доказ оти групата холандски воени претставници, всушност, ја спречила помошта стравувајќи дека нивните војници може да станат жртва на „пријателски оган“.
„Не е точна идејата дека холандските војници биле оставени од ОН“, рече Геритсен. 
„Одлука на високи холандски офицери, заедно со холандската држава, беше да бидат одбиени барањата за помош.“
Во 2002 година Холандскиот институт за воена документација објави извештај за масакрот во Сребреница, кој ги ослободува холандските војници од одговорноста за убиствата и наместо тоа вината ја фрла на политичарите што ги испратиле на невозможна мисија. 
Ова предизвика оставка на владата на премиерот Вим Кок.
Геритсен во понеделникот рече дека покрај помошта од околу 20 милиони американски долари што холандската влада й ги дава на БиХ секоја година, треба и лично да се плати надоместок за жртвите. 
Надоместокот што се бара достигнува 34.000 американски долари за десет мајки на жртвите.
Во понеделникот 200 жени од групата позната како „Мајките на Сребреница“ маршираа до канцеларијата на холандскиот премиер Јан Петер Балкененде, во близина на парламентот, носејќи транспаренти со имињата на жртвите.
„Чекав 12 години за ова, ова би можело да биде уште една неправда ако повторно трае долго“, рече Мунера Субашиќ, претседателка на Фондацијата на мајките на Сребреница. 
„Ниту едни пари не се доволни за смртта на нашите деца. 
Сепак, може да постигнеме решение ако ја преземат одговорноста.“
Помеѓу сведоците кои адвокатите планираат да ги повикаат е и поранешниот генерален секретар на ОН, Кофи Анан, кој беше одговорен за мировните операции на ОН во тоа време и кој потврди дека имало „грешки во проценката“ во врска со Сребреница.
