20/02/2012
Катица Ѓуровиќ за Southeast European Times во Белград -- 20.02.12
Србија прави, како што велат екологистите, значаен чекор кон заштитата на природните ресурси со одобрување на ограничувањата за пластичните кеси во корист на биоразложувачките производи, за кои треба помалку време да се разложат и претставуваат помала опасност за животната средина.
Проектот на Министерството за животна средина претставува новина во земјата.
Во 2010 година градот Врање имаше замисла да воведе хартиени кеси наместо пластични, но мерката никогаш не влезе во сила.
Околу една четвртина од европските држави ги забранија пластичните кеси, додека други, како што се Белгија, Ирска и Хрватска, ставија данок на истите.
Македонија забрани пластични кеси во 2009 година.
На почетокот од февруари ЕУ започна деветмесечна тест програма за утврдување дали пластичните кеси треба да се забранат во Унијата.
Се проценува дека секој српски граѓанин користи најмалку 250 пластични кеси годишно -- најмалку една со секое пазарење во продавница.
Поголем дел од истите завршуваат на отпад.
Некои завршуваат на дрвјата, улиците или во водата.
Официјалните претставници во Министерството за животна средина велат дека новиот пропис не може веднаш да наметне прекин на употребата на пластичните кеси, туку може да ги санкционира оние што ќе користат кеси во иднина, а со текот на времето и целосно да ја запре нивната употреба.
„Оваа одредба е дел од Националната стратегија за животната средина, усвоена во 2007 година, со цел реформа на постојната политика за животната средина:
намалување на загадувањето на воздухот, водата и почвата, рециклирање, управување со еколошки отпад и зголемување на еколошката свест“, рече за SETimes Бојан Ѓуриќ, државен секретар во Министерството за животна средина.
„Производителите и увозниците на пластични кеси ќе мора да плаќаат данок од околу 220 евра за тон.
Производителите на пластични кеси кои содржат биоразложувачки додатоци ќе плаќаат околу 10 евра, но оние кои произведуваат целосно биоразложувачки кеси нема да плаќаат ништо“, рече Ѓуриќ.
Владата ќе го субвенционира производството на компостни и разложувачки кеси со околу 70 евра за тон.
Според Ѓуриќ, даноците ќе ги обесхрабрат производителите на пластични кеси, но нема да ги принудат да ја променат производствената технологија или да купат нова опрема со цел да започнат со производство на еколошки кеси.
Технолошкиот универзитет во Нови Сад ќе ги тестира кесите што се на располагање на пазарот, нивниот состав и квантитетот на адитивите што овозможуваат разложување.
„Ако адитивите се соодветни, тогаш основниот синтетички производ, полиетилен или полипропилен, станува брзо разложлив, и апсорбирачки по природа, а кога ќе се фрли, станува храна за микроорганизмите“, рече за SETimes Вера Лазиќ, шеф на универзитетската лабораторија.
Некои српски жители ја поддржуваат новата програма.
„Ова е добра идеја, но државата треба да се труди повеќе, не само за пластичните кеси, туку и за пластиката воопшто.
Исто така, не е доволно да се усвои закон за забрана на пластичните предмети, државата треба да направи повеќе за зголемување на еколошката свест.
Мислам дека сега свеста е на многу ниско ниво“, рече Душан Пурешиќ, жител на Шабац.
Добрица Веселиновиќ, активист на белградска невладина организација и еден од основачите на он-лајн иницијативата за пластичните кеси ЕКО-ЛОГ, изјави за SETimes дека му се нудат пластични кеси скоро секој ден.
„Пазарот на храна е најлош во овој случај со оглед на тоа што тие даваат пластични кеси за секој купен производ.
Време беше државата да одлучи да направи нешто“, рече Веселиновиќ.
