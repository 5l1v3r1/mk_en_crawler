09/06/2005
Од Игор Јовановиќ за Southeast European Times во Белград – 09/06/05
На својата неодамнешна посета на Белград, главната обвинителка на Трибуналот на ОН, Карла дел Понте, имаше пофални зборови за владата на Воислав Коштуница, опишувајќи го како „брилијантна акција“ апсењето од страна на владата на поранешните припадници на паравоената единица „Скорпиони“ по обелоденувањето на видеоснимката со убиствата на босанските муслимани од Сребреница.
Сепак, истовремено, таа потврди дека властите во Србија и Црна Гора мора целосно да соработуваат со Трибуналот со предавање на сите преостанати обвинети за воени злосторства, вклучувајќи го и воениот шеф на босанските Срби, Ратко Младиќ.
Апсењата на Младиќ и поранешниот водач на Република Српска, Радован Караџиќ, би биле најдобар начин за одбележување на престојната 10-та годишнина од масакрот во Сребреница, рече Дел Понте.
Бескомпромисниот став на обвинителката честопати предизвикуваше нервоза во регионот, но се чини дека се исплатеше.
По неколкугодишното зголемување на напредокот и фрустрациите, Меѓународниот кривичен трибунал за поранешна Југославија (МКТЈ) сега поминува низ период на успех без преседан во изведувањето на обвинетите пред лицето на правдата, објави во четвртокот (9-ти јуни) лондонски Гардијан.
Многумина се бегалци со години, а некои -- меѓу кои и Србинот Небојша Павиќ -- се заколнаа дека никогаш нема да се предадат
„Моментно во Хаг пристигнуваат нови осомничени за воени злосторства секој месец, со што Трибуналот конечно го достигна критичниот обем“, се вели во весникот и се истакнува дека помеѓу обвинетите е и еден поранешен шеф на држава, еден поранешен премиер, еден поранешен министер за внатрешни работи, еден поранешен министер за одбрана и поранешни началници на генералштабови и шефови на разузнавачки служби.
И покрај различната националност тие имаат нешто заедничко -- сите се обвинети дека имале значајна улога во најголемото насилство што ја потресе Европа по Втората светска војна.
„Ова е несомнено најактивниот и најпродуктивниот период на Трибуналот досега, период полн со предизвици, стресови и оптоварување“, вели претседателот на Трибуналот, Теодор Мерон, во писмото до Советот за безбедност на ОН претходно оваа недела.
Според Дел Понте, десет обвинети од Босна и Херцеговина, Хрватска и Србија и Црна Гора сé уште се наоѓаат на слобода, вклучувајќи ги и тројцата најбарани бегалци -- Караџиќ, Младиќ и пензионираниот хрватски генерал Анте Готовина.
За време на посетата на Белград таа доби ветување за соработка од страна на Коштуница и други високи функционери, кои ветија дека се посветени на ставањето крај на политиката на оставање на воените злосторници неказнети.
Властите знаат дека целосната соработка со Хашкиот трибунал значи „решавање на сите преостанати случаи“, рече Коштуница, додавајќи дека „ќе бидат преземени сите чекори“.
Дел Понте, исто така, разговараше и со српскиот претседател Борис Тадиќ, со шефот за националниот совет за соработка со МКТЈ, Расим Љајиќ, и со министерот за надворешни работи на Србија и Црна Гора, Вук Драшковиќ.
По состанокот Љајиќ рече дека Дел Понте не поставила рокови, но очекува да го види Младиќ во Хаг „најдоцна за неколку недели или неколку месеци“.
