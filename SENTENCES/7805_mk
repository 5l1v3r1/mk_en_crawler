11/03/2013
Дражен Ремиковиќ за Southeast European Times во Бања Лука -- 11.03.13
Иако балканските држави се далеку од европскиот просек кога станува збор за жените во политиката, нивното присуство во јавниот живот е сè поголемо.
Црна Гора ја има првата жена министер за одбрана во својата историја, додека Србија ја има првата жена гувернер на Централната банка.
Косово ја има првата жена претседател.
Новите премиерки во Република Српска и Словенија дополнително ќе го зголемат бројот на жени во регионалните влади.
„Чест ми е што сум првата жена што ќе ја предводи владата на РС.
Тоа е малку нетипично за нашиот регион, но јас сум свесна за мојата одговорност“, изјави за новинарите премиерот Жељка Цвијановиќ.
„Како жена, се надевам дека ќе внесам нов стил и нова димензија во институциите на Република Српска.“
Претставниците на граѓанскиот сектор велат дека иако позицијата на жените во јавниот живот е подобрена во последните неколку години, истата сè уште не го достигнала просекот на земјите-членки на ЕУ од 40 отсто.
„Се обидуваме да ги образоваме жените да не гласаат како што им велат нивните сопрузи, татковци и браќа, туку самите да носат одлука.
Има мало подобрување во изминатите неколку години, но жените се сè уште слабо застапени во политиката“, изјави заSETimesАзра Хасанбеговиќ, директор на Жените на БиХ, невладина организација која ги промовира жените во сите сфери на животот.
Според истражувањето спроведено во септември 2012 година од страна на меѓупарламентарната Унија, Србија се рангира на првото место во регионот со 33 отсто жени во владата.
Следат Словенија и Македонија со 30 отсто, следна е Хрватска со 23 отсто и БиХ со 14 отсто.
Црна Гора, со само 12 отсто жени во парламентот, е на најниско ниво во регионот.
Во август минатата година неколку невладини организации го спроведоа проектот Алтернативна влада на БиХ, кој се состоеше од симулирани избори за целосно женска влада.
Беа избрани четиринаесет „министри“ oд 70 кандидатки од целата земја преку гласање на веб-страницата на проектот.
„Мажите мора да им дозволат на своите колешки да покажат што знаат, не поради некои статистички квоти и бројки, туку поради убедувањето дека жените навистина знаат како да ја работат некоја работа“, рече за SETimesМуриса Мариќ, која беше „избрана“ за министер за граѓанско општество и активизам во проектот.
Успешните жени во политиката велат дека можат да работат подедакво добро како и мажите.
Азра Хаџиахметовиќ има долга политичка кариера.
Таа беше министер за надворешна трговија на БиХ, заменик-гувернер на БиХ во Меѓународниот монетарен фонд и беше една деценија пратеничка во парламентот на БиХ.
И покрај нејзиниот успех, таа вели дека има видлив недостаток на жени во политиката.
Таа вели дека политичките партии треба почесто да предлагаат жени како кандидатки за високи функции.
„Партиите имаат обврска да предлагаат одреден број жени на своите изборни листи, но само мал број од жените се номинираат за високи функции во државата.
Мислам дека жените се способни да ја извршуваат секоја работа подеднакво добро како и мажите.
Женскиот сензибилитет е нешто што е потребно во балканската политика, особено во овие тешки времиња кога мораме внимателно да го планираме решението на проблемот и успешно да ги спроведуваме тие планови“, рече Хаџиахметовиќ заSETimes.
Многу држави преземаат дејства за вклучување на повеќе жени во своите редови.
Србија и Црна Гора усвоија закони за зголемување на бројот на жените на водечки позиции, што е дел од напорите да се убеди ЕУ дека тие припаѓаат во блокот.
Новите прописи во Србија сега ги обрзуваат партиите и коалициите да имаат 33 отсто жени на изборните листи.
Неодамнешната иницијатива на Македонското женско лоби поттикна 100 невладини организации да потпишат декларација во која се бара повеќе жени-кандидати за градоначалник на локалните избори овој месец.
„Нашата цел е да ги натераме политичките партии да вклучат повеќе жени-кандидати на локалните избори и да промовираме програми за родова еднаквост“, вели Даниела Димитриевска, претставничка на невладината организација.
„Силата на жените во политиката е мека сила“, изјави за Асошиејтет прес косовската претседателка Атифете Јахјага.
„Тоа е позитивна промена која нашата земја и другите земји во регионот ...
ја прават давајќи им шанса на жените.“
