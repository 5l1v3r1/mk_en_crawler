09/04/2012
Јонилда Коци за Southeast European Times во Тирана -- 09.04.12
Иако владата во голема мера одбива до го признае тоа, бројни економски индикатори покажуваат критични знаци на пад на албанската економија, за првиот квартал од 2012 година, по забавувањето на економскиот раст во изминатите две години.
Инфлацијата достигна 0,6 отсто во текот на февруари, според ИНСТАТ, што е, всушност, самата граница на дефлација, и исто така ги потврди сериозните удари како во побарувачката, така и во потрошувачката. 
Падови има и во приватните и јавните инвестиции. 
Градежниот и индустрискиот сектор се меѓу најпогодените.
Албанците трошеа помалку, бидејќи увозот падна во голем број категории, а извозот падна за 21 отсто во текот на првите месеци од годината, според ИНСТАТ.
Девизните дознаки, еден од главните извори на приход во албанската економија од имигрантите што работат во странство, паднаа за 9 отсто минатата година, во споредба со 2010 година.
Шкелќим Цани, поранешен гувернер на Централната банка на Албанија, вели дека владата требаше да ја прифати кризата уште одамна. 
„Владата не презеде никакви мерки и сега ние трпиме последици од нивното незнаење, манипулирање со реалноста и нивната инертност“, рече Цани за SETimes.
Тој предвидува дека оваа година ќе биде уште потешка. 
„Долгот беше екстремно висок и сега достигна вознемирувачки граници.“ Тој додаде дека со оглед на тоа што 2013 година е изборна година, нивоата на долгот ќе се зголемат уште повеќе. 
Нивоата на долгот достигнаа максимална граница од околу 60 отсто од БДП.
Ѓерѓи Филипи, директор за истражување на експертската група на институтот Агенда, е исто така загрижен.
„Потрошувачите и најголемиот инвеститор во земјата, владата, очигледно трошеа помалку во 2010 и 2011 година, и податоците од овие први месеци на 2012 година потврдија дека земјата е влезена во криза“, рече тој за SETimes.
Но, Шерефедин Шеху, пратеник на владејачката Демократска партија, има поинаков поглед на работите. 
Член на парламентарната Комисија за економија и финансии, тој изјави за SETimes „Намалувањето на потрошувачката е предизвикано од друг правец, трендот на штедење“, посочувајќи дека штедењето претставува психолошки одговор на меѓународната криза.
„Кризата не е предизвикана од албански фактори. 
Албанија е само под влијание на кризата; ние имаме забавување на растот, а не пад во економскиот раст“, истакна тој.
Централната банка неколку пати ја намалуваше каматата за својата валута, лек, на најниско ниво во историјата од 4,25 отсто, во обид за зголемување на потрошувачката, но реакцијата на пазарот беше прилично слаба. 
„Монетарната политика можеше да биде поагресивна. 
Централната банка требаше да реализира агресивно намалување на каматните стапки, во рок од едно тримесечје со 1 отсто“, рече поранешниот гувернер на Централната банка, Цани.
Што се однесува до решенијата, Шеху посочува дека еден излез од економското забавување би било „владиното партнерство со јавниот сектор“ за зајакнување на инвестициите и вработувањето.
Цани смета дека реформите насочени кон институциите, јавната администрација, инфраструктурата, човечкиот капитал и доброто управување, може да понудат излез, како и поддршка за малите и средните претпријатија и земјоделството.
Филипи вели дека структурните проблеми мора да се решат, за разлика од „козметичките“ интервенции. 
Тој, сепак, признава дека „Длабоките реформи може да се болни и непопуларни, но нивното продолжување го зголемува проблемот“.
ММФ проектира економски раст од 0.5 отсто за Албанија оваа година, нешто пониско од регионалното ниво од 0,7 отсто. 
Пооптимистичка од кога и да е, проекцијата на албанската влада останува 4,3 отсто.
