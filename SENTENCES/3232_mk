02/05/2006
Од Влатко Вукотиќ за Southeast European Times во Бања Лука – 02/05/06
По осумгодишната приватизација некои претпријатија и банки кои беа продадени во Република Српска (РС) можеби повторно ќе станат државна сопственост. 
Премиерот на РС Милорад Додик рече дека има намера да ги провери сите одлуки донесени во текот на тој процес, поради сомневањата за широки нелегални дејства.
„Сакаме да ја повратиме довербата“, рече Додик. 
„Оние кои прават сé според законот немаат причина за стравување дека ќе ги загубат своите претпријатија.“
Планот на Додик доби поддршка од парламентот, вклучувајќи ги и пратениците од Српската демократска партија и Партијата за демократски прогрес - двете вклучени во процесот на приватизација со години, вклучувајќи и некои од најпознатите случаи. 
Специјална комисија формирана од владата најпрво ќе го спроведе прегледот.
Според професорот по економија, Рајко Томаш, прегледот нема да ги одвлече странските инвеститори. 
Напротив, истиот ќе испрати позитивен сигнал дека законската бизнис практика се вкоренува во РС.
Стопанската комора на РС и Индустријата на здруженијата на РС ја поздравија намерата на властите за „исправување на погрешното“. 
Сепак, тие истовремено изразија и загриженост дека прегледот би можел да се претвори во лов на вештерки и на крајот да им наштети на законските инветитори.
„Некои политички партии веќе бараат легално продадени и доброфункционирачки претпријатија да бидат проверени. 
Се плашам дека можеме да започнеме без анализа на тоа кои претпријатија треба да се контролираат“, рече претседателот на Стопанската и индустриската комора на РС, Младен Мичиќ.
Синдикатот на работодавачите, исто така, даде своја проценка, тврдејќи дека комисија што ќе работи под владина контрола не е добро решение. 
Таква институција, вели синдикатот, може да тужи некого, а потоа да одлучува за пресудата.
Според мислењето на економистите, приватизацијата во РС е катастрофална поради развлекувањето на процесот, како и на основните концептуални недоразбирања. 
Сите банки во РС и 60 отсто од претпријатијата се продадени, што и донесе околу 100 милиони евра на државата - барем на хартија. 
Реално, платени се само 25 милиони евра.
Најголемите и највредни претпријатија се сé уште во државна сопственост. 
Инвеститорите покажаа најголем интерес за „Телеком Српске“, државното претпријатие за телекомуникации, кое би можело да се приватизира оваа година. 
Уделот на Државното претпријатие за електрична енергија, пак, континуирано ја зголемува вредноста на бањалучката берза.
