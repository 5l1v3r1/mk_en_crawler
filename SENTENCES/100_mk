11/09/2006
Од Наташа Радиќ за Southeast European Times во Загреб -- 11/09/06
Пролетва, европските преговарачи го одложија процесот на тестирање на судскиот сектор како резултат на незадоволството од темпото на реформите.
Унијата соопшти дека процесот на преговори за судството и човековите права ќе продолжи есенва.
Според владата, овој процес беше запрен поради „технички проблеми“, но според голем број невладини организации со седиште во Хрватска, вистинскиот проблем е корупцијата во овој сектор.
Промените не се доволно забележливи.
Иако реформите се спроведуваат, постои огромен број на нерешени случаи -- потребни се многу години за решавање на едноставните судски случаи.
Во Извештајот за прогрес на ЕУ за 2005 година се вели:
„И покрај извесниот прогрес постигнат во составувањето на потребната законодавна и институционална рамка, напорите за спречување на корупцијата, која и понатаму е сериозен проблем во Хрватска, треба да бидат дополнително засилени.
Промени може да направи министерката за правда Ана Ловрин, која дојде на оваа функција во февруари.
Таа објави мерки за забрзување на реформите, како и за олеснување на работата на судовите.
Според извештајот на Светската Банка објавен на 26 јули, корупцијата во царинскиот сектор е намалена.
„Во Хрватска, фирмите пријавија дека земањето мито е поретко во многу сфери, особено во царината.
Тоа подобрување следува со реформите, вклучувајќи ја и оценката на базата на ризичен и по селективен ревизорски пристап, кое го намалува субјективниот избор на објекти за физичка инспекција.
Хрватска ја рашири селективноста и техниките за управување на ризикот и со тоа го намали бројот на физичките инспекции."
Хрватска не е единствената земја-кандидат која се соочува со овие проблеми.
Ист е случајот и со Бугарија и Романија -- кои се очекува да влезат во Унијата во јануари.
Поради осетливоста, бавноста и сложеноста на процесот на борба против корупцијата, ЕУ одобри значителна финансиска помош.
Транспаренси Интернешанал во Хрватска -- како дел од Националната програма за потиснување на корупцијата -- отвори „анти-корупциска“ телефонска линија со цел јавноста да може да ги пријави случаите на корупција.
Над 40 отсто од јавувањата се однесуваат на корупција во судството.
Здравствениот сектор е втор со над 10 отсто, додека пак на трето место се најде приватниот сектор.
Во период од 14 месеци на оваа линија се јавиле над 5,500 лица.
Проектот, финансиран од ЕУ, и помогна на владата да ги лоцира епицентрите на корупцијата.
Откако Европскта Комисија во Брисел одлучи дека земјата треба да покаже поконкретни резултати во борбата против корупцијата, владини претставници во Загреб соопштија дека се подготвени да ја поттикнат борбата, особено во областа на судството и здравството.
Покажувајќи одлучност да се стави крај на корупцијта, владата сака да ја нагласи подготвеноста за достигнување на европските стандарди и транспарентност.
Според неодамнешните анкети спроведени од страна на Транспаренси Интернешанал во Хрватска, над 80 отсто од Хрватите сметаат дека корупцијата во здравствениот сектор е најголем социјален и јавен проблем.
Сеопфатната борба против корупцијата во здравствениот сектор минатиот месец резултираше со апсење на кардиохирургот Огнен Симиќ, кој е шеф на кардиоваскуларното одделение во Клиничкиот центар во Риека.
Симиќ беше уапсен откако зел 5,000 евра мито за да префрли еден пациент на врвот на листата на чекање за операции.
Тој е највисоко-рангираниот доктор уапсен во една корупциска шема.
По апсењето, задолжените за анти-корупција соопштија дека Симиќ не бил сам;
му помогнала цела мрежа околу него.
Полицијата одбива да даде изјава за други дополнителни апсења, но локалните медиуми шпекулираат.
Бидејќи здравствениот сектор во Хрватска е главно државен, листите на чекање се долги.
Пациентите можат да се доближат до операционата маса доколку имаат врски или ако му дадат екстра „поттик“ на хирургот.
Министерот за здравство, Невен Љубичиќ, рече дека е свесен за проблемот со корупцијата, но претпоставува дека само мал број доктори се корумпирани.
„Сепак, тие даваат лоша слика [за целиот сектор]“, рече Љубичиќ во едно неодамнешно интервју, додавајќи дека имајќи го предвид апсењето на Симиќ, луѓето ќе бидат поодлучни да пријават медицински персонал кој зема мито за своите услуги.
„Силното раководство е главно оружје во борбата против корупцијата.
Секоја земја која постигнала значителен напредок во намалувањето на корупцијата имаше силен лидер за кој транспарентноста и одговорноста беа главни приоритети“, објаснува Шерил Греј, директорка на секторот на Светската Банка.
И покрај тоа што оваа земја вложува напори да мобилизира повеќе ресури во борбата против корупцијата, патот што претстои е долг и трнлив.
Борбата ќе бара учество не само на владата и невладините организации, туку и општеството, кои ќе извлечат најголема корист од ова.
