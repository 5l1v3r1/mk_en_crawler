18/04/2006
Од Игор Јовановиќ за Southeast European Times во Белград – 18/04/06
Девет лица осомничени за криминална поврзаност, мито и откривање на официјални тајни беа уапсени од страна на српската полиција на 12-ти април, по осуммесечна истрага. 
Помеѓу уапсените се тројца државни функционери - претседателот на белградскиот Стопански суд, Горан Кљајевиќ, судијката на Стопанскиот суд и службеникот во Генералниот инспекторат на српската полиција Дејан Ивезовиќ.
Бизнисмените Мика и Милинко Брашњевиќ, директорот на Кредитно-експортна банка, Секула Пијевчевиќ, адвокатите Јасмина Којиќ и Немања Јоловиќ, и претседателката на Поштенската штедилница, Јелица Живковиќ, беа, исто така, помеѓу уапсените. 
Десеттото лице - Слободан Радуловиќ, поранешен генерален менаџер на малопродажниот синџир „Це маркет“ - се наоѓа во бегство. 
Полицијата вели дека тој, најверојатно, е во Шпанија. 
За него ќе биде издадена меѓународната потерница.
Десет поединци се осомничени за конспирација во серија нерегуларни процедури на стечај и приватизација на претпријатија, уништувајќи неколку претпријатија во процесот и оштетувајќи ја државата за десетици милиони евра. 
Синџирот “Це маркет“ наводно претрпел загуба од околу 20 милиони евра. 
Помеѓу другите оштетени претпријатија се: претходно успешните Беко, Славија и белградските стоковни куќи, од кои сите завршија со стечај.
Сите уапсени се наоѓаат во едномесечен притвор. 
Случајот го презеде специјалниот обвинител за организиран криминал, Слободан Радовановиќ, и е прогласен за државна тајна.
Според српскиот министер за финансии, Млаѓан Динкиќ, „ова е најголемата група на организиран криминал откриена досега во Србија“.
Српската полиција „му го зададе најголемиот удар на економскиот криминал и корупцијата во Србија по [падот на режимот на Милошевиќ на] 5-ти октомври 2000 година“, рече Динкиќ, додавајќи дека Кљајевиќ ја избегнувал правдата досега бидејќи имал поддршка од политичарите и клучните владини фигури. 
На крајот, беше собрана политичка волја за решавање на неговиот случај, додаде Динкиќ.
Кљајевиќ беше и претходно обвинет за злоупотреба на функцијата и беше суспендиран од функцијата во јуни 2004 година. 
Но, тој се врати на функцијата поради недостаток на докази.
Владата на премиерот Воислав Коштуница ја зајакнува борбата против корупцијата во последните месеци. 
Судијата на Врховниот суд Љубомир Вучковиќ беше уапсен за примање мито во септември 2005 година. 
Во средината на јануари 2006 година заменик-гувернерот на Народната банка на Србија, Дејан Симиќ, беше исто така упасен за мито. 
Истовремено, властите покренаа обвинение против еден од најмоќните српски магнати, Богољуб Кариќ, кој набргу потоа ја напушти земјата.
