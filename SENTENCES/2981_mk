22/06/2006
Од Георги Митев-Шантек за Southeast European Times во Белград -- 22/06/06
Србија и Црна Гора го напушта Светското првенство 2006 во Германија без освоен поен. 
Пред 66.000 луѓе во минхенската Алијанс арена, десетте играчи на тимот на Илија Петковиќ загубија од Брегот на Слоновата Коска со 3:2. 
„Сините“ се враќаат дома со наведнати глави, додека „Слоновите“ ги заработија своите први поени на едно светско првенство во нивната историја.
Со головите на Никола Жигиќ и Саша Илиќ, Србија и Црна Гора беше во предност од 2:0 во првите 35 минути. 
Изгледаше како конечно тимот да се врати во игра. 
Но, сето тоа исчезна, благодарение на двете фаќања на топката од страна на Милан Дудиќ, црвениот картон на Алберт Наѓ и енергичната игра на фудбалерите од Брегот на Слоновата Коска.
Натпреварот започна со иницијатива на Брегот на Слоновата Коска. 
Диндан гаѓаше на десната страна во 4-тата минута, но никој не беше пред Јевиќ за да ја сопре топката. 
Долгиот удар од лево заврши многу настрана. 
Коне продолжи со константен напад низ центарот на одбраната на Србија и Црна Гора.
„Сините“ се одлучија за одбранбена игра, која беше толку успешна за време на квалификациската фаза и вроди со плод во 10-тата минута, кога Станковиќ му ја подаде десно од центарот топката на Жигиќ. 
Напаѓачот на белградска „Црвена ѕвезда“ направи чекор на десно, го помина Блес Куаси и го заобиколи голманот Бубакар Бери.
Во 14-тата минута одбраната на Србија и Црна Гора имаше лоша среќа. 
Младен Крстајиќ беше повреден, а Наѓ дојде на неговото место. 
Од првичната одбранбена постава сега на теренот остана само Горан Гавраниќ.
Пет минути подоцна Брегот на Слоновата Коска потенцијално одлична акција ја заврши со слаб финиш, а топката скокна настрана како на билијардска маса, помеѓу африканските играчи во полето на голманот, за на крајот да заврши над голот на Јевриќ. 
За овој маневар тие беа казнети со следниот напад на Србија и Црна Гора. 
Саша Илиќ ја искористи предноста од слабата контрола на Цирил Домород, ја доведе топката зад одбраната и ја погоди мрежата.
Во 35-тата минута за обичен удар од центарот Дудиќ ги крена рацете високо над главата кон горната пречка на Бока и судијата Марко Родригез му пресуди пенал. 
Од 11 метри Диндан го погоди левиот ќош на Јевриќ -- двапати, бидејќи судијата нареди повторување на ударот. 
Двата удари на Диндан завршија во мрежата, макар што се броеше само еден.
Откако се поврати во играта, Брегот на Слоновата Коска доби ветар во едрата. 
Тогаш се случи уште една грешка на играч на Србија и Црна Гора. 
Само по 30 минути на теренот како замена, Наѓ доби втор жолт картон во полувремето за фаулирање на Кадер Кеита.
Со неговото заминување, дуото од средната линија на Брегот на Слоновата Коска, Дидиер Зокора и Јаја Туре доби повеќе простор. 
Намалениот тим на Србија и Црна Гора немаше сила за напад на крилните позиции и помош на Жигиќ, кој се најде отсечен.
Доминацијата на фудбалерите на Брегот на Слоновата Коска од средната линија им овозможи да играат со тројца напаѓачи и голот на Јевриќ беше цел на чести удари. 
Изедначувањето од страната на Брегот на Слоновата Коска се случи во 67-мата минута, кога Диндан ја удри топката со главата од слободниот удар на Кеита. 
Србија и Црна Гора пропушти добра шанса во 77-мата минута, кога Дејан Станковиќ изведе директен удар на топката со глава од слободниот удар на Ѓорѓевиќ, но топката заврши настрана.
Незадоволен од оваа грешка што многу ги чинеше Дудиќ повторно го блокираше волејот со својата рака и фудбалерите од Брегот на Слоновата Коска повторно добија пенал. 
Со веќе добиениот натпревар тие играа мирно, макар што го загубија Доромод со вториот жолт картон.
Фудбалерите на Брегот на Слоновата Коска успеаја да се здобијат со почит на нивното прво Светско првенство, додека за Србија и Црна Гора тоа беше уште една ноќна мора. 
Сега ќе има нов почеток за одделните тимови на Србија и на новата, независна Црна Гора. 
Првиот официјален натпревар на Србија, против Чешка, е на 16-ти август.
