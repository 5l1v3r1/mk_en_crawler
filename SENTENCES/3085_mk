11/07/2006
Од Јелена Тусуп за Southeast European Times во Нови Сад – 11/07/06
За време на посетата во четвртокот (6-ти јули) на фестивалот Егзит во Нови Сад, комесарот за проширување на ЕУ, Оли Рен, „влезе во шема“ цитирајќи ја песната на Клеш „Дали да останам или да одам?“ (Should I stay or should I go?).
Говорејќи на тркалезната маса за прашањето на визите -- „Митови и легенди за Белата шенген листа“ -- Кога ќе патуваме како нормални луѓе?“ -- Рен употреби текст од песна за да ја опише актуелната ситуација со интеграцијата во ЕУ на Србија.
На форумот, на кој домаќин беше поранешниот српски министер за надворешни работи, Горан Свилановиќ, учествуваа и актуелниот министер за надворешни работи, Вук Драшковиќ, министерот за надворешни работи на Босна и Херцеговина (БиХ), Младен Иваниќ, британскиот новинар Тим Џуда, и српскиот советник за пристап во ЕУ, Милица Џилас.
Приклучувајќи се на релаксираната атмосфера на тврдината Петроварадин, со гласна музика која доаѓаше од блиското кафуле, Рен беше љубезен, но цврст во објаснувањето за условите што балканските земји мора да ги исполнат за да влезат во Белата шенген листа.
Рен рече дека тој знае оти 70 отсто од младите Срби никогаш не патувале во странство, и дека „добивањето на виза може да биде скап бирократски кошмар“.
Рен ги увери учесниците дека Финска -- која моментно претседава со ЕУ -- е посветена на потпишувањето на договор за олеснување на визниот режим оваа година.
Ако тоа се случи, некои групи, како што се студентите, професорите и истражувачите, ќе имаат полесни услови за добивање виза.
Рен, исто така, рече дека ќе се потруди цената на визата да остане 35 евра.
„Мојата цел ќе биде да се убеди ЕУ дека младите луѓе од Балканот мора да патуваат и да добиваат образование во ЕУ, дека тоа е многу добро за нив и за ЕУ и дека е клучно за демократизацијата на Балканот“, рече Рен.
Сепак, Драшковиќ и Иваниќ рекоа дека ЕУ премногу им го отежнува на балканските земји исполнувањето на условите за влез во Белата шенген листа.
ЕУ има „двојни стандарди“ за ова прашање, рече Драшковиќ.
Министерот за надворешни работи на БиХ ги наведе условите што неговата земја ги исполнила.
„ЕУ побара од [БиХ] единствен пасош за сите босански граѓани, и ние го направивме тоа.
Потоа, побараа потпишување на договорите за реадмисија со секоја земја на ЕУ, и ние го направивме и тоа.
Потоа, побараа потпишување на еден договор со ЕУ како целина.
Потоа, моравме да издадеме нови лични документи, на кои потрошивме 40 милиони евра.
Сега се бараат биометрички податоци, кои ќе не чинат дополнителни 100 милиони евра и две години работа“, рече Иваниќ.
Тој побара од официјалните претставници на ЕУ да „се отворат кон Балканот и да видат дека не сме толку лоши и дека имаме нешто на што се гордееме“.
Свилановиќ рече дека главната загриженост на ЕУ, според него, е дека земјите ќе извезуваат криминал ако визните рестрикции бидат намалени.
Но, дали навистина визниот режим претставува вистинска пречка за криминалците кои сакаат да влезат во земјите-членки на ЕУ?
Не баш, рече тој, наведувајќи го како пример случајот со осомничените на кои моментно им се суди за атентатот врз српскиот премиер Зоран Ѓинѓиќ.
„Сите тие имаа шенген визи во своите пасоши.
И тие визи ги добиле легално.
Визите нема да ги запрат криминалците, а им прават проблеми на фините луѓе кои само сакаат да ги однесат своите госпоѓи во Париз“, рече Свилановиќ.
