10/07/2009
Од Игор Јовановиќ за Southeast European Times во Белград – 10/07/09
Според заедничкиот договор без преседан, Демократската партија на Санџак (СДП) и коалицијата предводена од Партијата за демократска акција (СДА), го отфрлија планот на владата за поделба на општините на Санџак во два региони. 
Партиите сакаат нов закон за регионалниот развој, кој ќе го дефинира Санџак како единствен округ, составен од шест општини.
Со оглед на тоа што законот не можеше да се усвои без поддршка на овие партии, владата се согласи во вторникот (7-ми јули).
„Српската влада ќе ги исполни барањата на пратениците на Санџак, кои сакаат сите шест општини на Санџак да бидат дел од еден регион“, рече Дејан Јовановиќ, државен секретар за регионален развој.
Политичките судири меѓу СДП и коалицијата на СДА резултираа со насилство во минатото. 
Партиите, жестоки противници, оставија последици врз регионот со своите политички расправии. 
Но, претходно овој месец, двете партии постигнаа договор за соработка.
Санџак, српски регион со претежно босанско население, со години е погоден од економска криза. 
Шесте општини имаат околу 200.000 жители, од кои половината Бошњаци. 
Невработеноста изнесува 20 отсто.
Неочекуваниот договор предвидува здружување на силите на партиите со цел да се загарантира економски просперитет. 
Двете партии признаа дека договорот беше резултат на притисок од одредени надворешни амбасади во Србија, а највеќе на турската. 
Анкара покажа интерес за инвестирање во Санџак, но само ако таму има политичка стабилност.
Според договорот, пратениците на СДА и СДП ќе работат заедно на решавање на економските проблеми на регионот.
Невладините организации на Санџак го поздравија партнерството. 
„Како ние [Бошњаците] можевме да се сложиме за нешто со државата Србија, ако не можевме да се сложиме меѓу себе“, рече Аида Чоровиќ, координаторка на невладината организација Урбан ин.
Сепак, иницијативата не беше одобрена од претставниците на другите партии што имаат пратеници во регионот. 
„Очигледно дека ова е само обид на две партии да ја задржат власта и своите актуелни позиции во владејачката коалиција. 
Тие се целосно одговорни за ситуацијата во Санџак во текот на изминативе 15 години“, рече членот на опозициската Либералдемократска партија Кенан Хајдаревиќ.
