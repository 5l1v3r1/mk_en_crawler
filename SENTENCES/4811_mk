05/01/2009
Од Марина Стојановска за Southeast European Times во Скопје -- 05/01/09
Во обид да ја заштити економијата од светската финансиска криза, македонската влада објави десет нови мерки кои чинат вкупно 330 милиони евра.
Следејќи го моделот што го користи Естонија, властите планираат да наплаќаат данок на капитална добивка само на дивидендите.
Во меѓувреме, тие ќе ги намалат даноците за материјалите што ги увезуваат македонските индустрии.
Владата, исто така, ќе им ги отпише неплатените здравствени осигурувања на претпријатијата за четири години, ако продолжат со плаќање на овие придонеси во истиот тој период.
Владата, исто така, ќе примени даночен отпис за каматите на паричните казни за неплатениот персонален данок на претпријатијата, данокот на капитална добивка, данокот на додадена вредност, данокот на имот и пензиските придонеси, според Ројтерс.
Ваквиот долг може да се плаќа на рати, рече премиерот Никола Груевски.
Скопје воведува тригодишно замрзнување на заостанатите долгови за претпријатијата кои доцнат со пензиските придонеси.
Со цел да им помогне на земјоделците, владата ги намалува нивните даноци -- и ги елиминира целосно за оние кои заработуваат помалку од 5.000 евра годишно.
Другите граѓани и претпријатија ќе имаат намалување на даноците за персонален доход и имот.
„Македонија не е во рецесија, но имајќи предвид дека нашите најголеми извозни реципиенти се во рецесија, ние ги презедовме овие преветнивни чекори за да ја олесниме евентуалната криза.
Не очекуваме овие мерки да предизвикаат сериозен дефицит бидејќи се избалансирани и добро обмислени“, рече Груевски.
Бизнис заедницата генерално го поздрави економскиот пакет.
„Некои од овие мерки ќе послужат како стимул за понатамошниот развој“, рече Мирче Черкези од Здружението на стопанските комори на Македонија.
Но, професорот по право Ванчо Узунов смета дека мерките се несоодветни.
„Светската криза започна најпрво во финансискиот сектор, а подоцна се прелеа и во реалната економија.
Во нашата држава таа започна од спротивен правец.
Поради тоа, треба да размислиме за превентивни мерки и во [финансискиот сектор]“, рече Узунов.
Челичната и текстилната индустрија се најпогодени сектори во Македонија.
Според Заводот за статистика, во октомври од челичната индустрија се отпуштени 3.200 работници.
Меѓу нив се и вработените во фабриката за феро-никел Фени и фабриката за обработка на феро-легури Силмак.
Рударите, исто така, имаат намалување на побарувачката.
Слична е ситуацијата и во текстилната индустрија, каде што менаџерите ги принудуваат вработените да земат неплатено отсуство и привремено ги затвораат фабриките поради недостаток на работа.
