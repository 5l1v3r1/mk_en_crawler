06/09/2011
(Ајриш тајмс - 06.09.11; AФП, Ројтерс, АП, Њујорк тајмс, РТЕ, Глобал пост, Си-Ен-Ен, Еурполитикс, Ксинхуа - 05.09.11)
Мала е веројатноста денес да се случат терористички напади слични на оние во Соединетите Американски Држави пред една деценија, рече координаторот за контратероризам на ЕУ, Жил де Кершове, во понеделникот (5-ти септември). 
Но, борбата против Ал каеда и организациите од ваков тип сé уште се соочува со ризици, предупреди тој, посочувајќи ја можноста терористичките групи да го искористат вакуумот на власта по бунтовите на Арапската пролет како еден ризик.
„Денес, ризик од обем и софистицираност на оној од 11-ти септември, повеќе не е можен“, рече Де Кершове на прес-конференцијата во Брисел, по повод 10-годишнината од нападите на 11-ти септември 2001 година во Соединетите Американски Држави. 
„Дали тоа значи дека сме целосно надвор од опасност? 
Веројатно не.“
Ал Каеда е значително заслабната со убиството на нејзиниот водач, Осама бин Ладен, на почетокот од мај, елиминирањето на други високи членови на мрежата и финансиските проблеми со кои се верува дека се соочува, според претставникот на ЕУ.
Војната што ја предводи НАТО во Авганистан и засилената меѓународна соработка по нападите на 11-ти септември, исто така, придонесоа за ова, рече Де Кершове, белгиски академик и поранешен владин претставник.
Внатрешно ние сме многу подобро опремени денес отколку пред десет години“, Ројтерс ја цитираше неговата изјава за новинарите во Брисел. 
„Тоа не значи дека ќе ги спречиме сите заговори, сите напади, но ќе се обидеме да бидеме поефикасни во спречувањето, истрагата и судењето на тероризмот и во минимизирањето на последицата од терористичкиот напад.“
Веста за нов удар на некогаш моќната организација дојде од Пакистан, исто така, во понеделникот, кога војската во земјата го објави апсењето на три високи оперативци на Ал каеда во југозападниот град Ќета. 
Меѓу уапсените од страна на пакистанските агенти, кои работеа во соработка со ЦИА, беше Јунис ал-Мауритани, чија главна одговорност беше да планира напади врз цели на западните земји низ целиот свет.
„Ал-Мауритани беше задолжен лично од Осама бин Ладен да се фокусира на погодување цели од економска важност во Соединетите Американски Држави, Европа и Австралија“, бостонскиот Глобал пост го цитираше соопштението на пакистанската војска. 
„Тој планираше напади на цели од економски интерес на Соединетите Американски Држави, како што се гасоводи и нафтоводи, брани на електроцентрали и напади на бродови/нафтени танкери со глисери натоварени со експлозив во меѓународни води.“
Иако Ал каеда повеќе нема капацитет да спроведува напади слични по обем на оние од 11-ти септември, истата е сé уште способна да извршува мали по обем „опортунистички“ акции, рече Де Кершове во понеделникот.
Терористичката опасност со која се соочува светот денес стана „многу посложена и поразновидна“, изјави тој за новинарите во Брисел.
Координаторот на ЕУ за контратероризам изрази загриженост дека сегашниот безбедносен вакуум во Либија може да им овозможи на членовите на северноафриканскиот огранок на Ал каеда да го зголемат својот арсенал на оружје со пљачкосување, вклучително и со проектили земја-воздух, што може да го загрози воздушниот сообраќај.
„Тие имаат можност да имаат достап до оружје, како што е лесно оружје и автоматски пушки, или одредени проектили земја-воздух, што се исклучително опасни“, рече Де Кершове.
Друг предмет на загриженост за него, според АФП, е „распуштањето на безбедносните служби во Тунис и Египет“ по антивладините протести кои ги потресоа двете земји претходно оваа година.
„Не смеете да имате безбедносен вакуум“, рече Де Кершове, повикувајќи на помош во процесот на транзиција во овие држави.
