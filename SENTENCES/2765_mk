05/07/2005
(Канцеларија на високиот претставник - 24/06/05; ФЕНА - 23/06/05)
Меѓународната заедница останува решена дека извршителите на масакрот во Сребреница во 1995 година и на други воени злосторства мора да бидат изведени пред лицето на правдата, објави Управниот одбор на Советот за спроведување на мирот (ССМ) за Босна и Херцеговина (БиХ) на крајот на минатиот месец.
„Тоа претставува -- и ќе остане -- цврст услов за интеграцијата на БиХ во евроатланските стуктури“, вели ССМ во комуникето на крајот од дводневниот состанок во Сараево. 
И покрај тоа што го поздрави неодамнешното пренесување на обвинетите за воени злосторства во Трибуналот на ОН во Хаг за воени злосторства, Советот истакнува дека процесот нема да биде завршен сé додека поранешниот водач на босанските Срби, Радован Караџиќ, и неговиот воен командант, Ратко Младиќ, не бидат екстрадирани.
Десетгодишнината од масакрот во Сребреница, најголемото злосторство во Европа по Втората светска војна, ќе биде одбележана на 11-ти јули. 
Поздравувајќи ја одлуката на Претседателството на БиХ да го покани српскиот претседател Борис Тадиќ на комеморацијата и неговото прифаќање на поканата „како важен чекор на патот кон помирувањето“, Управниот одбор, исто така, ја пофали намерата на претседателот на Република Српска (РС) Драган Чавиќ да присуствува на церемонијата.
ССМ, во чиј состав влегуваат 55 земји и агенции што го поддржуваат мировниот процес во БиХ, обезбедува политичко водство за високиот претставник во БиХ.
Во својата изјава Управниот одбор изразува жалење за досегашниот неуспех на БиХ да ги исполни условите за започнување на разговорите за Договорот за стабилизација и асоцијација (ДСА) со ЕУ, истакнувајќи дека земјата сé уште има шанса да ја постигне таа цел навреме за десетгодишнината од Дејтонскиот договор на крајот од оваа година.
Неусвојувањето на законот за јавниот сервис за радиодифузија на БиХ и одлуката на властите во БиХ да го блокираат предлогот за полициските реформи спонзорирани од ЕУ претставуваат двете главни пречки за разговорите.
„Ако РС и понатаму избира изолација наместо интеграција, последиците ќе бидат тешки“, вели Управниот одбор. 
„Патот на Босна и Херцеговина кон Европа ќе остане блокиран. 
„Резултат на тоа ќе биде заостанување на БиХ зад другите земји во регионот“.
Во комуникето на одборот, исто така, се потврдуваат плановите за продолжување со трансферот на надлежностите на властите во БиХ, процес што ќе ја елиминира Канцеларијата на високиот претставник. 
Одборот вели дека ќе препорача местото да биде заменето со специјален претставник на ЕУ. 
За тоа ќе треба одобрение од Советот за безбедност на ОН.
„Крајната точка на овој процес ќе претставува важна пресвртница во развојот на БиХ -- момент кога БиХ ќе ја преземе судбината во свои раце и ќе оди напред кон интеграцијата во ЕУ“, вели Управниот одбор. 
„Но, ССМ ќе сака да се осигури дека таквиот процес на транзиција ќе биде поврзан со конкретниот напредок во БиХ.“
