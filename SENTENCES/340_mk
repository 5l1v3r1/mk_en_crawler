21/03/2011
Од Наташа Радиќ за Southeast European Times во Загреб - 21/03/11
За неколку месеци, барем на хартија, повеќето земји во регионот ќе имаат ажуриран број на својот народ, како и нови податоци за социјалната, верската, националната и етничката демографија.
Хрватска ќе биде меѓу првите земји што ќе го одржи својот попис на населението, кој ќе започне на 1-ви април, а ќе заврши четири недели подоцна. 
Околу 15 000 лица ќе ги собираат податоците, а резултатите ќе бидат објавени на 30-ти јуни.
Но, пописите не се евтини - се очекува пописот во Хрватска да чини 23,6 милиони евра. 
Самиот прашалник има 45 прашања, вклучувајќи и некои кои можат да се неочекувани.
Луѓето ќе бидат прашани дали знаат како да користат компјутер, дали користат интернет и дали комуницираат преку е-маил. 
Ова е со цел да се утврди компјутерската писменост на народот. 
Покрај тоа, секој поединец ќе биде прашан како тој или таа патува на работа - со јавен превоз или автомобил.
Исто така, има и полични прашања. 
Покрај оние секогаш чувствителните кои се однесуваат на верската припадност, овојпат анкетарите ќе прашаат дали едно лице живее во домашно партнерство или во "класичен" брак, и дали партнерството е меѓу лица од исти пол.
Македонија, исто така, се подготвува за својот попис на населението, со временска рамка слична на пописот во Хрватска. 
„Првичните резултати ќе бидат објавени во јуни 2011-та година, а конечните резултати во јуни 2012-та година“, изјави за SETimes Лилјана Кузмановска, од одделот за статистика. 
Над 18 500 луѓе ќе бидат ангажирани во проектот, кој треба да чини околу 14 милиони евра.
Соседна Албанија планираше да го одржи својот попис во април, но неодамна го одложи со цел тој да не се поклопи со локалните избори во мај. 
Пописот во Албанија ќе трае три недели и ќе вклучи 12 000 луѓе на теренот. 
Ромската заедница бара посебно внимание и за нив е направен пилот тест.
Околу грчкото малцинство во Албанија и политиката на грчките дипломатски претставници таму избувна расправија. 
Албанските медиуми емитуваа видео-снимка на Теодоро Икономус, грчкиот конзул во Корча, југоисточна Албанија, како ги повикува луѓето да се изјаснат за нивната етничка припадност.
„Да, во Корча има Грци. 
Да, Власите се Грци. 
Грци, не плашете се од пописот, откријте го вашето вистинско потекло“, рече Икономус минатиот месец.
Косовското собрание донесе одлука во 2009-та да се одржи регистрирање на населението, домаќинствата и имотите, од 31-ви март до 15-ти април. 
Официјален попис не е спроведен од 1981-та година.
Арзим Бајрам, поранешен министер за јавна администрација, изјави за SETimes дека „овој процес е предуслов за економски развој на Косово “.
Но, Марко Јакшиќ, Србин од Митровица, изјави за SETimes дека „не постојат услови [според кои] Србите треба да учествуваат“.
„Јас очекувам сите да учествуваат, но предизвикот е дека Србите во северниот дел на Косово не се подготвени да го прифатат овој процес и нашите институции. 
Се надеваме дека со поддршка на ЕУ ќе успееме во овој поглед“, рече министерот за јавна администрација, Едита Тахири.
Рифат Блаку, претседател на Централната комисија за регистрација, вели дека „процесот ќе биде воден во согласност со меѓународните стандарди, а ќе бидат посетени над 1460 локалитети“.
Пописот на населението во Босна и Херцеговина, исто така, беше првично планиран за април, но изгледа дека тој ќе биде одложен за најмалку една година, поради разни политички разлики и процедурални грешки.
Се чини дека главната причина за одложување на оваа постапка за која е овластена ЕУ е недостатокот на согласност меѓу главните политички партии во парламентот во однос на нивото на значење на податоците за етничката, верската и друга припадност на пописните формулари.
Овој попис може да каже многу работи. 
Последниот беше спроведен во 1991-та година, пред босанскиот конфликт, кој предизвика големи етнички миграции оттогаш.
Минатата година, романската влада одлучи да го одложи пописот на населението од март за октомври 2011-та година, делумно поради финансиски причини. 
Но, втора причина е да им се даде повеќе време на експертите за проценка на резултатите од земјоделскиот попис, кој се одржа во декември и јануари.
Овогодинешниот попис на населението во Романија е трет по падот на комунизмот. 
Во текот на последните две децении, бројот на населението е намален за повеќе од 1,5 милиони луѓе. 
Врвот беше достигнат во 1990-та година кога бројот на населението во Романија беше 23,2 милиони луѓе, но пописот во 2002-та година покажа број на население од 21,698 милиони луѓе, а оваа бројка се очекува да опаѓа.
Во октомври, вкупно 130 000 вработени ќе собираат податоци на терен. 
Вергил Воинеагу, претседател на Националниот институт за статистика, вели дека главниот предизвик со кој се соочуваат властите оваа година е пронаоѓањето на луѓето во селата, од кои повеќето имаат емигрирано од пописот во 2002-та година. 
Се смета дека околу 2 милиони Романци живеат само во Италија и Шпанија.
Во Црна Гора, која се отцепи од поранешната државна унија со Србија и прогласи независност пред пет години, пописот е крајно политизиран.
Светозар Јовичевиќ, професор и политички аналитичар, појаснува дека про-српските опозициски партии, кои безуспешно се обидуваа да го блокираат отцепувањето на Црна Гора од унијата со Србија, мислат дека ќе го загубат влијанието доколку бројот на Србите падне.
„Ова е нивно главно оружје и тие се загрижени поради тоа. 
Од друга страна, партиите на власт сакаат да го зголемат бројот на граѓани кои се декларираат како Црногорци, бидејќи ова е потврда за нивната политичка активност“, изјави Јовичевиќ за SETimes.
Според пописот во 2003-та година, 43 отсто од граѓаните се изјасниле како Црногорци, 32 отсто како Срби, 7,8 отсто како Бошњаци, 5 отсто како Албанци, 3,9 отсто како Муслимани, 1,1 осто како Хрвати и 0,4 отсто како Роми.
Овој извештај е изготвен во соработка на Пол Чиоку во Букурешт, Јусуф Рамадановиќ во Сараево, Недељко Рудовиќ во Подгорица, Линда Карадаку во Тирана, Мухамет Брајшори во Приштина и Клаудија Лутовска во Скопје.
