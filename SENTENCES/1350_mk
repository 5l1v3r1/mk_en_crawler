05/01/2009
Грчките истражувачи од Истражувачкиот центар ТЕИ Пиреа развија вештачка интелигенција за пресметка на многу ризични фактори за инфаркт, објави на 26-ти декември АНИ.
Пристапот е наречен онлајн аналитичка обработка и им помага на лекарите да им дадат на пациентите проценка на персоналниот ризик, за да ги намалат нивните шанси за доживување инфаркт.
Истражувачите ги испитаа моделите на кардиоваскуларните фактори на ризик собирајќи податоци од скоро 1.000 пациенти.
Кипарското Министерство за комуникации и сателитското претпријатие го финализираа договорот за обезбедување на широкомрежна интернет и дигитална телевизија во руралните области, објави Сајпрус мејл на 26-ти декември.
Според договорот, Хелас Сат ќе обезбеди кабелски услуги во вредност од 4,3 милиони евра.
Петмина стручњаци од Романијa, Jапонија, Узбекистан, Татарстан и Туркменистан ја примија овогодинешната турска светска награда за турскиот јазик, објави весникот Заман на 26-ти декември.
Истанбулската Фондација за служба на турската култура им ја додели наградата за нивната работа на турскиот јазик и нивниот придонес за развојот на турската култура.
Maкедонските aрхеолози открија први траги од античкиот македонски јазик, објави на 26-ти декември палеолингвистот Душко Алексовски.
Научниците открија запис стар 4.000 години напишан на капак од глинен артефакт откриен во централна Македонија.
Кипарскиот весник Фајненшал мирор започна со работата на својата бесплатна мобилна платформа во средата (31-ви декември), станувајќи првиот весник во Кипар што нуди континуирано покривање.
Бесплатниот сервис на англиски јазик не бара пристапни кодови, приклучувања или шифри.
Корисниците на мобилни телефони со интернет пристап може да читаат весник бесплатно на mobile.financialmirror.com.
Aтинската Aкадемија на науките й додели награда на Жаклин Караѓорѓис, кипарски aрхеолог, за нејзината последна книга, Киприс Афродита од Кипар, објавија кипарските медиуми во средата (31-ви декември).
Книгата на Караѓорѓис го обработува култот на Големата божица од Кипар и се протега од предисторискиот период до крајот на антиката.
Таа ја прими наградата на 20-ти декември во Атина, на церемонијата на која присуствуваше и грчкиот претседател Каролос Папуљас.
Косовската Aкадемија на науките и уметностите го избра Бесим Бокси за свој претседател на 27-ми декември.
Бокси е еден до водечките научници на земјата во албанските и балканските истражувања.
(Разни извори – 29/12/08-05/01/09)
