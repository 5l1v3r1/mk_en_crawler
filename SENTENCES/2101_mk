22/11/2004
Од Антонио Прленда за Southeast European Times во Сараево – 22/11/04
Комисијата за реструктуирање на полицијата во Босна и Херцеговина (КРП) минатиот месец имаше состаноци во институциите на ЕУ во Брисел и издаде декларација со која се потврдува нејзината решеност за предлагање на единствени полициски сили за Босна и Херцеговина (БиХ).
„Од сите владини функции полицијата е една од највидливите и најтесно поврзаните сервиси за граѓаните“, се вели во декларацијата.
„КРП смета дека е основно тоа што полицијата во БиХ е професионална, ефикасна, фер, аполитична и непристрасна.
Полицијата мора да одговара пред законот и заедницата и мора да го претставува општеството на кое му служи.
Ние сме решени да го осигуриме тоа.“
Експертската комисија, во која учествуваат највисоки локални официјални претставници на безбедноста, беше формирана во јули 2004 година од страна на високиот претставник Педи Ешдаун, со мандат да ги идентификува оперативните, финансиските, уставните и законодавните пречки за создавање ефикасна државна полициска структура и да предложи решенија.
Меѓународниот експерт Вилфред Мартинс е нејзин претседател.
Полициските сили во БиХ моментно се поделени помеѓу министерствата за внатрешни работи на двата ентитета -- Федерацијата на БиХ (ФБиХ) и Република Српска (РС).
Покрај тоа, во ФБиХ секој од десетте кантони има свое министерство за внатрешни работи и полициски сили.
Државниот министер за безбедност нема оперативна власт над полицијата.
Според експертите таквата структура е скапа и неефикасна и ја попречува борбата против организираниот криминал.
Државниот министер за безбедност, Бариша Чолак, министерот за внатрешни работи на ФБиХ, Мевлудин Халиловиќ, и министерот за внатрешни работи на РС, Дарко Матијашевиќ, ја предводеа делегацијата на КРП во Брисел.
Членовите на комисијата остварија разговори со европскиот комесар за надворешни односи, Крис Патен, и со шефот за надворешна политика и безбедност на ЕУ, Хавиер Солана, при што двајцата ја истакнаа важноста на агендата за правдата и внатрешните работи на БиХ како клучен услов за доближување до ЕУ.
„Политичкиот надзор треба да се применува од страна на Министерството за безбедност на државно ниво, кое мора да ја има целосната одговорност за сите закони поврзани со полицијата, како и за финансирањето на полицијата“, рече Солана.
„Вие мора да бидете водени од она што е потребно за ефикасно спроведување на законот, а не од политиката -- во современиот свет ние не можеме да си дозволиме ништо помалку од тоа.“
Во извештајите на медиумите се вели дека комисијата и понатаму е во ќор-сокак поради инсистирањето на Република Српска за задржување на своето министерство за внатрешни работи на ниво на ентитетот.
Официјалните претставници на ФБиХ, пак, повикуваат на поцентрализирана структура.
