09/03/2009
AНКАРА, Турција -- Полицијата уапси пет лица осомничени дека планирале атентат на премиерот Реџеп Тајип Ердоган, објавија турските медиуми во понеделникот (9-ти март). 
Наводните заговарачи, наводно, планирале да го убијат Ердоган во јужната покраина Адана, каде што присуствувал на предизборен митинг во саботата. 
По церемонијата на дочек на аеродромот, локалната полиција добила информации за заговорот. 
Тие најпрво уапсиле една жена „со блиски врски до војската и безбедносните сили“, објавија медиумите. 
По нејзиното сослушување, полицијата уапси уште петмина осомничени. 
Гувернерот на Адана, Илхан Атис, ги потврди апсењата, но не објави други информации. 
Според извештаите на медиумите, полицијата ја испитува можната врска со таинствената секуларистичка група Ергенекон.
Во другите вести, иранската погранична полиција пукаше на две турски момчиња на турско-иранската граница, при што едното загина, а другото беше рането, објавија медиумите во неделата. 
Властите велат дека двајцата браќа, на возраст од 13 и 12 години, се обиделе илегално да ја преминат границата со Иран во источната турска провинција Ван.
Во другите вести од неделата, четири деца на возраст меѓу една и шест години загинаа кога нивниот дом се сруши поради поројните врнежи во југоисточната провинција Дијарбакир, објавија локалните власти. 
Нивните родители и постариот брат преживеаја. 
(Милијет, Заман, новинска агенција Анадолу, Ројтерс - 09/03/09; Хуријет, новинска агенција Доган, АФП - 08/03/09)
