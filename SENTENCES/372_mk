21/11/2011
Енди Дабилис за Southeast European Times во Атина -- 21.11.11
Се чини дека фудбалските скандали во Европа можеби се случуваат онолку често колку и головите. 
Сепак, апсењето на 83 лица поврзани со грчката Супер Лига обвинети за местење на натпревари и перење пари, заедно со постојаното насилство на натпреварите, доведе до пад на посетеноста и телевизиските претплати. 
Кон оваа комбинација додајте го срамот на еден сопственик на клуб бегајќи им на властите -- двапати.
„Поголемиот дел од навивачите сакаат да гледаат чист фудбал. 
Се чини дека е поевтино да се купи еден натпревар отколку да се направи една подобра екипа и тоа ги одвлече луѓето од фудбалските игралишта. 
Тие не одат и не гледаат фудбал," изјави за SETimes, портпаролот на Министерството за култура и спорт, Јоргос Бикос.
Ситуацијата е резултат на серијата обвиненија покренати против агенти, бизнисмени, сопственици на клубови, поранешни судии, играч, букмејкери и највисоките ешалони на Супер лигата, чиј претседател, Вангелис Маринакис, беше обвинет од страна на обвинителите за поттикнување насилство за време на натпреварите.
Во јули, тогашниот премиер Јоргос Папандреу побара од претседателот на УЕФА Мишел Платини совет, бидејќи министерот за култура, Павлос Геруланос го нарече овој спорт „корумпиран“.
Беше договорено УЕФА да работи со Фудбалската федерација на Грција (ЕПО) за изнаоѓање решенија во четири клучни области -- насилството, корупцијата и местењето на натпревари, допингот и судењето.
Владата, пак, планира да ја почитува Фудбалската федерација на Грција (ЕПО) пред да изготви закон за регулирање на овој спорт, иако еден претставник на ЕПО беше обвинет во скандалот.
Во јуни, заменик министерот за заштита на граѓаните Манолис Отонас ја поврза истрагата со веројатното губење на битката на Грција против корупцијата, и ја поврза со должничката криза во земјата.
„Оваа афера е од огромно значење“, изјави Отонас. 
„Нема да има толеранција, нема исклучоци и нема компромис. 
Тоа е она што целото грчкото општество го бара, не само луѓето поврзани со фудбалот“, рече тој.
Судските документи покажаа бројни записници на снимени телефонски разговори -- повеќето исполнети со пцости и закани за физичко насилство -- наводно меѓу корумпирани претставници на екипи како однапред одредуваат резултати на натпревари, користејќи играчи и судии.
Според документите, облозите за наводно наместените натпревари беа поставени онлајн или во обложувалниците во Грција, во други делови на Европа и во азиските земји.
Повеќе од 800 осомничени биле првично вмешани, со пријавени врски во седум земји, потресувајќи го грчкиот фудбал. 
Добивките од облозите за натпреварите биле проценети на небројни милиони евра, со 13 милиони ставени само на еден натпревар, објави Катимерини.
Со ништо не решено, регуларниот дел од сезоната започна во конфузија кога тимот Астерас Триполис беше осуден од страна на лигата откако беше обвинет за поткуп, заедно со Олимпијакос Волоу, чиј тогашен претседател, Ахилеас Беос, оттогаш беше осуден за кривично дело и ставен во затвор.
ЕПО, сепак, ја поништи одлуката за забрана на Астерас Триполис откако рече дека снимените разговори кои наведуваа наводно мито не се доволни докази.
Еден од снимените гласови беше на една позната личност во грчкиот фудбал: Макис Псомиадис, сопственик на екипата Кавала од втората лига. 
Псомиадис е познат по големите мустаќи, пурите и долга историја на препирки со лигата и законот. 
Тука спаѓаат обвиненија за шверц на злато, проневера, уцена, затајување на данок, па дури и улога во одредите кои вршеа тортури за време на злогласната десничарска Хунта во Грција во 1970-тите години.
Тој стана бегалец од правдата на 26-ти јуни, откако беше обвинет за местење на натпревари. 
Кога тој беше уапсен два и пол месеци подоцна, судијата веднаш го ослободи, иако тој беше исто така обвинет за неплаќање на 300.000 евра данок.
Ова се случува во време кога Грците плаќаат огромни даноци и трпат намалувања на платите поради мерки за штедење чија цел е да ја одржат земјата во живот и да добијат серија од 113 милијарди евра во финансиска помош од тројката ЕУ-ММФ-ЕЦБ.
Кога се крена врева која ги натера судовите да го повикаат Псомиадис назад, тој повторно исчезна, но не пред да изјави „Јас сум политички затвореник“. 
Судијата, пред да го испраша Псомиадис, прочита изјава што обвинетиот му ја предаде, потценувајќи ги обвиненијата. 
Тој не беше во бегство премногу долго.
На 9-ти ноември, Псомиадис беше уапсен во кафеана во Македонија, во близина на грчкиот конзулат. 
Властите соопштија дека престојувал кај еден поранешен играч.
Гледано од страна на Катимерини „ за Грците измачувани 18 месеци со намалувања на платите, даночни зголемувања и намалени пензии, и соочувајќи се со изгледи за повеќе, случајот беше симбол на удобните односи меѓу привилегираните и судови, кои покажаа помилување за богатите и оние со врски“.
Случајот Псомиадис беше репер за тоа колку грчкиот фудбал падна, иако Бикос инсистира на тоа дека неговото министерство се обидува да се бори.
„Проблемот со наместените натпревари не е грчки проблем. 
Тој постои низ цела Европа“, изјави тој за SETimes.
Тој исто така рече дека две други лица, вклучувајќи го и претседателот на друг клуб од втората лига, Липулу, беа затворени. 
Бикос додава: „На луѓето не им се допаѓа она што се случува“. 
Тој рече дека има пад во обложувањето на натпревари преку лотариите во земјата, бидејќи „луѓето чувствуваат дека тие [натпревари] се наместени. 
Претставниците на Супер лигата не беа достапни за коментар.
Еден навивач, 34-годишниот Василис Вазиуракис, кој навива за Панитинаикос, повеќегодишен шампион, заедно со својот жолчен ривал, Олимпијакос, вели дека не гледа фудбал повеќе.
„Бев луд по фудбалот, но ми се гади од сето ова и не ми е грижа дури ни за мојата екипа“, изјави тој за SETimes, додавајќи дека на играчите ги интересираат само нивните плати. 
„Тие не водат грижа за историјата на клубовите“.
Дури и првенството во лигата оваа година беше оцрнато кога навивачите на АЕК нападнаа навивачи и семејства од својот противник Атромитос. 
За тоа, АЕК беше награден со победа во секој случај. 
Бикос вели дека тоа е вообичаено.
„Поголемиот дел од тимовите имаат приватни армии навивачи и ние имаме насилни ерупции“.
Владата вети други остри мерки, повторувајќи ги претходните ветувања кои не беа одржани, а Геруланос призна дека ќе биде потребно долго време за да се исчисти она што стана одвратен фудбал во Грција.
