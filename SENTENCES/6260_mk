21/07/2011
Ерл Мурати за Southeast European Times во Тирана – 21.07.2011
Веднаш штом ќе ја прими својата месечна пензија, Јоланда Кена брза до аптеката. 
Таа има 61 година и лекарите ѝ дијагностицираа рак на матката пред четири месеци. 
Таа одлучи да се лечи со нешто што го нарекува „чудотворен лек“, „видатокс“.
„Всушност, тоа не е вистински лек. 
Тоа е масло од скорпија. 
Некој рече дека може да ми помогне за да ја излечам болеста. 
Јас го одбрав овој третман, но истовремено продолжувам и со хемотерапија“, вели Кена за SETimes.
Во Албанија се води дебата меѓу онколозите за тргувањето со „видатокс“. 
Продажбата на производот е забранета во Соединетите Американски Држави и во ЕУ, но употребата на хомеопатски производи и третмани во Албанија е главно нерегулирана.
Во разговор за SETimes, управникот на компанијата „Фарма-матрикс“ која тргува со производот, Тома Јанче, објаснува дека „видатокс“ е целосно природен производ што се произведува во Куба. 
„Тој ги напаѓа клетките на туморот и има многу мала доза отров од сина скорпија“, вели тој.
„Не можам да речам дека може да ја замени хемотерапијата или да направи чудо. 
Но го користат 10.000 лица и сега е веќе потврдено дека може да ја намали масата на туморот. 
Мојот случај е таков пример“.
„Видатокс“ беше воведен на албанскиот пазар само пред два месеци и државните власти се најдоа затечени во однос на правните прашања.
„Видатокс“ не е регистриран лек во Албанија и медицинската регулаторна листа не содржи ниту еден хомеопатски производ. 
Треба да дознаеме дали овој производ ги продуцира ефектите за кои и се здоби со публицитет, или е чиста измама. 
Од друга страна, ние не можеме да спречиме некој да користи традиционален лек“, вели за SETimes Ахмет Хиса, раководител на Фармацевтскиот директорат при Министерството за здравство.
Додека работат властите на проверка на документацијата, „Лекарски ред“, агенција што функционира во име на Министерството за здравство, суспендираше двајца лекари, Аурора Скендери и Мелинда Аголи, кои препорачале да се употребува „видатокс“.
Ниту еден од нив не е лиценциран од Министерството, задолжителна процедура за сите оние што сакаат да се занимаваат со медицина. 
Двајцата лекари велат дека биле обучени од кубански колеги пред да го препорачаат „видатокс“ на своите пациенти.
Надлежните од институтот „Алб-шкеница“ советуваат сите пациенти да бидат внимателни, па дури и скептични за оваа нова терапија.
Професорот Нико Ќафоку и д-р Алтин Стафа велат за SETimes: „Всушност, не постои истражување објавено во некое престижно медицинско списание што го опишува механизмот на функционирање на оваа супстанција. 
Производителите на „видатокс“ не понудија ниту еден јасен клинички или научен експериментален доказ за супстанцијата.“
Додека трае дебатата, „видатокс“ се продава во аптеките. 
Шишенце од 30 милилитри чини 98 евра. 
Пациентите како Кена мислат дека е корисен, ако не на физиолошко ниво, тогаш барем на психолошко ниво. 
Само времето ќе покаже дали го направила таа вистинскиот избор.
