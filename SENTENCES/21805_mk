21/05/2008
ПРИШТИНА, Косово -- Некои членови на парламентот рекоа дека ќе се спротивстават на законот за официјалните празници ако не бидат вклучени најважните датуми од албанската историја.
Владата во понеделникот (19-ти мај) усвои предлог-закон и го испрати до парламентот на одобрување.
На листата се најдоа 11 официјални празници, но е исклучен 28-ми ноември, Денот на независноста на Албанија, 12-ти јуни, Денот на ослободувањето, и 5-ти март, Денот на мачениците.
Предлог-законот беше усвоен на правата расправа во вторникот, но опозициските пратеници, поддржани од некои членови на владејачката коалиција, предупредија дека нема да гласаат за истиот на втората расправа.
Премиерот Хашим Тачи вели дека предлог-законот е во согласност со сеопфатниот предлог за конечниот статус на Косово, подготвен од поранешниот претставник на ОН, Марти Ахтисари.
Во другите вести од вторникот, претседателот Фатмир Сејдиу се состана со шефот на мисијата на ОБСЕ во Косово, Тим Гулдиман.
Тие разговараа за новите форми на соработка помеѓу косовските институции и ОБСЕ, особено по 1-ви јуни, кога на сила влегува уставот.
Сејдиу го повика генералниот секретар на ОН, Бан Ки-Мун, наскоро да донесе одлука за префрлање на надлежностите на локалните институции.
(Tелеграфи, Кохавижн, Косовапрес, РТК - 20/05/08)
