21/12/2011
Линда Карадаку за Southeast European Times во Приштина -- 21.12.11
НАТО го контролира косовскиот воздушен простор од 1999 година, според договорот со поранешната Република Југославија.
Истиот им даде на меѓународните безбедносни сили, КФОР, право да го контролираат косовскиот воздушен простор и да воспостават Зона на воздушна безбедност.
Сега земјата дискутира околу можноста за отворање на својот воздушен простор.
Во ексклузивното интервју, Дритан Ѓонбалај, генерален директор на Косовската управа за воздушна авијација, изјави за SETimes дека ќе има привремен транзициски период за време на кој Косово ќе биде помогнато од партнерска земја, под надзор на НАТО, во обезбедувањето воздухопловни навигациски услуги.
SETimes:
Како се контролира моментно косовскиот воздушен простор?
Дритан Ѓонбалај:
Од крајот на војната, погорниот воздушен простор на Република Косово (околу 9 километри) е затворен за цивилниот воздушен сообраќај и е под надлежност на НАТО.
Областа под [тоа] е контролирана од провајдерот на услуги Воздухопловна навигација на аеродромот „Адем Јашари“.
Нашите контролори на воздушен сообраќај даваат летечки услуги и приземјување од Приштина, и услуги за другите летови -- [претежно хеликоптерите на НАТО] -- на територијатија на Република Косово.
Моментно влегувањето и излегувањето се одвива преку два воздушни коридори кои нé поврзуваат со Македонија.
Контролата на воздушниот сообраќај на косовскиот воздушен простор е под регулаторен надзор на Управата за цивилна авијација на Република Косово.
Во извршувањето на нашите активности, ние имаме одлична соработка со КФОР, имајќи ги предвид нивните надлежности во оваа област, кои се засновани на неколку меѓународни документи.
SETimes:
Дали сте добиле какви било сигнали дека НАТО сака да се откаже од контролата на овој простор по скоро 12 години?
Ѓонбалај:
Од прогласувањето независност, косовските власти тесно соработуваат со НАТО, КФОР, ЕУ, ИКАО и другите учесници во регионот, на нормализација на балканскиот воздушен простор, и посебно, на отворање на косовскиот висок воздушен простор за цивилни авионски прелети.
Оваа активност се одвива во рамките на иницијативата на НАТО:
Состанок за нормализација на балканскиот воздушен простор (БАНМ).
НАТО, како и властите на нашата земја, се многу посветени на отворање на високиот воздушен простор.
Авиокомпаниите [искажаа] голем интерес бидејќи има некои воздушни правци над Косово кои историски се користат многу во меѓународниот воздушен сообраќај.
SETimes:
Кое би било најдоброто решение за контрола на косовскиот воздушен простор?
Ѓонбалај:
Идеално решение би било Косовскиот сервис за воздушна навигација да ја преземе контролата на косовскиот висок воздушен простор утре.
Но, за да се случи тоа, потребно е време и затоа, ќе има транзициски период, привремено решение, при што Република Косово ќе биде поддржана од партнерска земја, под водство на НАТО, во обезбедувањето воздушни услуги во нашиот висок воздушен простор за прелети.
Веруваме дека наскоро Советот на НАТО ќе донесе одлука за партнерската земја, со која ние ќе работиме во обезбедувањето на услугите.
SETimes:
Кои земји изразија интерес за контрола на воздушниот простор на Косово?
Ѓонбалај:
Има некои држави кои изразија интерес да работат со НАТО и властите на Република Косово во обезбедувањето услуги во нашиот висок воздушен простор.
БАНМ одлучи за време на својот последен состанок дека искажувањето интерес за поддршка на Косово во отворањето на неговиот висок воздушен простор треба да се направи во седиштето на НАТО во Брисел.
SETimes:
Која ја претпочитате вие?
Ѓонбалај:
Нашите власти јасно ставија до знаење дека Косово е заинтересирано -- во рамките на процесот предводен до НАТО -- да соработува со пријателска земја, членка на НАТО.
Решението пред сé се чини дека е политички, практично и технички погодно за нашата земја.
Има многу случаи во светот и во Европа кога земјите постигнуваат договори за провајдери на воздухопловни услуги од други земји со цел да обезбедат услуги во нивниот воздушен простор за определено или неопределено време.
Покрај тоа, сите европски земји се обврзани со легислативата на ЕУ да го регистрираат својот национален воздушен простор во големи функционални блокови воздух, со цел да се олесни летот на авионите и да се зголеми ефикасноста и безбедноста.
Границите на националните воздушни простори се интегрираат и сите ние се движиме кон [она што] се нарекува Единствено европско небо.
SETimes:
Што ќе значи оваа промена за Косово?
Ѓонбалај:
Косовското небо се отвора и тоа е од голема важност [со оглед на тоа] дека 10.000 квадратни километри од небото се враќаат на европската мапа на воздухопловни прелети, преку кои поминува многу важен воздушен сообраќај.
Отворањето на воздушниот простор е, исто така, важно за развојот и зајакнувањето на нашата Агенција за воздушни навигациски услуги, бидејќи овие услуги, исто така, ќе создаваат финансиски приходи.
