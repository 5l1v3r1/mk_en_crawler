15/05/2006
(Фајненшал мирор - 15/05/06;
AНА-МПA, Cyprus Mail - 14/05/06;
Кипарска новинска агенција - 12/05/06)
Постои „нов интензитет на кипарскиот проблем“ по состанокот во февруари помеѓу генералниот секретар на ОН Кофи Анан и грчкиот претседател Тасос Пападопулос, според грчката министерка за надворешни работи, Дора Бакојани.
Во интервјуто објавено во грчкиот весник Eтнос во неделата (14-ти мај) таа истакна дека е постигнат напредок кон формирањето на техничките комисии.
Администрацијата на кипарските Грци сака тие да се посветат на „важните прашања“ со цел да се подготви основата за новата мировна иницијатива, рече таа.
„Наметнатото решение, спротивно на ставот на народот, не може да биде решение“, рече Бакојани.
„За да има решение, истото мора добро да се подготви и да биде прифатливо како за раководството така и за народот.“
Анан и Пападопулос се состанаа на 28-ми февруари во Париз на разговори околу начините на придвижување на кипарскиот мировен процес, и повторно минатата недела, на маргините од самитот на ЕУ-Латинска Америка-Карибите во Виена.
Тие се согласија дека напредокот во голем број области ќе ја подобри атмосферата за обновување на разговорите за повторно обединување на островот.
По состанокот во Париз, Анан го поздрави договорот постигнат помеѓу водачите на кипарските Грци и кипарските Турци за започнување на технички разговори за голем број прашања на двете заедници.
Договорот ќе биде од корист за сите Кипрани, рече тој.
Во неделата Cyprus Mail објави дека Анан планира да испрати претставници во Никозија, Атина и Анкара, за да ја започнат операцијата за техничките комисии.
Но, тој не даде други детали.
„Анан ме праша за напредокот постигнат за разговорите на техничко ниво, јас го информирав за тоа и ние разменивме идеи за тоа како да се направи ова“, рече во петокот претседателот на кипарските Грци.
Но, истовремено, Никозија ги обвинува кипарските Турци дека одбиваат „да разговараат за условите на комисиите што ги одреди генералниот секретар на ОН“.
Според извештаите на медиумите на кипарските Грци, кипарските Турци, чија администрација ја признава само Турција, не се согласуваат со идејата техничките комисии да разговараат за важните прашања.
