10/03/2005
(Девет часот, ББС, Ромпрес, Зиуа - 10/03/05;
ВОА, РФЕ/РЛ, Белата куќа, Ромпрес - 09/03/05)
Романија е силен партнер на САД и НАТО, рече во средата (9-ти март) американскиот претседател Џорџ В. Буш, по разговорите со својот романски колега Трајан Басеску во Белата куќа.
„Јас сум импресиониран од вашето водство.
Благодарен сум за вашето пријателство.
Романија е цврст сојузник за слобода“, рече Буш во присуство на Басеску.
Тој ги пофали романските власти и Басеску лично за нивната решителност во борбата против корупцијата, истакнувајќи ја важноста на ова прашање во зголемувањето на американските инвестиции во оваа балканска земја.
„Му реков на претседателот дека сум импресиониран од неговата кампања за отстранување на корупцијата од Владата во Романија -- цврста и силна обврска“, рече американскиот претседател.
„Тој верува во транспарентноста и во владеењето на законот, а тоа е многу важно за американските претпријатија кои бараат каде да инвестираат.“
Целта на тридневната официјална посета на Басеску на Вашингтон, негова прва посета по преземанњето на функцијата во декември, се разговори за начините за зајакнување на политичката, воената и економската соработка.
Тој ја предводи делегацијата во која се наоѓа и министерот за надворешни работи, Михаи-Разван Унгуреану, и министерот за одбрана, Теодор Атанасиу, гувернерот на Националната банка на Романија, Мугур Исареску, како и други советници и функционери.
„Среќен сум што можам да ви ја пренесам нашата порака за демократијата, за слободата и за развојот на нашето стратешко партнерство“, рече Басеску.
Тој, исто така, наводно, побарал олеснување на американскиот визен режим за романските државјани.
На неговиот состанок со Буш присуствуваше и американскиот заменик-претседател, Ричард Чејни, државниот секретар Кондолиза Рајс, советникот за национална безбедност, Стефан Хедли, и други официјални претставници.
Помеѓу прашањата за кои беше разговарано беше и безбедноста во регионот на Црното Море, ситуацијата во западниот сосед на Романија, Молдавија, како и за Средниот Исток.
Подоцна во средата Басеску се состана и со мнозинскиот водач во американскиот Сенат, Бил Фрист, кој рече дека другите сенатори изразиле поддршка за идејата за основање на американска воена база во најголемото романско пристаниште на Црното Море, Констанца.
Романскиот претседател треба да се состане и со секретарот за одбрана, Доналд Рамсфелд.
В четврток тој ќе има свое обраќање пред Советот за надворешни односи во врска со иднината на регионот на Црното Море.
Во разговорите со шефот на ММФ, Родриго Рато, во средата Басеску побара поддршка за да й се дозволи на Романија буџетски дефицит повисок од 0,4 отсто од БДП, предуслов за новиот договор со Романија.
По состанокот тој изјави дека експертите на ММФ ќе извршат анализа на писмото на намери на Владата што тој им го предаде и потоа ќе разговараат за ова прашање за време на следната посета на мисијата на ММФ во Букурешт.
