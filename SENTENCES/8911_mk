23/05/2012
Цветина Борисова за Southeast European Times во Џебел -- 23.05.12
Илјадници луѓе се собраа во јужниот град Џебел во саботата (19-ти мај) да ја одбележат 23-годишнината од протестите на етничките Турци, кои се сметаа за болен почеток на колапсот на комунистичкиот режим во ноември 1989 година.
„Денес сум исполнет со радост бидејќи ја славиме демократијата“ рече за SETimes Семир Реџеп.
Тој беше принуден да го напушти својот роден град за време на т.н. Процес на обнова.
„Сé уште ја имам мојата куќа тука и сум среќен што можам да се вратам да ја посетам.“
Реџеп беше еден од околу 360.000 од 1,2 милиони муслимани што живеат во Бугарија, кој ја напушти нејзината територија меѓу јуни и август 1989 година поради, како што се нарекуваше подоцна, „големата екскурзија“.
На ова му претходеше масовна петгодишна кампања Процес на обнова, со цел промена на турско-арапските имиња во бугарски.
Комунистичките власти ги искористија сите средства, вклучително и сила и репресија, за да го придвижат процесот.
Некои велат дека овој процес бил мотивиран од економски причини -- кризата беше на видик, и поттикнувањето на патриотизмот би й помогнало на Комунистичката партија да ја зајакне својата моќ.
Други велат дека истиот беше поврзан со загриженоста поради зголемениот број етнички Турци на територијата.
Трета теорија е дека ова беше експеримент, кој, ако беше успешен, ќе беше повторен во Советскиот Сојуз за решавање на неговите малцински прашања.
Која и да била причината, муслиманите одговорија со жестоки протести, кои беа спорадични во првите години, но станаа организирани и кулминираа во т.н. „Мајски настани“ од 1989 година.
Во овие пет години присилна аслимилација, десетици луѓе загинаа, стотици беа испратени во затворите, а илјадници беа принудени да ги напуштат своите домови, многумина никогаш да не се вратат.
„Ние бевме протерани.
Ни дадоа нови пасоши со сила, со нови имиња во нив, и ни рекоа да заминеме ако не ги сакаме“, рече еден маж кој се идентификуваше за SETimes само како Фикрет, поради чувствителноста на прашањето со имињата.
„Јас имав свое име, зошто го променија?“
Додека тензиите опасно се зголемуваа и многумина отворено го искажаа своето противење -- привлекувајќи несакано меѓународно внимание -- властите ја повикаа Турција „да ги отвори своите граници“ со Бугарија и да ги остави сите кои сакаа да ја посетат и да живеат таму, да го сторат тоа.
Така, стотици илјадници „туристи“ заминаа, вклучително и некои активисти од највисок профил, кои беа присилно преселени.
За многумина од оние што останаа, 19-ти мај е ден на тажно сеќавање.
„Не сакам да се враќам во минатото -- тие [комунистичкиот режим] ми го уништија животот.
Поминав толку многу години во затвор, не ми беше дозволено да работам.
Тука, почнувам да се тресам кога ќе се сетам на тие денови“, рече за SETimes Исмаил, кој, исто така, не сакаше да го открие своето презиме.
Претходно оваа година бугарскиот парламент усвои декларација во која го осуди Процесот на обнова.
Но, Исмаил не е импресиониран.
„Една декларација не значи ништо ...
Ништо материјално не може да ми ја надомести болката што ја претрпев“, рече тој.
„Политичарите го користат минатото за да си поиграат со умовите на луѓето.
Тие не треба да ги враќаат луѓето на овие мрачни денови за свои сопствени политички цели“, додаде тој.
За време на комеморацијата од саботата во Џебел, политичарите од главната партија на етничките Турци, Движење за правата и слободите (МРФ), ја искористија можноста да ги набројат своите цели и предизборните ветувања пред општите избори следната година.
„Сето ова се случи поради политиката.
Имав пријатели -- бугарски пријатели, турски пријатели.
Никому не му беше гајле како се викам ...
Она што е важно во овој живот е човечноста и пријателството.
А тие го уништија ова заради своите агенди и интереси“, рече Фикрет, подигајќи ја својата торба и упатувајќи се кон автобусот кој одеше назад во Турција.
