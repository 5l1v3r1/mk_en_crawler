15/04/2011
БРИСЕЛ, Белгија -- ЕУ бара од Албанија повторно да го воспостави политичкиот дијалог и да одржи слободни и демократски локални избори на 8-ми мај како услов за интеграцијата.
Оваа позиција беше потврдена во четвртокот (14-ти април) од Мирослав Лајчак, управниот директор на ЕУ за Европа и Централна Азија, за време на неговиот извештај во Комитетот за надворешни работи на Европскиот парламент.
Тој го повика ЕП да продолжи со поддршката на дијалогот во Албанија.
„Мораме да продолжие со нашиот притисок и тие мора да знаат дека ние ги следиме изборите“, рече Лајчак.
За време на седницата, имаше жестоко препукување меѓу романскиот член на ЕП, Виктор Бостинару, и претседателката на Албанскиот парламент, Џозефина Топали.
Бостинару на јавноста ѝ предаде отворено писмо, во кое ја опишува навредата што ја доживеал од коментарот на Топали пред албанскиот парламент во февруари.
Медиумите објавија дека Топали ја обвинила опозицијата дека подмитила европски претставници, вклучително и Бостинару, да работи против процесот на визната либерализација за Албанците.
Во четвртокот Бостинару негираше и рече дека се смета себеси за пријател на Албанците, кои сакаат да им помогнат на земјите што имаат аспирации за пристапување во ЕУ.
Тој ги критикуваше албанските политичари кои се обидуваат да го дискредитираат секој кој ги забележува нивните грешки.
(Лајмифундит, Балкан веб, Топ ченал, Топ њус, Клан - 14/04/11)
