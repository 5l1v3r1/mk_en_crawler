19/01/2006
Од Влатко Вукотиќ за Southeast European Times во Бања Лука – 19/01/06
Специјалните полициски сили на Република Српска (РС) објавија дека во средата (18-ти јануари) спровеле потрага по обвинетите за воени злосторства кои се наоѓаат во бегство.
Медиумите, пак, објавија дека полицијата го барала поранешниот воен командант на босанските Срби Ратко Младиќ.
Шефот на полицијата на РС, Драгомир Андан, кој ја водеше операцијата, рече дека неговите сили 12 часа пребарувале цивилни и воени локации во Велика Жепа и во околните планински области.
И покрај тоа што во потрагата не беа пронајдени обвинети, беа обезбедени информации кои би можеле да бидат значајни за идните истраги, рече Андан.
Акцијата, исто така, ја покажа подготвеноста на Министерството за внатрешни работи на РС за апсење на обвинетите од страна на Трибуналот на ОН за воени злосторства во Хаг, додаде тој.
За време на акцијата сите патишта до Жепа беа блокирани со полициски контролни точки.
На новинарите им беше забрането директно да ја пренесуваат операцијата и само локалните жители можеа да влегуваат и излегуваат од опколената област.
Полицијата потврди дека добиле информации од државна агенција дека еден од тројцата најбарани обвинети од страна на Трибуналот - поранешниот претседател на РС Радован Караџиќ, Младиќ или шефот на полицијата на Бања Лука за време на војната, Стојан Жупљанин - се наоѓал во областа за време на викендот.
Портпаролката на обвинителите на ОН, Флоренс Хартман, рече дека Трибуналот не бил информиран за полициската операција во РС.
Трибуналот објави дека според нивните последни информации Младиќ се наоѓа во Србија, а не во БиХ.
Обвинението против Младиќ го товари за геноцид, злосторства против човештвото и прекршување на законите или обичаите на војувањето.
Во истото тој се обвинува за масовните убиства на преку 7.000 бошњачки затвореници фатени по падот на Сребреница, како и за бомбардирањето и пукањето во цивилни области во Сараево.
