17/04/2007
Од Дениз Гунген за Southeast European Times – 17/04/07
Регистрирањето на претседателските кандидати во Турција започна во понеделникот (16-ти април) и ќе трае до 25-ти април.
Бидејќи шефот на државата го избира парламентот, повеќето политички аналитичари очекуваат кандидатот на владејачката Партија на правдата и развојот (АКП) да го наследи актуелниот претседател Ахмет Неџдет Сезер.
Сите очи се вперени кон премиерот Реџеп Тајип Ердоган.
И покрај тоа што многумина го сметаат за најверојатен кандидат на АКП, неговото евентуално станување претседател ќе го обврзи да се откаже од водството на партијата -- што би можело да ја заслабне АКП пред парламентарните избори.
Покрај тоа, можноста Ердоган да стане претседател ги алармираше турските секуларисти.
АКП се издигна од пепелот на сега веќе непостоечката Партија за благосостојба, происламистичка партија што беше забранета во 1998 година за наводно кршење на уставот на Турција.
Сезер, кој беше главен судија на уставниот суд во тоа време, рече дека партијата е згасната „поради нејзините активности спротивни на принципите на секуларната република“.
Во 2001 година Ердоган ја формираше својата нова партија, најавувајќи ја како умерено конзервативна -- според демохристијанските партии во Западна Европа.
Од доаѓањето на власт, АКП го надгледуваше економскиот развој и почетокот на разговорите за членство со ЕУ.
Истовремено, Ердоган се изложи на контровезност со чекорите кои според некои луѓе ја поткопуваат поделеноста помеѓу државата и религијата -- на пример, укинувањето на забраната за носење шамии од страна на државните службеници, и обидот за криминализирање на прељубата.
Ваквите дејства, обвинуваат секуларистите, се доказ дека АКП е едноставно стар исламистички волк преоблечен во умереноконзервативна облека.
Тие ја обвинуваат партијата дека сакаат суштинска промена во политичката култура на Турција со систематско поставување на функционерите лојални на политичкиот ислам на високи административни позиции.
„Реакционерската закана не ја промени својата цел за измена на основните карактеристики на државата“, рече Сезер пред парламентот, на првиот ден од законодавната година.
„Обидите за различно толкување на концептот на секуларизмот, за подигање на религијата на политичко ниво и проширување на основата на реакционерната закана, генерираат социјални тензии.“
Сега кога АКП реши да ги контролира владата и претседателството, овие предупредувања се вжештија уште повеќе.
Говорејќи на конференцијата на Воената академија минатата недела, Сезер потврди дека Турската Република, од своето формирање „не се соочила со закана позначајна од онаа денес“.
Државата има право и одговорност „да ги заштитува демократските и секуларните структури, како и единството на државата“.
Началникот на Генералштабот на турската армија, генерал Јашар Бујуканит, на повеќе наврати посочи дека војската ќе биде подготвена да се вмеша ако види дека се загрозени секуларните столбови на Турција.
„Нема ли луѓе што ја искажуваат потребата за редефинирање на секуларизмот во секоја можна прилика?
Не се ли тие на највисоки државни функции?
Не е ли вистина дека основните принципи на Републиката се на удар?
Ако не може да се одговори „не“ на сите овие прашања, тогаш постои закана од исламистички фундаментализам во Турција, и мора да се преземат сите можни мерки против оваа закана“, рече тој.
Изминатиот викенд неколку стотици илјадници луѓе протестираа во Анкара, против евентуалната номинација на Ердоган.
Тој ги отфрли критиките.
За време на посетата на САД минатиот октомври тој инсистираше на тоа дека наводната закана за турскиот секуларизам не постои и дека дебатата е бесмислена.
Тој ги повика официјалните претставници да се воздржат од давање изјави што може да предизвикаат непотребни тензии во земјата.
Парламентот ќе го почне изборот за следиот претседател или на 26-ти април или на 3-ти мај.
Може да се одржат до четири круга на гласање.
