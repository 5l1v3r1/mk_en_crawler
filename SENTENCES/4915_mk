25/01/2010
Од Линда Карадаку за Southeast European Times во Приштина -- 25/01/10
Советот за безбедност на ОН во петокот (22-ри јануари) се состана на разговори околу актуелната ситуација во Косово. 
Истиот го сослуша шефот на мисијата на ОН во Косово, Ламберто Заниер, кој рече дека ситуацијата е во голем дел мирна, но укажа на ризикот од дестабилизација.
Тој рече дека етничките тензии и проблемите со електрификацијата го компликуваат животот северно од реката Ибар, каде што етничките Срби формираа паралелни владини структури со поддршка на Белград. 
Недостатокот на договор меѓу косовските и српските електро-претпријатија доведе до прекини во снабдувањето со електрична енергија, разгорувајќи лутина меѓу локалните жители.
УНМИК „мора и понатаму да го води процесот на реконструкција и да ја следи ситуацијата одблизу за да загарантира стабилност“, рече Заниер.
Советот за безбедност, исто така, ги сослуша српскиот претседател Борис Тадиќ и косовскиот министер за надворешни работи, Скендер Хисени, кои се судрија околу паралелните структури. 
Хисени ја нападна одлуката на Србија да номинира сопствени обвинители и судии за косовските судови, велејќи дека Белград ја покажал својата јасна цел „да го поткопа тековниот процес на децентрализација“.
„Ова претставува обид за опструирање и поткопување на заедничките напори на ЕУЛЕКС и косовските власти за враќање на законот и редот низ цело Косово преку воспоставување мултиетнички институции“, рече Хисени, додавајќи дека паралелните структури се „неприфатливи“ и „мора да прекинат“.
Но, Тадиќ рече дека институциите се легитимни и дека единствени „паралелни структури“ се оние што се формирани како резултат на едностраното прогласување независност на Косово во 2008 година, која Србија одбива да ја признае.
Тој го поддржа планот, подготвен од Меѓународната цивилна канцеларија во Косово со помош од косовската влада, за создавање општина Северна Митровица, до средината на годинава. 
Косовските водачи изразија надеж дека тоа ќе ги изолира институциите поддржани од Белград и ќе й помогне на Приштина да ја прошири својата власт.
„Оваа стратегија може да се спроведе само со примена на драконски, недемократски мерки за српската заедница во Северно Косово“, рече Тадиќ. 
„Оние кои ја објавија -- тие и само тие -- треба да ја сносат одговорноста за дестабилизирачката атмосфера која ваквите конфликтни планови имаат за цел да ја создадат.“
Српскиот претседател го потврди противењето на неговата земја за независност на Косово и инсистираше на потребата од нови преговори во врска со статусот -- идеја која Приштина вели дека не доаѓа предвид.
Секој план да се изврши „интеграција на северно Косово во т.н. 
држава Косово, е неприфатлив за Србија ... 
[и] никогаш нема да стане реалност“, рече Тадиќ.
