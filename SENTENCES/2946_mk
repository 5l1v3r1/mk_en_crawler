25/04/2006
Од Игор Јовановиќ за Southeast European Times во Белград - 25/04/06
Министрите за надворешни работи на Унгарија, Романија и Србија и Црна Гора -- Ференц Сомоѓи, Михаи Разван Унгуреану и Вук Драшковиќ -- се состанаа на 19-ти април во Нови Сад.
Разговорите се одржаа во време на големи поплави во регионот, што предизвикаа милиони евра загуби во земјоделството и прекин на бродскиот сообраќај на Дунав.
Тројцата водачи потпишаа граничен договор и разговараа за воспоставувањето на индустриска зона со цел да се поттикне економскиот развој.
Тие ја истакнаа потребата за здружување на силите во справувањето со поплавите, поправката на штетите и постигнувањето на подобра организација во иднина.
„Ги информирав моите колеги за тоа како да се зајакне одбранбениот механизам против поплавите и ние се согласивме дека треба да се потпреме на помошта од ЕУ.
ЕУ треба да усвои директива што е можно побргу, што ќе биде флексибилна во врска со заедничката одбрана на трите земји“, рече Сомоѓи.
Трите влади се согласија да започнат консултации за заедничките напори за спречување на поплавите и одговорот на истите.
„Договорот е многу јасен -- не можеме да чекаме за следната година, реките не можат да поднесат поголеми напливи вода од оние што се случија оваа година“, изјави Драшковиќ за новинарите, додавајќи дека „никогаш повеќе не смееме да зависиме од факторот на веројатност“.
Според Унгуреану, една од мерките што се разгледуваат е воспоставувањето на трилатерален фонд за обезбедување помош за загрозеното население во сите три земји.
Исто така, предложен е и состанок на експертите за природни катастрофи, рече тој.
Скоро 6.700 луѓе беа принудени да ги напуштат своите домови додека Дунав продолжува да ги поплавува селата и фармите во Романија.
Во Србија, повеќе од 122.500 хектари обработливо земјиште е под вода, а 112.000 хектари се наоѓаат во опасност, според Министерството за земјоделство.
Локалните власти ја проценија штетата на фармите на 35,7 милиони евра.
Со затворањето на бродскиот сообраќај на Дунав повеќе од три недели овој месец, бродовите се вели дека во април пренесуваат помалку од една третина од вообичаените месечни просечни количини стока.
Меѓународната агенција што врши мониторинг на реката вели дека подоцна оваа година ќе започнат тестирањата за регионалниот предупредувачки систем за поплави.
