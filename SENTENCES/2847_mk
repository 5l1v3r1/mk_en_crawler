28/09/2006
(Блиц - 28/09/06; AП, ДПА, УПИ, АКИ, Б92, Бетa - 27/09/06; AП, Ројтерс - 21/09/06; Ројтерс, ДПA - 19/07/06; Бетa - 14/07/06)
Судскиот процес против единаесет лица обвинети дека му помагале на бегалецот обвинет за воени злосторства, Ратко Младиќ, да ја избегне правдата, започна во Белградскиот општински суд 2 во средата (27-ми септември).
Обвинетите, претежно босански Срби, се: Јово Ѓого, Станко и Предраг Ристиќ, Саша Бадњар, Ратко Вучетиќ, Марко Лугоња, Благоје Говедарица, Борислав Ивановиќ и Татјана, Бојан и Лилјана Васковиќ.
Тие беа уапсени од страна на српските власти претходно оваа година, по извештајот на тајното воено разузнавање, според кое, преку 50 поединци биле вклучени во мрежата за помош на Младиќ да го избегне фаќањето.
Еден од најбараните обвинети за воени злосторства во светот, поранешниот воен шеф на босанските Срби, се наоѓа во бегство повеќе од десет години и според мислењето на јавноста, се крие во Србија. 
Тој е обвинет од страна на Меѓународниот кривичен трибунал за поранешна Југославија (МКТЈ) во 1995 година, заедно со поранешниот водач на босанските Срби, Радован Караџиќ.
Младиќ се соочува со повеќе точки од обвинението за злосторства против човештвото и кршење на законите или обичаите на војувањето, како и со обвинение за геноцид, во врска со масакрот во Сребреница во 1995 година и 43-месечната опсада на Сараево.
Цитирајќи го обвинението против наводните помошници на бегалецот, белградскиот весник Политикa во јули објави дека Младиќ се криел во „релативно скромни“ станови во населбата Нови Београд во српскиот главен град, во периодот помеѓу јуни 2002 и јануари оваа година.
Осомничените се вели дека плаќале ќирија за становите, му обезбедувале храна и картички за мобилен телефон и му помагале да се преместува од едно место на друго.
Набргу по почетокот на судењето во средата, комисијата од тројца судии објави дека сослушувањата ќе се одржуваат зад затворени врати. 
Судиите ја наведоа тековната истрага против еден од осомничените, која вклучува доверливи информации.
Според АП, само Ѓого и Лугоња се наоѓаат моментно во притвор. 
Но, пред крајот на сослушувањето во средата, судиите одлучија да им се одземат пасошите на другите деветмина. 
Ним, исто така, им е забрането да ги напуштаат своите места на живеење и мора да се јавуваат во судот секоја недела.
Целосната соработка со МКТЈ, вклучувајќи го и апсењето и предавањето на Младиќ и другите обвинети кои сé уште ги бара судот со седиште во Хаг, е клучно за напредокот на Србија на патот кон евроатланската интеграција. 
Во мај, ЕУ ги замрзна разговорите со ЕУ за Спогодбата за стабилизација и асоцијација (ССА) со Белград, откако властите не го остварија своето ветување дека ќе го фатат Младиќ до крајот на април.
Поради тоа, српската влада усвои акционен план за целосна соработка со МКТЈ, во кој се вели дека главната цел е да се осигури апсењето на Младиќ. 
ЕУ јасно стави до знаење дека ако и кога тоа се случи, разговорите за ДСА ќе продолжат.
