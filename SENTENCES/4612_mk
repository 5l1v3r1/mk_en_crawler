18/02/2009
(Б92 - 17/02/09; Ројтерс, АП, АФП, АГИ, Меѓународен кривичен трибунал за поранешна Југославија - 16/02/09; Новинска агенција Сенс - 23/09/08)
Обвинителите во Меѓународниот кривичен трибунал за поранешна Југославија (МКТЈ) во средата (18-ти февруари) поднесоа ново изменето обвинение против Радован Караџиќ, во кое го товарат по две точки за геноцид, за разлика од првичното обвинение.
Во понеделникот комисијата од тројца судии во Трибуналот на ОН ја поднесоа својата иницијатива за измена на оперативното обвинение од 11 точки, кое беше на сила во времето кога Караџиќ беше уапсен и пренесен во Хаг, минатиот јули. 
Но, судската комисија му рече на обвинителството да ги отстрани трите наводни случаи на убиство, од поднесокот во септември, бидејќи тие „не се доволно поткрепени со докази“.
Измените ја одразуваат актуелната судска пракса и ги земаат предвид доказите собрани во изминатите осум години, како и фактите утврдени во текот на претходните судења во Хаг за воени злосторства.
Скратувањето на новото обвинение треба „да придонесе за поефикасно и поекспедитивно претставувата на случајот на обвинителството“, рече главниот обвинител на ОН за воени злосторства, Серж Брамерц, поднесувајќи ја изменетата верзија во септември.
Документот одобрен во понеделникот, исто така, содржи 11 точки, но во него е намален број на местата каде што се извршени злосторствата од првичните 41 на 27 општини во Босна и Херцеговина (БиХ).
Една од главните измени е тоа што обвинителството го подели обвинението за геноцид во оперативното обвинение на две одделни точки, кои се однесуваат на два различни периоди од конфликтот во БиХ од 1992 до 1995 година. 
Првата се однесува на злосторствата извршени во неколку босански општини помеѓу 31-ви март и 31-ви декември 1992 година. 
Второто обвинение за геноцид се однесува само на масакрот во Сребреница во јули 1995 година, на 8.000 мажи и момчиња од босанските муслимани.
Друга голема разлика меѓу двата документа е отстранувањето на двете точки од претходното обвинение -- соучество во геноцид и сериозно кршење на Женевската конвенција -- и додавање две нови.
Во понеделникот судската комисија, исто така, го одби барањето на Караџиќ за намалување на измените во неговото обвинение.
Тој ќе поднесе жалба за секоја од измените во новото обвинение, на предсудското рочиште в петок.
При неговото прво појавување во Хаг на 31-ви јули, Караџиќ одби да се изјасни за која било од точките на оперативното обвинение, велејќи дека сé уште ги прочува. 
Бидејќи тој повторно одби да се изјасни на следното рочиште околу еден месеци подоцна, судијата кој претседаваше рече да се внесе изјаснување дека е невин во негово име.
Поранешниот водач на босанските Срби беше за првпат обвинет за воени злосторства во јули 1995 година, во заедничкото обвинение против него и неговиот воен командант, Ратко Младиќ.
