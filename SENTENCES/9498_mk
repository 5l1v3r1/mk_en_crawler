25/03/2013
Билјана Лајмановска за Southeast European Times во Скопје -- 25.03.13
Во обид да се нагласи одговорноста на политичарите, неколку невладини организации во регионот се фокусираат на предизборите ветувања, следејќи кои проекти се започнати по изборите.
Подобрена инфраструктура, нови инвестиции, училишта и гасификација, се проектите кои беа предложени од македонските политичари на кампањата за локалните избори минатата недела. 
Кандидатите за градоначалници и градски советници, како од владејачките партии, така и од опозицијата, подготвија обемни предизборни програми.
„Очекувањата на граѓаните се подигнати до невидени размери и победниците на изборите ќе се соочат со проблеми, бидејќи нема да можат да го исполнат ветувањето“, рече за SETimes Александар Цветкоски, претседател на Здружението за граѓанска толеранција и соработка.
„Политичарите ветуваат работи кои луѓето сакаат да ги слушнат. 
Немаме доволно пари за исполнување на сè што се ветува ... 
како владата, така и опозицијата“, додава Цветкоски.
Неодамнешното испитување на јавното мислење од страна на ова здружение, покажа дека граѓаните не се така лесно убедени од предизборните ветувања. 
Скоро 75 отсто од учесниците рекле дека не веруваат оти идните градоначалници ќе ги одржат предизборните ветувања, без оглед дали се работи за тоа дека премногу ветиле или бидејќи немаат доволно пари за проектите.
Владејачката ВМРО-ДПМНЕ подготви програма за градот Скопје со илјадници проекти во нивната предизборна кампања.
„Докажавме дека можеме да ветиме и да го одржиме ветувањето, без да ги измамиме граѓаните. 
Делата говорат за нашата посветена работа“, рече членот на ВМРО-ДПМНЕ Коце Трајановски.
Кандидатот на опозициската СДСМ, Јани Макрадули, исто така, дава ветувања за главниот град.
„Ќе направам и комплетна ревизија на проектот Скопје 2014 и ќе им овозможам на луѓето да го кажат своето мислење за спомениците изградени во центарот на градот.“
Со сите овие ветувања, следењето на реализацијата на проектите по изборите се покажа како тешка задача.
Граѓанската иницијатива Истиномер (Вистинометар) беше формирана во Србија во 2009 година, да ги следи и мери предизборните ветувања на политичарите.
„За период од нешто повеќе од три години, регистриравме 1.300 ветувања. 
Од овој број, 850 добија негативни оценки -- воопшто не ни започнале, не се исполнети, почнале и запреле. 
Тоа значи дека две третини од ветувањата што политичарите им ги дале на граѓаните не се остварени“, рече за SETimes Звонко Нинков, директор на Истиномер.
Граѓанските активисти што го следат политичкото однесување во Косово, велат дека ваквите ветувања се претворени во норма во државата.
Според Петрит Зогај, активист на движењето Крени го гласот, ова се случува поради „големата неодговорност на политичарите и недостигот на граѓанскo население што ќе ги притисне политичарите за подобри резултати и исполнување на нивните изборни ветувања“.
За време на минатите општи избори во Косово во 2010 година Зогај водеше проект кој бараше одговорност и мерење на транспарентноста на политичарите.
Тој изјави за SETimes дека сè уште некои клучни ветувања од минатите избори не се исполнети, вклучително и ветувањето на премиерот Хашим Тачи дека во рок од 15 месеци од неговото преземање на функцијата, Косово ќе воведе безвизен режим со ЕУ.
Минатата година две романски невладини организации, Центарот за демократија Ратиу и Ресурскиот центар за јавно учество, ги здружија силите за да ги следат неисполнетите политички ветувања, во надеж дека ќе предизвикаат промена во политичкото однесување на политичарите во државата. 
Веб-страницата Кој и што вети (Цине це а промис) беше резултат на заедничката иницијатива.
„Во основа нашата цел е да создадеме база на податоци во која народот ќе може да ги дава ветувањата на нивните политички претставници и да дискутира за истите на форумот“, рече за SETimesОана Преда, директор на Ресурсниот центар за јавно учество.
Со вклучувањето на народот во јавните дискусии на веб-страницата, Преда се надева дека иницијативата ќе изврши притисок врз политичарите за исполнување на ветувањата.
Според Срѓан Дворник, политички аналитичар и сопственик на издавачката куќа „Збор и совет“, следењето и проценката на ветувањата на политичарите може да биде едноставно.
„Критичко политичко размислување, отворено испитување на сите владини дејствувања и критичка јавна дебата. 
За да се направи тоа, граѓаните треба да имаат знаење и волја за константен политички ангажман. 
И ќе ги има неопходните неподмитливи средства на медиумите и комуникациите“, рече Дворник за SETimes.
Дописниците Катица Ѓуровиќ во Белград, Пол Чикои во Букурешт, Сафет Кабашај во Приштина и Круно Картус во Загреб дадоа свој придонес за овој извештај.
