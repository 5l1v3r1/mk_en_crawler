07/09/2011
Бедрана Калетовиќ и Љиљана Ковачевиќ за Southeast European Times во Сараево и Бања Лука -- 07.09.11
Претставниците на двата дома во Собранието на Босна и Херцеговина (БиХ), како и парламентот на Федерацијата на Босна и Херцеговина и Народното собрание на Република Српска, зедоа колективен едномесечен одмор во август.
Јавноста ја плати сметката.
„Колективниот одмор на пратениците ќе прекине само ако претседателството на БиХ објави дека тоа е задолжително за советот на министри.
Сепак, нема договор за тоа и десет месеци по изборите, така што веројатно нема да има потреба за прекин на одморот“, рече за SETimes претседателот на Домот на претставниците, Денис Бечировиќ.
Додека земјата сé уште нема влада на државно ниво и се соочува со тешки економски проблеми, одморалците од високото ниво на власта се соочија со потсмев кај јавност, додека некои го нарекоа „одмор од неработа“.
Славко Јовичиќ, пратеник од Независните социјалдемократи, рече дека не сфаќа зошто на политичарите им треба одмор.
„Тие [политичарите] требаше да ги мобилизираат сите институции да работат бидејќи не чекаат безброј проблеми кои мора да се решат“, рече Јовичиќ за SETimes.
Аналитичарот Енвер Казаз се согласува, велејќи дека тоа однесување е криминално.
„Земјата ќе биде најсреќна ако сите политичари поднесат оставка засекогаш и земат долг одмор на нивна сопствена сметка“, рече тој за SETimes.
Пратеникот на Партијата за демократски напредок Младен Ивањиќ вели дека одморот е пример оти политичките партии се поигруваат со трпението на граѓаните, наместо да формираат влада која ќе ги реши реалните и неодложни проблеми.
„Одговорноста паѓа на владините партии, кои требаше да ги обезбедат парламентарните седници во БиХ во август“, рече Иваниќ за SETimes.
За многумина, ова прашање го засилува впечатокот на нееднаквост меѓу политичарите и остатокот од граѓанството.
„Срамота!“ рече Анто Гашиќ, сумирајќи го јавното расположение.
„Додека пензионерите стравуваат дали ќе добијат пензија воопшто следниот месец, тие избираат дестинации за одмор за кои ние плаќаме“, рече тој.
Гашиќ објасни дека многу други чесно ги заработуваат своите пензии.
Некои ја изгубија својата здравствена заштита „додека овие луѓе не прават ништо и добиваат сé“.
Тој реферираше на честопати дискутираната тема:
дека да се биде политичар во БиХ се чини како најпрофитабилна работа.
Со 2.550 евра пратениците довиваат плати деветпати повисоки од просечната месечна плата, и повеќе од 20 пати повисоки од просечната пензија.
Освен тоа, имаат редица други предности и бенефиции.
Во меѓувреме, БиХ може наскоро да изгуби над 500.000 евра помош од ММФ и ЕУ ако политичарите не ги усвојат потребните закони.
„Ние имаме серија закони, меѓународни договори и конвенции кои чекаат ратификација.
Исто така, на [политичарите] чекаат и европските закони како што се Законот за попис, Законот за државен имот и Законот за владина помош“, рече за SETimes претставникот на Центарот за граѓански иницијативи, Ивица Чавар.
И 300 дена по последните избори, Советот на министри не е формиран, додека Домот на народите беше неодамна формиран, а Претставничкиот дом одржа само пет седници откако беше конституиран минатиот декември.
