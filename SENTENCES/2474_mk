26/09/2005
Од Марина Стојановска за Southeast European Times во Скопје -- 26/09/05
Владата на премиерот Владо Бучковски во петокот (23-ти септември) го преживеа гласањето за недоверба. 
По расправата во парламентот 61 пратеник гласаше против интерпелацијата, 23 беа за, додека двајца беа воздржани. 
Во согласност со уставот нова иницијатива за гласање недоверба не смее да биде поднесена во следните 90 дена.
Опозициската партија ВМРО-Народна ја поднесе интерпелацијата, наведувајќи ја како причина за истата лошата економска, политичка и безбедносна ситуацијата во земјата. 
Партијата, исто така, ја критикуваше и надворешната политика на владата, обвинувајќи ја за одложувањето на поканата за прием на Македонија во НАТО.
Во својот говор пред пратениците пред гласањето Бучковски рече дека парламентарната расправа покажуваа дека земјата се движи во вистинската насока.
„Можам да забележам напредок во политичката дебата помеѓу власта и опозицијата“, рече Бучковски. 
„За првпат не чувствувам потреба да одговорам на критики за некои етнички проблеми. 
Во Република Македонија се случува европеизација и опозицијата треба да одлучи дали ќе даде свој придонес во тоа или не.“
Во врска со приемот во НАТО тој изрази оптимизам. 
„Пораката што ја добивме од Вашингтон не значи дека ја загубивме битката. 
Таа значи дека ќе ја извојуваме победата во 2008 година.“
Поранешниот премиер Љубчо Георгиевски, пратеник на ВМРО-Народна, кој се смета за неофицијален претседател на таа партија, ја окарактеризира економската ситуација во Македонија како катастрофална. 
„Наместо да привлекува странски инвеститори владата ги брка од земјата“, рече Георгиевски.
Водачот на ВМРО-ДПМНЕ, Никола Груевски, исто така, ги стави на мета економските резултати на владата.
„Имаше најава за голем број претпријатија кои требаше да инвестираат големи суми во Македонија“, рече Груевски. 
„По девет месеци работа на оваа влада нема ниту трага од најавените инвестиции. 
Ги нема ниту „Сименс“ ниту „Дојче банк“, ниту, пак, е изградена железничката пруга до Бугарија“, рече тој.
Георгиевски и Груевски ја прогласија владата за виновна за одложувањето на НАТО. 
„Македонија нема да добие покана за членство следната година не поради тоа што на следниот самит на Алијансата проширувањето нема да биде на агендата туку поради тоа што е оценето дека земјата не ги спроведува потребните реформи“, рече Груевски.
Георгиевски укажа на тоа дека политичките одлуки се клучни за приемот во НАТО. 
„Како граѓани ние треба сериозно да седнеме и да подготвиме национална стратегија за тоа како сите заедно да излеземе од оваа ситуација и повторно да се доближиме до НАТО и ЕУ“, рече тој.
