29/03/2007
Од Давор Коњикушиќ за Southeast European Times во Белград – 29/03/07
Минатата година судската комисија на белградскиот суд за воени злосторства им одреди казна на 14 лица обвинети за убиството на затворениците по нивното фаќање од страна на југословенската армија во Вуковар во 1991 година. 
Двајца други беа ослободени поради недостиг на докази.
Сепак, одлуката од декември беше поништена од страна на Врховниот суд, кој нареди повторување на судскиот процес. 
Новиот судски процес е во тек, при што повеќето обвинети повторно се изјаснија за невини.
Мирољуб Вујовиќ, поранешен командант на југословенската армија за територијалната одбрана на Вуковар, пред Белградскиот суд за воени злосторства изјави дека не ги извршил делата за кои го товарат обвинителите.
Тој рече дека бил во болница во времето кога се убиени хрватските затвореници, и дека станал командант на територијалната одбрана дури откако југословенските сили, со помош на српските паравоени групи, ја презедоа контролата на Вуковар.
Истото тврдење Вујовиќ го искажа и за време на првото судење, кое заврши со пресуда дека е виновен и 20-годишна затворска казна.
Другиот обвинет, Станко Вујановиќ, исто така го потврди своето претходно изјаснување, обидувајќи се да фрли сомнеж на автентичноста на листата на жртви. 
Тој рече дека има сознание оти две лица од листата -- Томислав Прпиќ и Зоран Ковачевиќ -- не починале во Овчара, туку биле убиени претходно.
Командантот на доброволната единица на Српската радикална партија, Милан Ланцужанин, исто така му рече на судот дека не е виновен за убиството на вуковарските затвореници. 
Истото го сторија и двајцата припадници на вуковарската територијална одбрана, Предраг Милохевиќ и Ѓорѓе Шошиќ.
Еден од обвинетите, Иван Атанасијевиќ, призна дека извршил кривично дело, но ја негираше одговорноста за истото. 
Тој рече дека бил принуден од страна на своите претпоставени да убие еден затвореник.
Вујо Златар, Милан Војиновиќ, Јовица Периќ, Предраг Мадзарац и Горан Мугоса, негираа каква било вмешаност во убиствата.
Пет обвинети одбија да се изјаснат во врска со обвиненијата. 
Тоа се Предраг Драговиќ и Мирослав Ѓанковиќ -- кои добија максимални казни за време на судењето претходно -- како и Нада Калаба, првично осудена на девет години, и Марко Љубоја и Слободан Катиќ, кои беа ослободени.
