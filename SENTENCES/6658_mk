07/10/2011
Линда Карадаку за Southeast European Times во Приштина -- 07.10.11
Министерот за правда Хајредин Куци, кој ја врши функцијата осум месеци, се соочува со предизвик да го усогласи косовскиот правен систем со меѓународните стандарди.
Тој разговараше за остварувањата -- и патот напред -- со дописничката на SETimes Линда Карадаку.
SETimes:
Кои се проблемите со кои се соочува правниот систем во Косово?
Хајредин Куци:
Функционалноста на судовите во северно Косово, правната инфраструктура и зголемувањето на бројот на судии и обвинители се чинат како главни предизвици за правниот систем во Косово.
Знаете дека судскиот систем е функционален и ефикасен само кога е раширен низ целата територија.
Во таа смисла, ние се обидуваме да се [посветиме] на судовите во северно Косово, [да ги направиме] функционални.
Правиме големи промени во правната инфраструктура за да овозможиме повисок степен на сила и независност на судовите и обвинителството.
Во соработка со меѓународните експерти, го изменивме Кривичниот законик и ја финализираме генерално целата легислатива, за да истите ги одразуваат најдобрите практики и едни пософистицирани познати меѓународни практики.
SETimes:
Постои ли недостаток на судии и обвинители?
Куци:
Се разбира дека постои, и недостатокот на судии и обвинители е најголемиот проблем за правниот систем.
Според меѓународните стандарди, професионалната подготовка на судиите и обвинителите бара време и ова (време) има висока цена за нашиот правен систем во поглед на нерешени, насобрани, тековни судски случаи.
Заради тоа, Министерството за правда планира за следната година формирање Судска академија, која ќе обучува ...
кандидати за судии, обвинители, нотари, медијатори.
SETimes:
Дали постои политичко влијание во правниот систем?
Куци:
Министерството за правда е посветено на комплетирање на правната инфраструктура која ќе осигури независност на судството.
Актуелната правна инфраструктура, исто така, обезбедува независно функционирање на правниот систем, но ние се обидуваме да обезбедиме систем кој е целосно функционален низ целата територија на Косово, кој нема да дозволи различни толкувања.
SETimes:
Какво е нивото на соработка со ЕУЛЕКС?
Дали постои партнерска соработка?
Куци:
Односот со ЕУЛЕКС е јасно дефиниран и функционира многу добро.
Нашата соработка се состои од здружена работа во врска со судството, царината и полицијата.
Особено во судството, улогата на ЕУЛЕКС е комплементарна.
Во сите овие три области, ние вршиме вредна работа, која придонесува за заедничките цели [потребни] за исполнување на критериумите за европска интеграција.
Ние соработуваме со ЕУЛЕКС на партнерско ниво, секогаш имајќи ги предвид нашите обврски и одговорностите што ги предвидува легислативата.
SETimes:
Неодамнешните настани во Северот создадоа нова ситуација.
Кое е, според вас, решението?
Куци:
Владата е решена да воспостави владеење на правото во својот северен дел.
Владата ја заснова оваа решеност [на] правните акти на сила и меѓународната политичка поддршка.
Ова е заедничка цел која вклучува распуштање на паралелните структури, функционирање на правниот систем и зголемување на учеството на српската заедница во косовските институционални структури.
Вистинската пречка е влијанието на белградските политички структури врз српската заедница на север.
Жал ми е (кога гледам) како државата успева да држи во заложништво дел од српската заедница во Косово за манипулативни цели, со што им ја одзема шансата да живеат вистински живот.
Покрај тоа, многу криминални структури преживеаја на северот поради оваа поддршка.
Затоа, косовската влада е решена да го оневозможи преживувањето на овие структури на север.
SETimes:
Како гледате на воведувањето на северно Косово во правниот систем?
Куци:
По преземањето на функцијата министер за правда во февруари оваа година, ние воспоставивме шест приоритети.
Еден од нив е нашата [посветеност] на целосното и единствено спроведување на законите низ целата територија на Косово.
Повторното функционирање на судовите во Северна Митровица, Звечан, Зубин Поток и Лепосавиќ е приоритет на Министерството за правда, за што ние интензивно работиме со ЕУЛЕКС.
SETimes:
Која е позицијата на Приштина во врска со дијалогот со Белград, кој е прекинат?
Дали очекувате нови сигнали од посетата на посредникот, г-дин Купер?
Куци:
Активно учествуваме во дијалогот;
ние ќе бидеме конструктивен дел.
Исто така, ќе бидеме внимателни за да се почитуваат сите принципи што ги имаме како држава -- како и барањата на демократскиот свет.
Немаме илузии дека работите ќе се движат многу брзо, но ќе бидеме експлицитни во однос на нашите права, за решенијата да бидат во рамките на нашите политички цели, ограничувања, условите што ги имаме и меѓународните стандарди.
