27/04/2006
(Блиц - 27/04/06; AП, ВОА, УПИ, Радио Б92, Бета - 26/04/06)
Српската полиција рано во средата (26-ти април) ја затворија првата приватна телевизиска станица во републиката, по одлуката на владината агенција за радиодифузија за привремено укинување на лиценцата на БК телевизија (БК ТВ).
Белградското Радио Б92 објави дека српската агенција за радиодифузија навела две причини за својот потег: менаџментот на БК ТВ ги спречи претставниците на агенцијата да испитаат поголем дел од финансиските информации на станицата и претстави пристрасен извештај во врска со еден од нејзините сопственици, српскиот магнат Богољуб Кариќ и неговата партија, Движењето Силата на Србија.
Дозволата на БК ТВ й е суспендирана за период од 30 дена, по што истата може да се соочи со постојана забрана ако не ја промени својата политика. 
Сепак, некои го поврзуваат затворањето на БК ТВ со нејзината наводна кампања против агенцијата за радиодифузија и нејзиното неодамнешно избирање на конечните победници за националните телевизиски фрекфенции, помеѓу кои не беше и телевизиската станица на Кариќ.
Нарекувајќи ја одлуката на агенцијата „нелегална“, адвокатот на телевизиската станица, Мирослав Ѓорѓевиќ, рече дека неговиот тим ќе покрене дејства против оние кои се обидуваат да ја спроведат и против членовите на агенцијата за радиодифузија.
Крајниот рок за поднесување на жалбите и тужбите против одлуките на агенцијата е 15 дена. 
Агенцијата тогаш има рок од 30 дена да одговори на таквите тужби.
Кариќ, соработник на поранешниот југословенски претседател Слободан Милошевиќ, и еден од најбогатите луѓе во Србија, ја основаше БК ТВ заедно со своите тројца браќа во раните 1990-ти години. 
Откако беа обвинети за корупција, тројца од браќата Кариќ, меѓу кои и Богољуб, избегаа од земјата претходно оваа година и се верува дека се во Русија, како што објави АП.
Одлуката на агенцијата за радиодифузија за затворање на БК ТВ наиде на критики од страна на најмалку три новинарски здруженија, меѓу кои и Српското новинарско здружение и Сојузот на независните електронски медиуми (АНЕМ). 
Според АНЕМ, овој потег е произволен и претставува сериозна закана за демократијата и слободата на медиумите.
Оваа „избрзана интервенција“ од страна на агенцијата за радиодифузија „претставува закана за законската основа на која се заснова функционирањето на електронските медиуми во Србија, на тој начин што излегува од рамките на сегашната процедура на доделување лиценца за емитување програма“, се вели во соопштението на АНЕМ.
Истакнувајќи дека слободата на изразувањето е загарантирана според српскиот устав, здружението вели дека ова го вклучува правото да се биде критичен во однос на одлуките на јавните организации, вклучувајќи ја и агенцијата за радиодифузија. 
„Со ова, укинувањето на лиценцата за радиодифузија врз основа на едни вакви критики е неприфатливо и се смета за сериозен напад врз слободата на изразувањето во оваа земја“, рече АНЕМ, повикувајќи ја агенцијата „повторно да ја разгледа и да ја повлече својата одлука“.
