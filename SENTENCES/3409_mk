20/03/2007
(Њујорк тајмс, АП, АФП - 20/03/07; Ројтерс, АП, АФП, ДПА, АКИ, РФЕ/РЛ, РИА Новости, Бета, Б92, прес-центар на ОН, УНМИК - 19/03/07)
Генералниот секретар на ОН, Бан Ки Мун, има целосна доверба во поранешниот фински претседател, Марти Ахтисари, и не планира да го замени како специјален претставник за процесот на решавање на статусот на Косово, соопшти во понеделникот (19-ти март) портпаролката на Бан.
„Овој процес мора да продолжи и г-дин Ахтисари е задолжен за истиот“, рече Мишел Монтас, на редовниот брифинг за новинарите. 
Нејзината изјава уследи по повиците на високи руски функционери за назначување на нов специјален претставник на ОН и нови разговори за Косово.
Ако Ахтисари „ги исцрпи сите свои средства, ние сигурно можеме да најдеме друг што ќе се посвети на ова прашање“, рече во саботата министерот за надворешни работи, Сергеј Лавров, една недела откако Ахтисари го објави крајот на разговорите кои траеја повеќе од една година и беа претежно јалови, помеѓу српските претставници и претставниците на косовските Албанци. 
Тој, потоа, го финализираше својот предлог за решението за статусот на Косово и му го достави на Бан минатата недела.
Планот треба да стигне до Советот за безбедност до крајот на овој месец, при што телото од 15 нации се очекува набргу потоа да отвори дебата за истиот, а потоа да објави резолуција за идниот статус на Косово подоцна оваа година.
Планот, кој предвидува меѓународно надгледувана државност за Косово, беше профатен од етничкото албанско мнозинство во покраината. 
Инсистирајќи на задржување на суверенитетот над Косово, Србија го отфрли планот на Ахтисари. 
Белград, како и Москва, повика на нови разговори за прашањето на статусот.
„Нашата позиција не се промени“, Ројтерс го цитираше портпаролот на Ахтисари, Реми Дурло, во понеделникот. 
„Разговорите што се одржаа помеѓу двете страни во Виена се исцрпени.“
Во меѓувреме, високи претставници на ЕУ и на САД во понеделникот изразија силна поддршка за претставникот и неговите напори.
„Ние сметаме дека тој заврши многу добра работа за едно многу тешко и комплексно прашање“, рече комесарот за надворешни односи на ЕУ, Бенита Фереро-Валднер, во Њујорк. 
„Ахтисари ќе ги претстави своите предлози и потоа ова ќе оди во Советот за безбедност.“
Слична изјава даде и портпаролот на Стејт департментот, Шон Меккормак, кој, исто така, јасно стави до знаење дека Вашингтон ќе побара брзо решение од Советот за безбедност за Косово.
„Ние сметаме дека г-дин Ахтисари прави добра работа за едно многу, многу тешко прашање“, рече портпаролот. 
„Време е да се најде можно решение за косовското прашање.“
Шефот на УНМИК, Јоаким Рикер, во понеделникот за Советот за безбедност изјави дека какво било одложување во процесот на одредување на конечниот статус на покраината би можело да го направи невозможно постигнувањето на одржливо решение. 
Задржувањето на темпото во процесот на решавање на статусот, ќе й овозможи на меѓународната заедница „да го искористи прозорецот на можности“, рече тој пред Советот, претставувајќи го својот тримесечен извештај за Косово.
Потврдувајќи ја позицијата на Москва во врска со потребата за нови разговори со нов посредник на ОН, рускиот претставник на ОН го обвини Рикер дека дава „екстремно едностран и бескорисен“ опис на настаните во Косово во последниве месеци и „проповеда“ независност за покраината.
Но, вршителот на функцијата амбасадор на САД, Алехандро Волф, има спротивен став, опишувајќи го извештајот на Рикер како многу „избалансиран“ и „објективен“.
