20/10/2010
Анализа на Бојана Миловановиќ за Southeast European Times во Белград -- 20/10/10
Од усвојувањето на двете декларации оваа година во кои се осудуваат воените злосторства, српската јавност води дебата во врска со потребата од вакви документи и дали едната или другата покажуваат фаворизирање.
Пратениците во четвртокот (14-ти октомври) усвоија декларација во која ги осудуваат воените злосторства извршени врз Србите за време на конфликтите во 1990-тите.
Одобрена од 133 члена на парламентот од 250 члена, истата не доби поддршка од опозицијата.
Резолуцијата ги осудува воените злосторства врз Србите за време на вооружените конфликти во Босна и Херцеговина, Хрватска и Косово и ги повикува парламентите на другите земји, особено поранешните југословенски републики, да ги осудат злосторствата и да изразат почит за српските жртви.
Декларацијата уследи откако на крајот од март беше усвоен сличен документ, во кој беа осудени злосторствата извршени врз Бошњаците во Сребреница во јули 1995 година.
Некои велат дека не биле потребни два документи и дека требало да бидат поврзани во еден, додека други сметаат дека декларацијата за Сребреница покажува фаворизирање кон Бошњаците.
Обединета Србија, членка на владејачкото мнозинство, се закани дека нема да ја поддржи владата ако не биде усвоен документ со осуда на злосторствата врз Србите, веднаш по усвојувањето на декларацијата за Сребреница.
Потребата за осуда на она што се случи во Сребреница не беше спорна.
Дебатата беше фокусирана на тоа дали смртта на неколку илјадници Бошњаци треба да се нарече геноцид или кривично дело.
На крајот, во документот со осуда на убиствата беше избегната употребата на зборот генодиц.
Владејачката коалиција објави дека усвојувањето на декларацијата за Сребреница беше историска обврска и дека истата ќе послужи како мотив за другите парламенти во земјите на поранешна Југославија, за усвојување слични документи и осудување на српските страдања.
Онаа што парламентот ја усвои минатата недела беше подготвувана со месеци.
Истата најостро ги осудува воените злосторства извршени за време на вооружените конфликти во поранешна Југославија во 1990-тите, и изразува жалење и солидарност со жртвите на бомбардирањето на НАТО.
Спротивставените ставови на владејачките партии и опозицијата фрлија светлина на поделеноста на српската јавност.
Пратениците од владејачката коалиција рекоа дека целта на декларацијата е да се загарантира оти злосторствата не се заборавени и оти одговорните се казнети.
Членката на Демократската партија, Нада Колунџија, вели дека со усвојување на декларацијата, парламентот ги повика владите на соседните држави да заземат ист став кон жртвите на војните во поранешна Југославија.
„Дебатата за предлогот не треба да биде натпревар во патриотизам.
Поентата на декларацијата е дека злосторствата врз Србите не се заборавени и дека политиката што доведе до нив не смее никогаш да се повтори“, рече таа.
Опозициските партии го критикуваа текстот на декларацијата за нејасно осудување на злосторствата на НАТО во 1999 година и оние извршени во Словенија.
„Чекаме НАТО да изрази жалење за жртвите, а вие, наместо НАТО, го преземате товарот и изразувате жалење.
Зошто не изразивте жалење за луѓето кои умреа во Босна и Херцеговина и во Хрватска?“, праша претседателот на Српската напредна партија, Томислав Николиќ.
Пратеникот на Нова Србија, Велимир Илиќ, рече дека неговата партија сакала да ги осуди сите злосторства извршени во поранешна Југославија во една декларација, додавајќи дека неговата партија, исто така, сакала осуда на акциите на НАТО.
„Не е ли кривично дело да се фрлаат распрскувачки бомби во Ниш и покрај меѓународната забрана за тоа, и не е ли кривично дело да се користи осиромашен ураниум во градовите?“
Јавноста, исто така, има спротивставени мислења.
„Мислам дека Сребреница е наш голем срам и дека кривичното дело треба да се осуди;
треба да се потсетиме себе си и никогаш да не заборавиме“, рече Младен Јакиќ (31) за SETimes.
Mилица Миличевиќ (42), рече дека сите жртви се еднакви.
„Не ни треба одделна декларација за Сребреница, вака наликува како српските жртви да се помалку важни.“
