20/10/2004
Од Арди Пулај за Southeast European Times во Тирана -- 20/10/04
Грчкиот претседател Костис Стефанопулос во понеделникот (18-ти октомври) пристигна во тридневна посета на Тирана, која има за цел унапредување на политичката и економската соработка.
Тој се состана со клучните албански политички водачи, меѓу кои и со претседателот Алфред Мојсиу, премиерот Фатос Нано, водачот на опозицијата, Сали Бериша, претседателот на Парламентот, Сервет Пељумби, и градоначалникот на Тирана, Еди Рама.
„Ние треба да ги интензивираме добрите меѓусебни односи, особено на економско поле“, рече Стефанопулос на заедничката прес-конференција со Мојсиу по нивниот состанок.
Двајцата се согласија дека е потребно проблемите наследени од минатото да се остават настрана и да се гледа кон иднината.
Албанија и Грција имаат расправии во врска со голем број прашања, вклучувајќи го и третманот на малцинствата и враќањето на имотот на Албанците од регионот Камериа, избркани од Грција по Втората светска војна, како и грчките права во Албанија.
Истакнувајќи дека премиерите на двете држави ќе се состанат во мај и дека се согласиле да започнат билатерални преговори, Мојсиу повика на изнаоѓање „на фер и правно решение на овие прашања што е можно побргу“.
За време на својот состанок со Нано, Стефанопулос ги опиша грчко-албанските односи како „стратешки“ и ја потврди грчката поддршка за интеграцијата на Албанија во ЕУ.
Тој рече дека албанската Влада постигна напредок во областа на човековите права.
Нано, пак, говореше за ситуацијата на албанските имигранти во Грција.
„Разговаравме за најновите информации во приоритетниот сектор“, рече Нано.
„Знаеме кои се новите задачи за јавната администрација во двете земји и експертите и каков вид пораки за интеграција, соживот, почитување на човековите права, малцинствата, образованието и комуникациите на нивниот мајчин јазик треба да им понудиме на сите наши граѓани, без оглед каде живеат.“
Бериша го поздрави Стефанопулос како архитект на пријателски односи помеѓу двете земји.
„Имотното прашање на двете страни од границата ќе се третира во согласност со Спогодбата за пријателство потпишана помеѓу Грција и Албанија“, рече Бериша.
Стефанопулос, исто така, се состана со претседателот на партијата Унија за човекови права, Ванѓел Дуле, и го посети јужниот град Дровјан, од каде што потекнува семејството на грчкиот претседател.
