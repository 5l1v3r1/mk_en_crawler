12/01/2013
Бојана Миловановиќ за Southeast European Times во Белград -- 12.01.13
Бројни случаи на незаконски дела беа откриени во последниве неколку месеци во Србија, како резултат на тоа што медиумите сѐ повеќе ги истражуваат незаконските дела, но и покрај динамиката, работата на истражните новинари сѐ уште е попречена од страна на официјални лица и може да биде опасна.
Телевизиската емисија „Инсајдер“ известува за различни теми од корупција во рудникот Колубара до злоупотреба на буџетските средства наменети за помош на ранливите луѓе во Косово.
Можеби најдалекусежните теми се однесуваат на регионалните магнати кои купуваат земјиште и учествуваат во нелегални приватизации -- последниот пример е за апсењето на магнатот Мирослав Мишковиќ.
„Еден од најважните аспекти на нашата работа е да ги одвоиме обвинувањата од информациите кои вреди да се проверат“, изјави Ирена Стевиќ, член на екипата на „Инсајдер“ заSETimes..
Емисијата често го користи Актот за пристап до информации од јавно значење за да побара информации од владини извори.
И додека одговорите на некои институции пристигнуваат пред крајниот рок утврден со законот, постојат случаи кога новинарите мора да се борат за да го добијат правото на информации на јавноста, рече Стевиќ.
„Горди сме што после серијата „Злоупотреба на функцијата“, законот кој им дозволуваше на магнатите да ги користат сомнително стекнатите пари за купување евтина земја беше сменет.
А, после серијата „Патриотски грабеж“, двојните плати за привилегирани поединци од српскиот и косовскиот буџет беа укинати“, изјави Стевиќ..
"Ние ги разоткривме овие лажни патриоти кои не се двоумеа да земаат две плати додека мнозинството Срби во Косово живеат на работ на егзистенција“, додаде таа.
Сепак, истражувачкото новинарство си има своја цена.
Животот на уредничката на „Инсајдер“ Бранкица Станковиќ беше загрозен по емисијата за насилството во спортот, и таа сега е под полициска заштита.
„Нејзиниот личен и професионален живот никогаш нема да бидат исти.
Професионално, таа повеќе не може да функционира како автор и новинар на „Инсајдер“, бидејќи ќе биде невозможно да се гарантира тајност на изворите кога полицијата постојано ја следи“, изјави Стевиќ.
Истражувачкото новинарство, исто така, мора да се соочи со таблоидите чие прекумерно истакнување на скандали доведе до сензационализам.
Покриеноста на апсењето и судењето на поранешниот министер за животна средина Оливер Дулиќ од страна на таблоидите, според Тамара Скорза, новинар во неделниот весник „Време“, всушност го осуди него пред судските постапки да бидат завршени, претворајќи го новинарството во медиумска кампања.
„Дулиќ многу брзо стана главна медиумска тема, и кога тој беше обвинет, јавноста повеќе не се сомневаше во неговата вина“, изјави Скроза заSETimes..
И покрај предизвиците, се чини дека граѓаните го поддржуваат истражувачкото новинарство.
„Медиумите треба да ја коригираат власта;
владата треба да се плаши од сериозните медиуми“, изјави Милош Савиќ, компјутерски програмер од Белград, заSETimes..
