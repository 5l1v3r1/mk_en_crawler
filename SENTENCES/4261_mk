15/09/2008
Од Игор Јовановиќ за Southeast European Times во Белград – 15/09/08
Главниот обвинител на Меѓународниот кривичен трибунал за поранешна Југославија, Серж Брамерц, минатата недела беше во посета на Белград, само четири дена пред министрите за надворешни работи на ЕУ да разговараат за деблокирање на понатамошната интеграција на Србија во ЕУ.
ЕУ бара Србија целосно да соработува со МКТЈ за да го стави на сила привремениот трговски договор, потпишан на 29-ти април заедно со Договорот за стабилизација и асоцијација (ДСА). 
Но, надежите на Белград за интеграција во ЕУ не можат да напредуваат ако не биде потврдено дека тој целосно соработува со Хашкиот трибунал.
Европската комисија сега верува дека со апсењето на Радован Караџиќ во јули, Србија го исполни тој услов, но Холандија, една од 27-те членки на ЕУ, бара Белград да го екстрадира и Ратко Младиќ, обвинет за геноцид во Босна и Херцеговина, или главниот обвинител на МКТЈ да го процени постоењето на целосна соработка со Трибуналот.
Српскиот претседател Борис Тадиќ на состанокот со Брамерц рече дека новата влада предаде 44 од 46 обвинети за воени злосторства, со што ја покажа својата волја за соработка со Хаг. 
Сепак, главниот обвинител рече дека апсењето на Младиќ и другиот бегалец Горан Хаџиќ останува „клучна цел за целосната соработка на Србија со Трибуналот“.
Шефот на националниот совет за соработка со МКТЈ, Расим Љајиќ, призна дека Белград сé уште се соочува со проблеми во соработката со Хашкиот трибунал. 
Тој рече дека полицијата неодамна ги изгуби отпечатоците од прстите на Ратко Младиќ на досие, додавајќи дека инспекторите ќе се обидат да утврдат кој ја украл таа информација.
Љајиќ додаде дека досега не е лоциран ниту Младиќ, ниту Хаџиќ. 
„Младиќ бил во Србија долго време, но во моментов немаме јасен доказ дека тој е сé уште тука. 
Работиме како да е во Србија“, рече тој.
Европската комисија сака привремениот трговски договор да стапи на сила што е можно поскоро, односно уште во понеделник, кога министрите за надворешни работи на ЕУ ќе одлучуваат за ова прашање.
Брамерц објави дека ќе поднесе извештај за соработката со Србија до Советот за безбедност на ОН во декември. 
Со оглед на тоа што не се знае дали тој им дал на српските власти „преодна оценка“, сите очи сега се вперени кон Холандија, која е всушност единствената земја на ЕУ која ја блокира понатамошната интеграција на Србија во ЕУ со своето инсистирање за апсење на Младиќ.
