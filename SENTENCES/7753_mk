13/03/2013
Катица Ѓуровиќ за Southeast European Times во Белград -- 13.03.13
Србија и Турција преземаат мерки за подобрување на квалитетот и ефикасноста на нивните судски системи, како и за заштита на човековите права, со цел да се намали растечкиот број тужби поднесени од страна на нивните граѓани во Европскиот суд за човекови права во Стразбур.
Од скоро 127.000 случаи кои чекаа претрес во јануари, 16.700 случаи, или 13 отсто, беа од Турција, додека 10.450, или 8 отсто, беа од Србија.
„Главната причина за еден ваков број случаи е долгата судска процедура [во државите] -- кршење на правото на фер судење во разумен временски рок“, рече за SETimes Предраг Савиќ, адвокат од Белград, кој ја предводи невладината организација Куќа на правдата Стразбур.
Савиќ рече дека многу од случаите се однесуваат на кршење на членовите 2 и 3 од Европската конвенција за човекови права, која се однесува на смрт под сомнителни околности и тортура во затвор.
Поранешниот претседател на ЕСЧП Николас Браца во септември 2012 година рече дека српските власти мора да го подобрат квалитетот и ефикасноста на правосудството во земјата, со цел да го намалат бројот на случаи поднесени во судот во Стразбур.
Судските реформи во 2009 година во Србија покажаа мешани резултати, бидејќи судските постапки во земјата траеја во просек по шест години.
Минатиот ноември српскиот министер за правда, Никола Селаковиќ, вети нови мерки.
„Министерството за правда планира да усвои акциски план за решавање на проблемите во правниот систем и спроведување реформи што ќе дадат резултати“, рече за SETimes Славољуб Цариќ, заменик-министер за правда.
Најважно во мерките е да се формира совет за односи со судот, кој ќе ги собере правните експерти специјализирани за човекови права и ќе обезбеди обука за судиите и адвокатите.
„Советот ќе биде формиран наскоро, бидејќи чекаме владата да донесе одлука“, рече Цариќ.
Случаите од Турција претежно се однесуваат на кршењето на членовите 5 и 6 од Европската конвенција за човековите права, кои ги опфаќаат претерано долгите предсудски притворања и правото на фер судење.
Турските граѓани, исто така, поднесоа петиција до судот во Стразбур за кршењето на слободата на говорот.
Законот кој беше воведен минатиот септември предвидува дека поединците сега можат да поднесуваат жалба до уставниот суд на земјата и дека надоместокот за штета мора да биде платен во рок од три месеци од пресудата.
„Тоа може да значи намалување на случаите поднесени до ЕСЧП од страна на турските граѓани“, рече за SETimes Ема Синклер-Веб, постар истражувач во Хјуман рајтс воч во Турција.
Во 2012 година судот донесе пресуда против Србија во 64 од 75 случаи, одредувајќи преку 2 милиони евра отштета за српските граѓани. 
Турција им плати на странките во судските процеси во Стразбур 207 милиони евра во вид на отштета, во периодот меѓу 2004 и 2011 година.
