28/04/2010
Од Бојана Миловановиќ за Southeast European Times во Белград – 28/04/10
Србите го следат судењето на 14-те осомничени, обвинети за суровото претепување до смрт на францускиот фудбалски навивач Брајс Татон, поддржувач на клубот Тулуз.
Судењето почна на 21-ви април, кога 12 од обвинетите влегоа во судницата заедно со нивните адвокати.
Двајцата останати осомничени -- Ѓорѓе Прелиќ и Дејан Пузигаца -- се во бегство и им се суди во отсуство.
Полицијата вели дека Прелиќ се крие во соседна земја, а Пузигаца се верува дека е во Косово.
Сите обвинети се навивачи на белградскиот тим Партизан.
Татон се здоби со фатални повреди откако беше претепан со безбол палки и електрични бетерии додека седел во кафуле во центарот на Белград, со другите навивачи на Тулуз на 17-ти септември 2009 година.
Тој почина 12 дена подоцна.
Обвинителите велат дека нападот на француските навивачи бил организиран и координиран со мобилни телефони и текстуални пораки.
Навивачите на Партизан наводно се појавиле во кафулето, носејќи електрични батерии и палки.
Сите 12 обвинети кои беа присутни за нивното обвинение се изјаснија невини.
Кога влегоа во судницата, пријателите, семејството и поддржувачите аплаудираа.
„Јас не бев вклучен во тепачката.
Можам да застанам пред родителите на Брајс Татон, да ги погледнам право во очи и да им кажам дека не го претепав нивниот син“, рече Иван Гркиќ, еден од обвинетите.
Важноста на судењето беше истакната со присуството на Жан-Франсоа Терал, францускиот амбасадор во Белград.
Тој за новинарите изјави дека верува во српското судство.
„Се работи за француски државјанин и моја должност е да бидам тука“, рече тој.
„Сакам правдата да биде задоволена и казната да биде соодветна за извршеното дело.“
Родителите на жртвата -- Сузан и Ален Татон -- првично беа спречени да присуствуваат на судењето поради еруптирањето на вулканот на Исланд, од каде тргна големиот облак на прав и пепел низ цела Европа, стопирајќи ги авионските летови неколку дена.
Тие се очекува да пристигнат во Белград наскоро.
„Се надеваме дека извршителите на овој варварски чин ќе бидат строго казнети ...
тоа ни го вети српската влада“, изјавија тие за тулускиот дневен весник La Depeche du Midi.
„Поминаа седум месеци од смртта на нашиот син.
Нашиот живот е скршен“, рекоа Татонови.
„Се надеваме дека ќе најдеме одговори за ова смртоносно лудило и дека, пред сé, ќе откриеме кои се [виновниците].“
Луѓето изјавуваа дека биле шокирани од убиството.
„Нешто вакво не смее да ни се случи повторно, затоа казната мора да биде многу строга“, изјави наставникот по француски јазик Милан Токовиќ, кој присуствуваше на судењето, за SETimes.
