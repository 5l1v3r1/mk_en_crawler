18/05/2006
(Тајмс - 18/05/06;
АФП, Ројтерс, АП, Тркиш прес - 17/05/06)
Турција мора да ги забрза реформите или ќе се соочи со можен прекин на нејзините разговори за пристап подоцна оваа година, предупреди во средата (17-ти мај) комесарот за проширување на ЕУ, Оли Рен.
„Неопходно е турската влада веднаш да преземе активности за интензивирање на реформите во земјата“, рече Рен на прес-конференцијата во Софија.
„Тоа е најдобриот и единствениот начин да се избегне колапс подоцна оваа година во преговорите помеѓу ЕУ и Турција.
Турската влада, парламентот и граѓанското општество се тие кои треба да постигнат резултати.“
И покрај скептицизмот помеѓу некои членки на ЕУ, блокот од 25 нации го отвори разговорите со оваа претежно муслиманска земја на 3-ти октомври 2005 година.
Разговорите треба да продолжат подоцна оваа година.
Коментарот на Рен ја одразува загриженоста во европските главни градови дека поради тоа што Анкара сега се фокусира претежно на неодамнешното избивање на насилство во турскиот југоисточен дел, претежно населен со Курди, земјата заостанува со ветените реформи.
Во меѓувреме, аналитичарите велат дека првичната еуфорија во Турција во врска со отпочнувањето на разговорите исчезнува, давајќи им простор на разочараноста и сé поголемиот национализам.
Предупредувањето на комесарот за проширување дојде еден ден откако Европската комисија (ЕК) го одложи донесувањето на конечната одлука за тоа дали Бугарија и Романија можат да пристапат во ЕУ во 2007 година.
Одложувањето беше направено со цел да се изврши притисок врз двете земји за исполнување на нивните обврски за пристапот.
Според Рен, тоа, исто така, во Анкара треба да се сфати како знак дека земјата треба двојно да ги зголеми своите реформски напори.
Еден пример за континуирана пречка, според Ројтерс, е делот од изменетиот кривичен законик на Турција, во согласност со кој голем број академици, новинари и интелектуалци се соочија со судски процес за критикување на државните институции или за „навреда на турската припадност“.
Друг проблем претставува Кипар.
За да добие зелено светло за од ЕУ за своите разговори Турција потпиша протокол во јули 2005 година, проширувајќи го својот царински договор со Унијата за десетте земји што влегоа во блокот во мај 2004 година, меѓу кои и Кипар.
Но, земјата, исто така, издаде и декларација, во која се вели дека потпишувањето на протоколот не значи и признавање на администрацијата на кипарските Грци.
Турскиот парламент сé уште не го ратификуваше протоколот со Анкара и авионите и бродовите на кипарските Грци немаат пристап до турските аеродроми и пристаништа.
„Ние нема да поднесеме дополнителен протокол до нашиот парламент ако не биде ставен крај на изолацијата на Турската Република Северен Кипар“, рече премиерот Реџеп Тајип Ердоган во средата во Анкара, на заедничката прес-конференција со финскиот премиер во посета на земјата, Мати Ванханен.
Финска ќе го преземе претседателството на ЕУ на 1-ви јули.
Погрешно е „да се додадат политички критериуми или политички настани во проверката и процесот на преговорите“, рече Ердоган.
