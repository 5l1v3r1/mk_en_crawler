16/11/2004
Од Антонела Крстовиќ за Southeast European Times во Подгорица - 16/11/04
Црна Гора настојува драстично да ги зголеми странските директни инвестиции (СДИ) во текот на 2005 година, по разочарувачките бројки од оваа година.
Според министерот за европски интеграции, Гордана Ѓуровиќ, Владата се надева дека кампањите за приватизација, инвестициите во фабрики и другите проекти за развој ќе резултираат со влез на СДИ во вредност од 150 милиони евра.
Бидејќи конкурентноста на глобалниот пазар на капитал е жестока, рече Ѓуровиќ, властите ќе мора да работат понапорно за промовирање на Црна Гора преку кампањи насочени кон потенцијалните инвеститори, како и преку билатерални преговори.
Следната година се смета за клучна, со оглед на тоа што голем број меѓународни експерти сметаат дека СДИ ќе започнат да се зголемуваат во 2006 и 2007 година.
Затоа, рече Ѓуровиќ, Црна Гора мора брзо да ги заврши своите структурни промени во областите на законодавството и администрацијата на пазарот на капитал.
Оваа година беше формирана Агенција за промовирање на инвестициите.
Се очекува наскоро таа да добие важна улога, особено во врска со претстојната приватизација на големите претпријатија, како што е државниот Телеком и фабриката за алуминиум.
СДИ претставува клучен инструмент за зголемување на производството, намалување на невработеноста, надградба на инфраструктурата и подобрување на животниот стандард.
И покрај тековниот процес на приватизација, Србија и Црна Гора, како и другите балкански земји, досега не беа во можност да привлечат странски капитал на исто ниво со земјите како Полска и Чешка -- факт кој властите го припишуваат на малите пазари на земјите од ЈИЕ и доцниот процес на транзиција.
Меѓународните индикатори покажуваат дека Србија и Црна Гора нема значаен инвестициски рејтинг.
Помеѓу земјите од регионот, таа заостанува зад Бугарија, Хрватска и Романија.
Како одговор на овој проблем, Подгорица ангажираше странски советници да ја проценат целокупната инвестициска клима и можностите за развој на бизнисот.
Неодамнешниот извештај на Советничката служба за странски инвестиции (СССИ), „Дијагнози на инвестициската клима во Црна Гора“, фрли светло врз некои од предизвиците со кои се соочува Владата во привлекувањето на СДИ.
Покрај малите пазари со ниски приходи и доцната транзиција, републиката, исто така, е попречувана и од структурално слабите индустрии, дупките во административниот систем, макроекономската нестабилност и корупцијата.
Сепак, експертите на СССИ, исто така, истакнаа голем број предности кои Црна Гора ги ужива -- добрата географска положба, брзите економски реформи, квалификуваната работна сила и брзата приватизација.
Според СССИ, потенцијалот на Црна Гора треба допрва да се промовира целосно преку владините активности.
Затоа, според Ѓуровиќ, Владата мора да формулира долгорочен план и јасна стратегија за искористување на овој потенцијал.
