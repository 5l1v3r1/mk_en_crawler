02/05/2013
Мишко Талески за Southeast European Times во Скопје -- 02.05.13
Аналитичарите се поделени околу тоа дали Хашкиот трибунал е вистинското место каде што треба да се отворат четирите случаи на воени злосторства во 2001 година против припадниците на албанската Ослободителна национална армија.
Трибуналот се прогласи за ненадлежен во 2006 година и ги врати четирите случаи на судење во Македонија, каде што обвинетите потоа беа амнестирани, но Советот на Европа во својот најнов извештај за човековите права оцени дека амнестијата е неприфатлива.
Припадниците на албанската Ослободителна народна армија, која се трансформираше во Демократска унија за интеграција, се обвинети за киднапирање, тортура и убиства;
пресекување на водоснабдувањето за градските области и командна одговорност во овие и други дела.
„Амнестирањето на случаите на воени злосторства и злосторствата против човештвото не е во согласност со меѓународното право“, рече за SETimes Методија Колоски, претседател на Обединетата македонска дијаспора, која го испрати барањето до трибуналот во април.
Колоски рече дека несудењето на документираните случаи на воени злосторства испраќа порака на двоен стандард;
тоа ја поткопува довербата во меѓународното право и претставува сериозна пречка за напредокот на Македонија.
„Трибуналот останува единствената институција која може да обезбеди правда и да ја спречи културата на неказнетост во Македонија“, рече Колоски.
Трибуналот се очекува да престане со работа по 2015 година, но Колоски рече дека постои надеж оти четирите случаи ќе може да ги суди привременото тело кое ќе ги наследи надлежностите на трибуналот.
Шансите трибуналот да одговори се многу мали, според Јагнула Куновска, адвокатка од Скопје, која е добро запознаена со работата на трибуналот.
„Трибуналот нема да одговори бидејќи ја заврши својата работа враќајќи ги случаите во Македонија.
Од правен аспект, [чинот на] aмнестија претставува крај на приказната“, рече Куновска за SETimes.
Случаите беа амнестирани во 2011 година, кога Демократската унија за интеграција, која стана партнер во владејачката коалиција, наметна гласање во парламентот за толкување на Законот за амнестија кое произлегува како обврска од Охридскиот рамковен договор од 2001 година.
Барањето за повторно отворање на случаите доби на интензитет откако Советот на Европа го издаде својот извештај за човековите права за Македонија претходно овој месец, во кој го критикуваше законот и чинот на амнестирање на оние кои извршиле тешки повреди на човековите права.
Случаите можат да бидат префрлени во Меѓународниот кривичен суд, кој, исто така, се наоѓа во Хаг или можат да се судат во Шведска, според Антонио Апостолски, адвокат од Скопје, кој има искуство со Хашкиот трибунал.
„Шведска е единствената европска држава чија национална легислатива дозволува судење на воени злосторства извршени од странски државјани и надвор од нејзината територија“, рече Апостолски за SETimes.
Но, Колоски, и други, се оптимисти дека трибуналот ќе одговори на барањето.
„Според статутот и практиката на трибуналот, трибуналот може да ги земе овие случаи во своја надлежност“, рече Колоски.
Кој суд треба да го бара Македонија за судење на случаите на воени злосторства во 2001 година?
Споделете ги вашите сугестии во просторот за коментари.
