27/08/2008
(Разни извори -- 26/08/08 - 27/08/08)
Одлуката на рускиот претседател Дмитри Медведев за признавање на независноста на отцепените грузиски региони Јужна Осетија и Абхазија, наиде на широка осуда во вторникот (26-ти август).
Генералниот секретар на НАТО Јап Де Хоп Шефер го отфрли потегот како „директно кршење“ на бројни резолуции на Советот за безбедност на ОН за територијалниот интегритет на Грузија, што и самата Русија ги одобрила.
Тој, исто така, ја доведе во прашање посветеноста на Москва на мирот и безбедноста на Кавказот.
Повторувајќи ги неговите зборови, водачите на ЕУ „остро ја осудија“ одлуката на Медведев.
Германскиот канцелар Ангела Меркел рече дека таа е „неприфатлива“.
Франција, која моментно претседава со ЕУ, истакна дека потегот на Москва е спротивен „на принципите на независноста, суверенитетот и територијалниот интегритет на Грузија“ и повика на политичко решение.
Водачите на ЕУ ќе разговараат за ситуацијата во Грузија на вонредниот состанок в понеделник во Брисел, кој го свика францускиот претседател Никола Саркози.
ОБСЕ ја опиша одлуката од вторникот како кршење на принципите на организацијата од 56 нации, на која Русија е, исто така, член.
Финскиот министер за надворешни работи, Александар Стаб, актуелен претседавач на паневропското тело за безбедност, повика на итно повлекување на сите руски војници од Грузија, во согласност со условите на договорот за прекин на огнот што го потпиша на 12-ти август.
Иако Русија повлече поголем дел од своите сили од Грузија токму во последниве денови, таа сé уште има војници во големата тампон зона околу Абхазија и Јужна Осетија и на грузиското црноморско пристаниште Поти.
„Меѓународната заедница не може да прифати еднострано воспоставена тампон зона“, рече Стаб.
Одлуката на Москва беше критикувана од страна на нејзините земји-сателити од времето на Советскиот Сојуз и актуелните членки на ЕУ и НАТО во Источна Европа и на Балканот.
„Овој едностран чин, кој нема правна основа, може да има посилно влијание врз ситуацијата во областа, како и изгледите за трајно регулирање на конфликтите во регионот“, предупреди романското Министерство за надворешни работи.
Изразувајќи „сериозна загриженост“ во врска со потегот на Русија, Бугарија ја потврди „својата безусловна поддршка за независноста, суверенитетот и територијалниот интегритет на Грузија во нејзините меѓународно признаени граници“ и здружените повици за итно повлекување на руските војници од Грузија.
Кандидатите за ЕУ, Хрватска и Турција, исто така, изразија поддршка за позицијата на Грузија, како и загриженост за влијанието на одлуката на Москва врз Кавказот.
„Политиката на свршен чин може да создаде впечаток дека потегот има за цел да се избегнат разговори за идниот статус на Јужна Осетија и Абхазија“ на што Медведев претходно се согласи, рече хрватскиот претседател Стипе Месиќ.
„Турција смета дека овој конфликт треба да биде решен со мирољубиви средства“, соопшти турското Министерство за надворешни работи.
Од друга страна, рускиот сојузник Србија во вторникот истакна дека предупреди за едностраното прогласување независност од страна на Косово и дека „признавањето на овој нелегален чин“ може да постави преседан за слични дејства насекаде во светот.
