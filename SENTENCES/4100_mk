22/09/2008
Од Горан Трајков за Southeast European Times во Скопје – 22/09/08
Посредникот на ОН во спорот околу името помеѓу Грција и Македонија, Метју Нимиц, излезе со нов пакет предлози. 
Тие вклучуваат осум верзии на имињата „Горна Македонија“ и „Северна Македонија“. 
Тој побара од двете страни сериозно да ги разгледаат неговите идеи и рече дека тие претставуваат добра основа за идниот договор.
„Претставив некои ревидирани идеи пред двете делегации и побарав од посредниците сериозно да ги разгледаат како рамка за решението на спорот“, рече Нимиц по состанокот со преговарачите Никола Димитров, Мартин Протоѓер и Адамантиос Василакис во Њујорк. 
„Се обидувам да избегнам конкретен предлог за името. 
Мислам дека во овој пакет има елементи за фер и конструктивно решение, но очигледно дека двете страни мора да ми кажат дали нешто од предлогот може да биде од помош.“
„Мислам дека идеите што ги предложив ги исполнуваат барањата на двете страни. 
Тоа е моето мислење кога ги претставувам идеите, но двете страни ќе мора да си ги најдат сопствените позиции“, рече тој. 
Нимиц потврди дека прашањата на македонската национална припадност, македонскиот јазик и употребата на придавката „македонски“ биле покренати за време на разговорите.
Сепак, коментарите на грчките и македонските претставници покажуваат дека двете страни остануваат дијаметрално спротивставени.
Според Василакис, грчкиот посредник, Атина ќе прифати само име што ќе биде за меѓународна употреба. 
Но, Димитров и Протоѓер, претставниците на македонската страна, велат дека Скопје и понатаму ја поддржува „двојната формула“. 
Односно, уставното име на земјата -- Република Македонија -- за меѓународна употреба и специјално име што ќе се користи во билатералните односи со Грција.
Во однос на прашањето на нацијата, Василакис рекол дека Грција ќе го прифати терминот „славо-македонска“. 
Јазикот на соседите, рекол тој, може да се нарекува „македонски“, но само ако е напишано на латиница.
Македонскиот премиер, Никола Груевски, се обиде да го прошири опсегот на разговорите и во истите да се вклучат и прашањата на националната припадност и јазикот, но и правата на етничките Македонци во Грција. 
По писмото на Груевски до генералниот секретар на ОН, Бан Ки-Мун, во врска со ова прашање, Бан побара официјално објаснување од Грција.
Експертот на ОН за малцински прашања, Геј Мекдугал, се состана со Павле Васкопулос, претседател на групата за интересите на етничките Македонци „Виножито“. 
Состанокот се одржа на македонската страна од границата, бидејќи некои членови на „Виножито“ немаат дозвола за влез во Грција.
Атина остро негира дека во Грција постои малцинство на „етнички Македонци“ и се спротивставува на иницијативите за вклучување на ова прашање во разговорите за името.
