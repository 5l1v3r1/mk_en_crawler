08/03/2007
Од Игор Јовановиќ и Блерта Фониќи-Кабаши за Southeast European Times – 08/03/07
Американскиот помошник секретар за европски и евроазиски прашања, Даниел Фрид, оваа недела ги посети Белград и Приштина. 
Тој го потврди ставот на САД дека статусот на Косово треба да биде решен до крајот на 2007 година.
Во понеделникот (5-ти март) тој беше во Белград, само неколку дена откако рускиот заменик-министер за надворешни работи, Владимир Титов, оствари разговори со високи српски претставници. 
Тој ги увери дека Москва нема да го поддржи предлогот за статусот на специјалниот претставник на ОН, Марти Ахтисари, ако тоа е неприфатливо за Белград.
Запрашан од новинарите дали Русија би можела да го искористи своето право на вето во Советот за безбедност, Фрид рече дека Русија е партнер на САД во шестчлената Контакт-група и дека групата ќе работи на решавање на ова прашање.
Тој повика на конструктивен пристап од страна на Белград, велејќи дека и покрај тоа што српските власти не се очекува да поздрават решение што не й одговара на Србија, тие се очекува да дејствуваат во согласност со меѓународните принципи.
Српскиот претседател Борис Тадиќ одговори велејќи дека неговата земја ќе продолжи со конструктивниот пристап во разговорите за статусот, како и дека е многу важно да се сочува мирот и стабилноста во Косово.
Но, премиерот Воислав Коштуница го обвини Ахтисари дека излегува од рамките на својот мандат со предлогот кој „ги менува српските граници“.
„Секоја држава во светот инсистира на неповредливоста на своите меѓународно признаени граници“, рече Коштуница.
Фрид, исто така, се состана со министерот за надворешни работи, Вук Драшковиќ, кој му рече дека без Косово, Србија би се чувствувала „фрустрирано“ и не може да се очекува да покаже ентузијазам продолжувајќи по патот кон интеграцијата во ЕУ.
Американскиот претставник, од своја страна, истакна дека по решавањето на статусот, меѓународната мисија во Косово ќе биде одговорна за заштитата на српското население и неговото верско и културно наследство.
Еден ден подоцна Фрид беше во Приштина, за да се состане со косовските водачи и членовите на преговарачкиот тим. 
Тој рече дека планот на Ахтисари е избалансиран и ги предупреди екстремистите од двете страни дека нивните активности би можеле да имаат штетно влијание врз Косово.
„Она на што тие се противат е план кој сега засега е не само најдобар можен план, туку и единствен план за добра иднина на Косово“, рече тој. 
Планот не й дава сé само на една страна, туку по нешто на двете страни, додаде Фрид.
Претседателот Фатмир Сејдиу изрази уверување дека САД ќе продолжат со поддршката за Косово. 
Тој ја потврди позицијата на неговата страна дека независноста е единствено прифатливо решение. 
„Ние не можеме да поддржиме ништо помалку од тоа“, рече тој.
Фрид, исто така, го посети Косово, каде што се состана со општинските градоначалници и разговараше со населението, потврдувајќи дека никој нема да добие сé и никој нема да загуби сé.
