23/06/2009
БРИСЕЛ, Белгија -- Шведска, која го презема ротирачкото претседателствување со ЕУ на 1-ви јули, не планира да интервенира во пограничниот спор меѓу Хрватска и Словенија, објави шведскиот министер за надворешни работи, Карл Билд, во понеделникот (22-ри јуни) во Брисел. 
Билд истакна дека спорот е билатерално прашање кое двете страни мора самите да го решат, но додаде дека ваквите конфликти не треба да влијаат на преговорите за пристапување. 
Хрватска и Словенија не успеаја да ги доближат своите позиции за време на разговорите минатата недела, и покрај притисокот од Европската комисија.
Исто така во понеделникот, Билд говореше во Брисел за економскиот развој на Косово и неговата важност за стабилноста на земјата. 
Тој истакна дека властите во Приштина мора да сторат повеќе. 
„Ова беше тешка задача од почеток, а сега ние сме насред економска криза без преседан, што го прави косовскиот предизвик уште посериозен“, рече Билд.
Во Приштина се одржа дебата организирана од страна на Иницијативата за европска стабилност, во соработка со косовската Иницијатива за стабилност, во врска со изгледите на земјата за евентуална визна либерализација со ЕУ. 
Меѓународните претставници инсистираа на тоа дека нема да дозволат Косово да стане изолирано. 
(Зери, Коха Диторе, Косова Сот - 23/06/09; РТК, Телеграфи, Фонет, Б92 - 22/06/09)
