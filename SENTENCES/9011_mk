18/07/2012
Ивана Јовановиќ за Southeast European Times во Белград -- 18.07.12
Земјата-домаќин, Хрватска, беше центарот на вниманието на 7-миот Хрватски самит, регионален настан што се одржа во Дубровник со претседатели на држави, премиери, министри за надворешни работи и други високи функционери од Југоисточна Европа, НАТО, САД и ЕУ.
Со оглед на тоа што членството во ЕУ претставува заедничка цел за сите земји во регионот, Хрватска, која официјално ќе пристапи следната година, дискутираше околу деталите на процесот со соседните земји-аспирантки, за време на конференцијата што се одржа на 7-ми и 8-ми јули.
„Потпишавме или ќе потпишеме договор за соработка за евроатланската интеграција со земјите во регионот. 
Веќе е познато дека им дадовме превод на европскиот аки. 
Ќе работиме со земјите во регионот на заеднички прекугранични проекти“, рече за SETimes Весна Пусиќ, хрватска министерка за надворешни работи.
Главните теми на самитот беа: перспективата во ЕУ како движечка сила за социјалните и политичките промени, градење на државата во пост-конфликтните општества, политичките и безбедносните предизвици, партнерството и градењето институции.
Според присутните на самитот во Дубровник од неколку држави, неформалните разговори за заедничката перспектива во ЕУ како основа за цврсти регионални односи, беа суштината на самитот.
Црногорските претставници на самитот одиграа важна улога откако државата доби кандидатски статус пред неколку недели. 
Црногорскиот премиер Игор Лукшиќ рече дека самитот претставува одлична можност за билатерални разговори за пристапувањето на неговата земја во ЕУ, за која тој рече дека е регионално важна дестинација.
Александар Џомбиќ, премиер на Република Српска (РС), исто така, учествуваше на самитот. 
Тој рече дека континуираните контакти меѓу регионалните водачи се важни, како и дека непречениот дијалог сам по себе може да влијае на евентуалните грешки од минатото и да создаде заеднички цели за иднината. 
Една од овие цели, се разбира, е пристапувањето во ЕУ и размената на искуства за заедничко регионално добро.
„Убеден сум дека регионот, по пристапувањето во ЕУ, ќе стане значаен фактор на интегрираниот европски пазар. 
За да се оствари тоа, ние работиме заедно на зајакнување на нашата економија и насочување на нашето внимание на градењето на инфраструктурата во целиот регион“, рече Џомбиќ за SETimes.
Иако Србија е добро позната по својата организација на регионални состаноци на водачи, нејзините сегашни официјални претставници не дојдоа на настанот во Дубровник, поради присуството на косовски фунционери. 
Но, поранешниот претседател на државата и водач на Демократската партија, Борис Тадиќ, допатува како личен гостин на хрватскиот премиер Зоран Милановиќ.
Според Огњен Прибичевиќ, соработник во српскиот Институт за социјални науки и поранешен амбасадор на Србија во Германија, настаните како хрватскиот самит се важни за добри регионални односи, особено по конфликтите од минатото.
„Ова е, пред сè важно за Србија, поради улогата што ја имаше во минатото со авторитарниот режим на Милошевиќ. 
Српската делегација треба посебно да учествува, бидејќи Косово не е никаде претставено без објаснување“, рече Прибичевиќ за SETimes.
На самитот Тадиќ забележително се ракуваше со косовскиот премиер Хашим Тачи, постапка што предизвика дебата во Косово и Србија. 
Прибичевиќ рече дека овој гест беше потребен уште одамна.
„Овој контакт ќе ја олесни интеракцијата меѓу српските и косовските власти, со што можеби ќе се подобрат односите“, рече Прибичевиќ.
