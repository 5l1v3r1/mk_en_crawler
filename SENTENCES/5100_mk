11/01/2010
(Блиц - 11/01/10;
Танјуг, Б92, Радио Србија, Фена - 10/01/10;
Бета, Б92, Радио Србија, МИА - 09/01/10;
Канцеларија на високиот претставник, Фена - 08/01/10)
Повикувајќи на помирување меѓу сите балкански држави, српскиот претседател Борис Тадиќ во саботата (9-ти јануари) рече дека иднината на регионот лежи во ЕУ.
Народите на Балканот, рече тој, треба да водат политика на почитување на различните идентитети и национални интереси ако сакаат да има некаков напредок.
Тадиќ го изјави ова за време на посетата на Бања Лука, вториот по големина град во Босна и Херцеговина.
Тој беше таму по повод одбележувањето на 18-годишнината од основањето на Република Српска (РС), републиката со која управуваат Србите, а која беше воспоставена откако со Дејтонскиот мировен договор беше ставен крај на тригодишниот конфликт во областа.
Истовремено, со договорите беше формирана Федерацијата на Босна и Херцеговина (ФБиХ).
„Мислам дека по конфликтите во 1990-тите на нашите народи им треба помирување и дека оваа рака на помирување може биде симбол на нашата заедничка иднина и заеднички вредности“, рече Тадиќ по церемонијата.
„Убеден сум дека само овој вид политика може да не доведе до идно членство во ЕУ заедно, под чиј покрив ќе живееме како добри соседи и добри пријатели.“
Тадиќ повторно ги призна злосторствата извршени од страна на српските сили и поединци за време на балканските конфликти во 1990-тите, и рече дека сакал да „испрати порака на мир во целиот регион“.
Тој додаде дека би бил задоволен ако и другите земји го следат примерот на Белград и се извинат за нивните улоги во воените злосторства.
Во изјавата за Радио Телевизија Република Српска (РТРС), Тадиќ рече дека српскиот парламент мора да усвои резолуција во која ќе го осуди масакрот од 1995 година во Сребреница, каде што беа систематски убиени 8.000 мажи и момчиња од босанските муслимани.
Ова не само што ќе ја исполни обврската на Србија кон Трибуналот на ОН за воени злосторства, туку и ќе ѝ овозможи на земјата да ги брани своите сопствени жртви.
Една држава која го признава страдањето на другите и ги почитува жртвите на државите држави, рече тој, може да добие кредибилитет за својата национална политика на меѓународната сцена.
Тадиќ беше цитиран од страна на белградски Б92.
Неговиот повик за решение во врска со Сребреница има начелна поддршка од српските опозициски партии, објави белградскиот дневен весник Блиц.
Дали ќе биде усвоен од парламентот или не, се истакнува во весникот, зависи од текстот на документот.
Изразувајќи поддршка за географскиот и политичкиот интегритет на ФБиХ, Тадиќ истакна дека неговата земја нема да се меша во внатрешните работи на својот сосед.
„Мислам дека сите треба да придонесат за намалување на политичките тензии во Босна и Херцеговина“, објави српската новинска агенција Бета.
„Србија нема никогаш да стори ништо што би ја дестабилизирало Босна.“
