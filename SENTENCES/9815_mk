14/03/2013
Светла Димитрова за Southeast European Times во Софија -- 14.03.13
Аналитичарите ја повикаа бугарската привремена влада да обезбеди економска стабилност со цел да се избегне нова криза, додека истата ја заменува владата на централно-десничарската партија ГЕРБ.
Главната задача на привремениот премиер Марин Рајков и неговиот тим од 16 членови е да ги организираат предвремените парламентарни избори, кои се закажани за 12-ти мај, извршувајќи ги истовремено и секојдневните обврски.
Софискиот политиколог Владимир Шопов, основач на Софија аналитика лтд., пак, вели дека „не е доволно“ претседателот Росен Плевнелиев само да назначи привремена влада.
Тоа треба да биде „влада што ќе постави агенда“ и ќе работи во рамките на своите уставни надлежности, рече тој за SETimes, додавајќи дека нејзината прва задача „ќе биде да создаде чувство на стабилност, вклучително и финансиска сигурност“.
Ако политичарите не успеат да ја остварат оваа цел, Бугарија „повторно ќе гледа во амбис“, предупреди Шопов, реферирајќи на кризата во Бугарија во периодот 1996-1997 година, која доведе до воспоставување договор за валутен борд во земјата.
„Финансиската стабилност претставува клучен предуслов за сите разумни сценарија надвор од тековниот ќор-сокак“, рече тој.
Според Георги Ганев, програмски директор на експертската група Центар за либерални стратегии во Софија, неуспешните политики на пазарот на работна сила се меѓу „основните“ причини за протестите во последниве недели.
Привремената влада, назначена од Плевнелиев, ја презеде власта во среда (13-ти март).
Плевнелиев планира да го распушти парламентот в петок.
Говорејќи на церемонијата на трансфер на власта во Софија во среда, Рајков (52) се обврза на фер и транспарентни избори.
Привремената влада ќе остане на власт додека не биде назначена новата редовна влада на следните избори.
Со оглед на политичките превирања, многу аналитичари очекуваат изборите во мај да водат до повторување на гласањето.
Рајков ќе има помош од тројца заменици -- министрите за регионален развој и труд и социјална политика, Екатерина Загариева и Дејана Костадинова, и Илијана Цанова, шеф на оперативниот сектор во Европска банка за обнова и развој во Лондон, која ќе биде задолжена за управувањето со финансиите на ЕУ.
Петја Парванова стана првата жена во историјата на оваа балканска држава што го пополни местото во Министерството за внатрешни работи.
Асен Василев ја презеде функцијата на министер за економија, додека Калин Христов, кој беше вицегувернер на Бугарската народна банка од 2009 година, беше назначен за министер за финансии.
Со изборот на Христов, Плевнелиев испрати „јасна порака дека нема да дозволи никакви обиди за поништување на договорот за валутен борд“, кој помогна да се одржи финансиската стабилност во Бугарија од 1997 година, рече за SETimes Георги Ангелов, постар економист во Институтот Отворено општество во Софија.
Тој рече дека во минатото имало неколку прилики кога Христов и банката се судриле со министерот за финансии во заминување, Симеон Џанков, во врска со неговите идеи за зголемување на расходите и намалување на фискалните резерви.
„Наодамна стана јасно дека токму намалувањето на фискалните резерви создава проблеми и тензии, и дека банката има право да предупреди за ваквите ризици“, рече Ангелов.
Без парламент, владата на Рајков не може да предлага или усвојува нови закони и ќе работи во рамките на државниот буџет за 2013 година, одобрен од парламентот во заминување.
