29/08/2010
БЕЛГРАД, Србија -- Србија е подготвена да разговара со западните земји, особено со земјите-членки на ЕУ, да се најде компромис во однос на нацрт-резолуцијата за Косово доставена до ОН, рече претседателот Борис Тадиќ во саботата (28-ми август). 
Резолуцијата, поднесена на крајот од јули, беше одговор на едно мислење од Меѓународниот суд на правдата (МСП), кој рече дека прогласувањето независност на Косово не го крши меѓународното право. 
Нацрт-резолуцијата на Србија повикува на нови преговори помеѓу Белград и Приштина, без спомнување на статусот на Косово. 
Српски претставници ќе го посетат Брисел за да разговараат за "можните промени на предлог-резолуцијата кои ќе ја направат истатата прифатлива и за Белград и за западните земји", рече Тадиќ. 
Тој, исто така повтори дека Србија никогаш нема да ја признае независноста на Косово.
Во петокот, српскиот министер за Косово Оливер Ивановиќ го отфрли предлогот за размена на земјиште предложен од страна на Меѓународната кризна група (МКГ) како начин за решавање на косовското прашање. 
Во извештајот издаден во четвртокот, МКГ ги повика Приштина и Белград да започнат преговори за нерешените прашања, предлагајќи три различни решенија за северно Косово во кое преовладуваат Србите- планот на Ахтисари, продолжена автономија и територијалната размена. 
Косово е веќе под "де факто и де јуре контрола на српската заедница, и не постои причина да се размислува за било каква размена", изјави Ивановиќ за Радио Слободна Европа. 
Приштина, исто така, го отфрли ваквиот договор (АФП, Танјуг, Дојче Веле - 28/08/10; Радио Слободна Европа - 27/08/10)
