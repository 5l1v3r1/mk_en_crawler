17/12/2007
Од Димитар Боцевски за Southeast European Times во Скопје – 17/12/07
Пиењето алкохол долго време се смета за нормален дел од животот во балканската култура, а мажите -- вклучувајќи ги и малолетниците -- го сфаќаат како „тест за машкоста“.
Затоа, не е изненадување тоа што алкохолизмот кај младите во Македонија е во пораст.
Не ретки се случаите кога дванаесетгодишниците редовно пијат, а неодамна едно тринаесетгодишно момче стана најмладиот алкохоличар кој се лекува во еден центар за рехабилитација.
Традиционалниот „ јаз меѓу половите“, исто така, исчезнува.
Денес, често малолетните девојчиња пијат повеќе од момчињата.
За време на викендите, некои од овие млади љубители на алкохолот вечерта ја завршуваат на Клиниката за токсикологија во Клиничкиот Центар во Скопје.
Директорот на клиниката Андон Чибишев е вознемирен од она што го гледа.
„Алкохолот меѓу другото предизвикува неповратно оштетување на централниот нервен систем, оштетување и откажување на црниот дроб“, вели тој.
„Родителите не сфаќаат дека последиците врз здравјето на децата се катастрофални.
Ние ги поттикнуваме да побараат помош од психијатар, бидејќи само после една година редовно пиење, децата стануваат зависници“.
„Родителите често ги поттикнуваат децата да конзумираат алкохол и не го сметаат ова за проблем“, вели Др.
Омер Сулејмани, психијатар за деца во Центарот за ментално здравје на младите во Битола.
„Кога се запрашани за тоа, родителите велат дека тоа не е страшно и ако ништо друго децата барем не користат дрога“.
Д-р Сашо Коцанковски, психотерапевт во истата институција, смета дека социјалните грижи се клучен фактор.
„Децата мислат дека алкохолот ќе им помогне нивните врсници полесно да ги прифатат.
Најдобро е со нив да се работи на зголемување на самодовербата, да научат да одбијат, како и да се снајдат во кризните ситуации со цел успешно да го надминат овој проблем“.
Според македонскиот закон, на младите под 18 години забрането им е да пијат алкохол, но личните карти често не се проверуваат во кафе баровите, дискотеките, супермаркетите и продавниците.
Општо земено, законот има мал ефект.
„Соработката помеѓу полицијата и инспекциските органи е задоволителна, но резултатите се мали“, вели Владо Коцовски, директор на Државниот пазарен инспекторат.
Пропишаните казни се благи, а судовите во Македонија се ноторно неефикасни.
Како резултат на тоа, престапниците често воопшто не се гонат.
„Обично пиеме неколку пијачки, кога ќе ни се укаже можност во текот на неделата и речиси секогаш за викендот со нашите пријатели“, признаваат 14-годишните близнаци Филип и Марко.
„Пиеме пиво, црвено и бело вино, но не се опиваме, пиеме само три или четири чаши за добро расположение.
Бидејќи за поголемиот дел од нашата генерација излегувањето по кафе баровите е скапо, ние пиеме во парковите во текот на летото, а во зима се собираме во подрумите од зградите.
Понекогаш одиме кај некого во стан, ако родителите не се дома во текот на ноќта.
„Најмногу се опиваме на родендените или на некои други прослави на кои се собираат младите.
Пијат и девојчињата, но тие повеќе внимаваат да не ги видат возрасните.
Тие претпочитаат чоколадни и ликери од ментол, црвено вино, вотка со џус и виски-кола“.
Веќе неколку години, законот забранува рекламирање на алкохолни пијалоци.
Но, малолетниците се опкружени со билборди и телевизиски реклами кои го стимулираат конзумирањето на алкохол.
Досега не е казнета ниту една фирма.
Македонија не е сама на Балканот кога е во прашање алкохолизмот кај младите.
Овој проблем е сериозен и во другите земји од регионот.
Во Хрватска, на пример, истражувањето на Националниот здравствен институт покажа дека 38 отсто од тинејџерите редовно конзумираат алкохол, како и 16 отсто од тинејџерките.
Како и во Македонија, младите рано почнуваат да пијат, на околу 13 години.
Покрај тоа, истражувањето покажува дека алкохолот често се комбинира со некои дроги, особено со екстази.
Заради високиот процент на млади кои пијат, Хрватска се најде на самиот врв на светската листа, одма после Литванија, Словачка, Република Чешка, Естонија и Украина.
Не постои национална стратегија за запирање на овој тренд, па така превентивни мерки има само на училиште и во семејствата.
Во Романија, слабата примена на законот значи дека секое малолетно лице кое сака да проба алкохол нема да се соочи со многу препреки за да го направи тоа.
Според извештајот на организацијата Спасете ги децата, не ретко родителите во Романија ги праќаат своите деца тинејџери да купат алкохол.
Во 90 отсто од случаите, ова купување поминува без проблеми.
Како што покажува извештајот, речиси половина од младите во Романија на возраст помеѓу 11 и 14 години барем еднаш пробале алкохол.
Меѓутоа, редовното конзумирање во оваа старосна група е релативно ретко -- само 4 отсто велат дека пијат редовно или повеќе од еднаш неделно.
Иако традиционалната културна тенденција се менува, девојчињата сеуште пијат помалку редовно од момчињата.
Меѓутоа, како и во останатите земји на Балканот, конзумирањето алкохол прво се учи од семејството, а таа тенденција станува посилна на забавите и кај групите пријатели.
И покрај тоа што Романија покрена кампањи против дрогата и за сигурен секс, кампањи за превенција на алкохолизмот кај младината се уште нема.
Општеството како целина и понатаму не го сфаќа овој проблем сериозно, а овој став се одразува во државната политика.
Со време, предупредуваат експертите, последиците и цената би можеле да се високи.
За овој извештај помогнаа и Наташа Радиќ и Алина Бандила
