21/06/2010
Од Антонио Прленда за Southeast European Times во Сараево – 21/06/10
Во април, НАТО и понуди на Босна и Херцеговина (БиХ) Акционен план за членство (МАП) за влез во Алијансата.
Се очекува овој план да ги зајакне реформите и да придонесе за зголемување на стабилноста и безбедноста во земјата.
Сепак, велат од Алијансата, првата годишна Национална програма на БиХ ќе биде прифатена само кога сите одбранбени објекти - целиот недвижен имот - се официјално регистрирани како државен имот на БиХ за употреба од страна на Министерството за одбрана.
Министерот за одбрана, Селмо Цикотиќ разговараше со дописникот на SETimes Антонио Прленда за напредокот што е направен, и она што членството во НАТО може да го направи за земјата.
SETimes:
Дали верувате дека политичката клима во БиХ е доволно добра за да се постигне договор за недвижен имот и да се започне првиот годишен МАП план во септември?
Министер Селмо Цикотиќ:
Сите владејачки политички партии во БиХ го поддржуваат патот кон евро-атлантска интеграција.
За решавање на статусот на недвижниот воен имот, мора да постои политичка согласност дека имотот е сопственост на државата на БиХ и дека државното Министерство за одбрана има право да го користи.
Решавањето на ова прашање е тест за кредибилитетот за аспирациите на [земјата] за влез во НАТО.
Министерството за одбрана на БиХ ќе ги преземе сите мерки и активности под нивна надлежност, а се очекува дека надлежните институции ќе ги преземат сите неопходни мерки со цел да ги исполни условите за МАП.
SETimes:
Што всушност ќе наложи МАП програмата?
Цикотиќ:
Годишната национална програма ќе содржи пет поглавја:
политички и економски прашања, воени и прашања за одбраната, ресурсни прашања, безбедносни и правни прашања.
Министерството за одбрана и вооружените сили на БиХ (ОСБиХ) ќе се концентрираат на воените и прашањата за одбраната, како ресурсните прашања, и ќе учествуваат во изготвувањето на другите.
Во подготовката на нацрт-Главата II (одбраната и воени прашања), фокусот ќе биде на политиката на планирање, реформите во одбраната, вооружените сили во целина, организација на ОСБИХ и управување со ресурсите.
Посебен акцент ќе биде на прегледот на одбраната, модернизација на државните вооружени сили и спроведување на партнерски цели.
SETimes:
Според вас кои се најголемите пречки за пристап на земјата во НАТО?
Цикотиќ:
Од суштинско значење е да се подобри целокупната политичка ситуација.
БиХ се соочува со големи бариери во однос на процесите на постигнување политички договор за конкретни мерки кои се потребни за напредок.
Исто така, државните институции не се доволно изградени, што го отежнува развојот на економијата и другите области.
SETimes:
Кога очекувате првата единица на ОСБиХ да биде распоредена во данскиот контингент на мисијата ИСАФ во Авганистан?
Цикотиќ:
Денот на распоредувањето, ќе зависи од распоредот на данскиот континент.
Очекуваме дека нашата пешадиска единица би можела да биде распоредена во Авганистан во втората половина на 2010-та година, најверојатно во ноември.
Нашата пешадиска единица ќе биде задолжена за безбедносните капацитети и ќе има 45 членови.
SETimes:
Зошто БиХ не одржува повеќе билатерални воени вежби со други земји?
Цикотиќ:
ОСБиХ има високо квалитетна билатерална соработка, особено со нашите соседи, земјите од регионот и земјите членки на НАТО.
Соработката помеѓу земјите во регионот ќе се подобри со напредокот на секоја земја кон членството во НАТО и во ЕУ
Во согласност со програмите за билатерална и регионалната соработка, припадниците на ОСБиХ учествуваа во неколку меѓународни вежби.
Вооружените сили на БиХ беа активно ангажирани и се планира да учествуваат во следниве меѓународни вежби врз основа на билатерална или регионална соработка:
Комбиниран напор, на кој бевме домаќини во 2009-та година;
МЕДЦЕУР (Медицинска Централна и Источна Европа), на која ќе бидеме домаќини во 2012-та година;
СЕЕСИМ (Симулација на Југоисточна Европа);
Викинг;
Балкан Стар и ЛОГЕКС (логистичка вежба), на која можеби ќе бидеме домаќини во 2012-та година.
Покрај овие вежби, ОСБиХ учествува во меѓународни вежби организирани од страна на релевантни институции на НАТО.
SETimes:
Зошто граѓаните на Република Српска треба да го прифатат членството на БиХ во НАТО?
Цикотиќ:
Членството во НАТО нуди колективна безбедност за сите земји-членки, осигурувајќи безбедност на сите граѓани на БиХ.
Кога зборуваме за економски причини, членството во НАТО ги создава предусловите за сериозни странски инвестиции во БиХ.
Земјите-членки на НАТО претставуваат одредена гаранција за сигурни инвестиции на странски капитал.
Исто така, создава подобри услови за меѓународни стимулативни фондови.
Членството обезбедува попогодни бизнис услови за приватните и државните фирми.
Големите фирми наследени од претходниот систем ќе имаат подобра можност за успешна приватизација, да привлечат странски инвестиции и да создадат услови за активно промовирање на туризмот и слични активности.
На крајот, искуството на најновите земји-членки на НАТО покажува дека членството во Алијансата создава позитивни услови за добивање на полноправен статус во ЕУ.
Ова не е предуслов за пристап во ЕУ, но во голема мерка го олеснува исполнувањето на условите за пристап во Европската заедница.
