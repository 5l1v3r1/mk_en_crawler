02/03/2009
Од Пол Чикои за Southeast European Times во Букурешт -- 02/03/09
Серијата насилни или сексуални кривични дела во Италија припишани во последниве неколку недели на романските имигранти, повторно ги разгореа ксенофобичните чувства по една слична таква ситуација. 
Силувањето на едно 14-годишно девојче и грозоморното убиство на домар на блок згради, доведе до повици за масовно протерување и серија насилни напади на екстремните десничари врз членовите на скоро милионската романска заедница во Италија.
Како одговор на тоа, италијанската влада на 20-ти февруари го донесе контроверзниот декрет кој содржи „итни мерки во врска со јавната безбедност и борбата против сексуалните кривични дела“. 
Истиот им дозволува на градоначалниците да формираат цивилни патроли.
Но, политичката опозиција и католичката црква го осудија овој закон како покана на одмаздништво. 
Европската економска и социјална комисија, исто така, ги повика италијанските власти да избегнуваат стигматизација на сите романски имигранти поради изолираните криминални дејства.
Министрите за надворешни работи на двете држави се состанаа на 23-ти февруари на разговори околу ситуацијата и се согласија да усвојат антикриминална политика на „нулта толеранција“. 
Тие го разгледаа, меѓу другото, и испраќањето нови романски полицајци за Италија, покрај 15-те што се веќе присутни.
Италијанскиот министер за надворешни работи, Франко Фратини, рече дека како знак на добра волја меѓу двете држави, Романците осудени за кривични дела во Италија може да ја одлежат затворската казна во Романија. 
„Веруваме дека е фер оние што се осудени ... 
од италијанската правда да се вратат во нивната држава за да ја одлежат казната“, рече тој.
Романскиот министер за надворешни работи, Кристијан Диаконеску, се согласи со потребата од нулта толеранција и вети дека неговата држава целосно ќе соработува со Италијанците. 
Сепак, истакна тој, Букурешт нема да се откаже од својата обврска да им овозможи на своите граѓани слободно движење.
„Нема ... 
да преземеме никакви мерки што ќе го ограничат [тоа право]“, рече тој, објаснувајќи дека романскиот народ го смета за крваво стекната придобивка од победата над комунизмот.
Фратини, поранешен комесар за правда на ЕУ, рече дека секој кој доаѓа во Италија од надвор од Шенген зоната ќе мора да помине пасошка контрола. 
Осудуваните лица нема да можат да влезат во државата. 
Фратини додаде дека очекува романските власти да ја информираат италијанската полиција кога некој со криминално досие ќе замине за Италија.
Романскиот министер за внатрешни работи, Дан Ника, имаше состанок со својот италијански колега, Роберто Марони. 
На 26-ти февруари, Ника рече дека двајцата се согласиле оти секој Италијанец или Романец кој ќе го прекрши законот во другата држава, ќе биде суден.
Во меѓувреме, романскиот министер за правда, Каталин Предиу, забележа дека 40 отсто од осомничените што ги бараат романските власти се во Италија, бидејќи екстрадицијата се одвива тешко. 
Тој додаде дека има 1.773 романски државјани во италијанските затвори кои ниеден суд не ги осудил за никакво кривично дело.
