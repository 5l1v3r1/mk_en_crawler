02/12/2011
Линда Карадаку и Ивана Јовановиќ за Southeast European Times во Приштина и Белград -- 02.12.11
На својот состанок во четвртокот (1-ви декември) за безбедносната ситуација во Косово, НАТО го поздрави повикот на српскиот претседател Борис Тадиќ до косовските Срби, да ги отстранат барикадите на патот на северот.
„Овој предлог може многу да помогне во намалување на тензиите.
Сепак, КФОР сака да види дека позитивниот предлог има вистинско влијание на теренот“, рече командантот на КФОР, Ерхард Древс.
НАТО ги повика Косово и Србија да се воздржат, целосно да соработуваат со сите меѓународни актери за да обезбедат слобода на движењето веднаш, и да продолжат со дијалогот олеснет од ЕУ.
Шефицата за надворешна политика на ЕУ, Кетрин Ештон, рече дека е во директен контакт со Тадиќ и побара отстранување на барикадите, како и дека тој работи на тоа да влијае на оние што провоцираат насилство.
Комесарот за проширување на ЕУ, Штефан Филе, се состана во Брисел со косовската министерка за ЕУ интеграција, Флора Цитаку, и й рече дека ќе продолжи да го поддржува Косово во врска со визната либерализација, учеството во програмите на ЕУ и склучувањето трговски договор.
„Исто така, ја подвлеков важноста на тоа Косово да отпочне сеопфатна агенда за северот“, рече Филе.
Тој го охрабри Косово, пред состанокот на Советот за општи работи в понеделник, да продолжи со позитивното учество во дијалогот со Белград.
„Напредокот во дијалогот ќе помогне Приштина и Белград да се доближат до ЕУ и да ги исполнат нивните европски перспективи.
Двете страни треба да бидат прагматични, креативни и флексибилни за време на разговорите, во интерес на граѓаните, како на Косово, така и на Србија, и пошироко, на регионот.“
Државниот секретар на српското Министерство за Косово, Оливер Ивановиќ, изјави за SETimes дека КФОР наметнува конфликт за да ја попречи кандидатурата за членство на Србија во ЕУ, чие разгледување е закажано на 9-ти декември.
И покрај последните изјави на Тадиќ дека „српските интереси денес не се бранат на барикадите, иако тие можеби беа потребни минатиот јули кога Приштина започна еднострана акција за заземање на премините“, -- косовските Срби и понатаму немаат доверба.
„Немаме како крајна цел трајно да останеме на барикадите, но исто така, немаме ни одговор што ќе се случи со Јариње и Брњак ако истите бидат отстранети.
Се плашиме дека од доаѓањето на [косовската специјална полиција] РОСУ, бидејќи тоа ќе значи прекинување на сите односи со Србија.
Но, ако нашата земја не препушти сами на себе, треба да ни го каже тоа.
Не е во ред кога претседателот Тадиќ повторува дека 7,5 милиони Срби не можат да страдаат заради нас, стотици луѓе, и бидејќи ,Нема алтернатива за Европа“, рече за SETimes градоначалникот на Звечан, Драгиша Маловиќ.
Маловиќ објасни дека на косовските Срби им треба поддршката на Србија, бидејќи тие немаат друга земја, туку само Србија.
„Тоа е уставно прашање и треба да го реши претседателот, а градоначалниците се тука да бидат со народот и да спречуваат нереди“, рече тој.
Политичкиот филозоф и уредник на списанието Нова српска политичка мисла, Богдана Кољевиќ, изјави за SETimes дека нејасната и недоследна позиција на Србија има негативно влијание.
„Сé што видовме во последниве месеци ...
е промена на ставот, така што не можеме да бидеме апсолутно сигурни кој е ставот на Србија и што е променето, а очигледно е дека нешто е променето.
Повеќе нема никакво сомневање дека барикадите и сé што Србите во северно Косово уживаа, не е поврзано со кандидатурата на Србија за ЕУ.
Дури и да имаше подготвеност да се задржат [српското] Косовo и политиката на ЕУ, реализацијата на истото се покажа невозможна.“
Кољевиќ е категорична дека не треба да има притисок врз косовските Срби за одлуката што ќе направат следно, бидејќи нивниот пристап и мислењата мора да се земат предвид.
Маловиќ рече дека сите преговори и договори на главниот преговарач Борислав Стефановиќ им наштетија на косовските Срби, бидејќи тие се сега принудени да возат автомобили со косовски регистарски таблички и да й се обраќаат на судска власт која нема никаква врска со Србија.
Највеќе од сé, рече тој, тие се плашат дека ќе биде постигнат договор за косовските цариници да бидат распоредени на премините Јариње и Брњак, иако Стефановиќ негира дека има таква можност.
Српската влада ја формираше Канцеларијата за професионални и оперативни задачи, која ќе му помага на Стефановиќ и неговиот тим во административните и техничките прашања и во напредокот на договорите.
Пратеникот на Српското движење за обнова, Александар Југовиќ, изјави за SETimes дека Србите во северно Косово тешко ги прифаќаат предлозите од Србија и дека постигнувањето дијалог за нив е најважно.
„Барикадите беа тотално непотребни;
тие се против интересите на Србите од Косово и против интересите на Србија.
Србите треба да се повлечат од барикадите под влијание на здравата логика, бидејќи ако КФОР ги искористи своите права што ги доби со Кумановскиот договор, тоа ќе биде катастрофално за Србите во северно Косово, јужно од Ибар и за цела Србија.
Барикадите мора да се тргнат“, рече Југовиќ.
