12/09/2005
Од Харис Мемија и Роберт Хершбах за Southeast European Times – 09/12/05 Фотографии на Харис Мемија
Во 1995-та година, кога Босна и Херцеговина (БиХ) се наоѓаше во виорот на брутален меѓуетнички конфликт, речиси се чинеше неверојатно дека Сараево би можел да биде домаќин на еден меѓународен филмски фестивал - а камоли фестивал кој би станал клучен настан во културниот живот на целиот регион.
Околу 15 000 луѓе се појавија на првиот Сараевски филмски фестивал (СФФ) во 1994-та година, ризикувајќи ги своите животи за да погледнат 37 филма од 15 земји во светот.
Оттогаш, она што започна како идеалистички сон стана многу значаен датум во меѓународниот филмски календар.
Сега во својата 11-та година, СФФ стана најголемиот и најзначајниот настан за филмските професионалци во овој дел од Европа.
Со приклучувањето на Унгарија во 2004-та година, неговата програма сега покрива девет земји:
Албанија, БиХ, Бугарија, Хрватска, Унгарија, Македонија, Романија, Србија-Црна Гора и Словенија, како и покраината Косово под управа на ОН.
Останатите две балкански земји - Грција и Турција-- беа поканети како специјални гости, со што беше отворен нивниот пат за учество во програмата идната година.
Овие земји, со вкупна популација од над 65 милиони, претставуваат голем пазар со силно, иако често игнорирано, присуство во кинематографијата.
Годишно во регионот се продуцираат над 65 долгометражни, 300 кратки и 150 документарни филма.
Сараево, сместен во географскиот центар на регионот, претставува идеално место за промовирање и развој на балканскиот филм.
Годинава, филмот „Госпоѓа Зи“ на бугарскиот режисер Георги Ѓулгеров ја доби наградата за најдобар филм.
Тоа е приказна за една полнолетна девојка-сирак која поседува талент за стрелање со снајпер и која се бори да го избегне животот како проститутка.
Наградата од специјалното жири ја доби филмот „Кукуми“ на косовскиот режисер Иса Ќосја - прв долгометражен филм на овој режисер по 17 години, продуциран во еден дел на Европа со буџет од 600 000 евра кој едвај може финансиски да ги задоволи основите услуги, а камоли кинематографијата.
За да го заврши филмот, Ќосја и неговата актерска екипа работеа без никаков надомест.
Наградата за најдобра актерка ја доби Зринка Цвитишиќ од Хрватска за нејзината улога во филмот „Каков е тој маж без мустаќи“, комедија за една млада вдовица која се заљубува во свештеникот на една банротирана парохија.
Петар Мушевски, ѕвездата на словенечкиот филм „Работата е еднаква на слобода“, ја однесе наградата за најдобар актер.
Уште еден учесник на 11-от СФФ, кој вреди да спомне, е филмот „Жалам за кунг фу“, во режија на хрватскиот режисер Огнен Свиличиќ.
Во него тој саркастично му приоѓа на прашањето околу етничките предрасуди, детално опишувајќи ги маките на една девојка која потекнува од традиционално хрватско семејство која раѓа дете со азиска физиономија.
Во филмот „Будејќи се од мртвите“, на српскиот режисер Милош Радивоевиќ, еден 46-годишен неуспешен писател и обесхрабрен демократ добива шанса да се врати во живот за неколку дена и да го преброди својот личен очај, како и тој на неговата заедница.
Филмот „Југ крај југоисток“ на режисерот Милутин Петровиќ ги опишува врските помеѓу параноичниот свет во еден трилер на Хичкок и современата српска политика.
Во него е насликан обидот на еден полициски инспектор од Белград да дојде до вистината за едно киднапирање, во кое можеби е вмешан министерот за надворешни работи.
Еден од филмовите за кој оваа година најмногу се зборуваше не ја обработува само темата околу етничките поделби туку обработува и други предрасуди.
Филмот „Оди на запад“ на босанскиот режисер Ахмед Имамовиќ е приказна за двајца хомосексуалци - Србин и Босанец - кои се обидуваат да преживеат во едно соседство во кое живеат Босански Срби за време на војната, едниот преправен како војник, а другиот како жена.
На неговото прво јавно прикажување на сараевскиот фестивал, филмот доби бурни аплаузи од две и пол илјадната публика собрана на централното отворено кино.
Двата други босански филма, „Платен чек“ и „Рамка за сликата на мојата татковина“, беа посебно издвоени од специјалното жири.
Една од карактерстиките на СФФ е способноста да привлече славни личности на она што сеуште е неформална сцена.
Со текот на годините, публиката на фестивалот беше поздравена од многу филмски и културни познати личности, меѓу кои и Џон Малкович, Вилијам Дефо, Денис Тановиќ, Жерар Депрадје и пејачот на групата U2, Боно Вокс.
Околу 1000 филмски ѕвезди и претставници на филмската индустрија беа во Сараево поради настанот.
Режисерот Александар Пејн, добитник на Оскар, беше претседател на жирито за краткометражни филмови, а освен тоа организираше специјална програма за студентите по филмска уметност од Балканот.
Британската актерка Емили Вотсон престојуваше во Сараево, во улога на куратор на наградата од фондацијата Карин Картлиџ.
Питер Мулан прикажа проекција на филмот „На јасен ден“ (2005), во кој ја игра главната улога.
Меѓу другите гости беа и Тери Џорџ, Даниел Грег, Исак Џулиен, Клод Лелуш, Метју Вон, Карлос Рејгадас, Марго Стили и многу други.
Влегувајќи во својата втора деценија, СФФ сега е главно собирно место за сите професионалци од регионот, како и за оние кои сакаат да ги запознаат можностите што ги нуди регионот.
На него се прикажуваат најновите долгометражни, кратки и документарни филмови од регионот, им се доделуваат награди на истакнатите режисери од регионот и се организираат програми кои им даваат можност на младите режисери.
Неговиот годишен копродукциски пазар, СинеЛинк, е иницијатива која ги спојува продуцентите и режисерите од Албанија, БиХ, Бугарија, Хрватска, Македонија, Романија, србија-Црна Гора и Словенија.
Програмата Нови трендови ја предизвикува публиката со делата на иновативни режисери.
За оние со помалку истанчен вкус за локалните остварувања, на Отворената програма се прикажуваат холивудски филмски хитови, како и независни филмови на големото платно од Балканот.
А за најмладите гледачи, програмата за деца има за цел како да ги забавува, така и да им всади на децата љубов кон филмот.
