20/04/2007
Од Игор Јовановиќ за Southeast European Times во Белград – 20/04/07
Мисијата на Советот за безбедност на ОН следниот четвртокот (26-ти април) ќе го посети Белград, а Приштина еден ден подоцна, за да направи проценка за ситуацијата на теренот, потврди британскиот амбасадор во ОН, Емир Џонс Пери, вчера.
Претходно, рече тој, членовите на мисија ќе учествуваат на различни состаноци со ЕУ и НАТО.
Рускиот амбасадор во ОН, Витали Чуркин, побара ваква мисија.
Тој рече дека е потребен „сеопфатен преглед“ за напредокот што е направен откако ОН го презедоа управувањето со Косово во 1999 година.
Само по еден ваков преглед, инсистира Чуркин, може да се одржи гласање за финалниот план за статусот што го достави претставникот на ОН Марти Ахтисари.
Планот на Ахтисари, кој предвидува „надгледувана независност“ за Косово, со силно меѓународно цивилно и воено присуство, има широка меѓународна поддршка, вклучувајќи ја и поддршката од САД.
Сепак, Москва сигнализираше противење на истиот, како и уште една друга постојана членка на Советот за безбедност, Кина.
За време на одделните посети на Белград оваа недела рускиот министер за надворешни работи, Сергеј Лавров, и кинескиот заменик-премиер Хуи Лиангју, рекоа дека нивните земји се противат на тоа на Србија да й се наметнува решение.
Сепак, двајцата официјални претставници не кажаа дали ќе стават вето на планот на Ахтисари.
По состанокот со премиерот Воислав Коштуница во четвртокот, Лавров рече дека планот на Ахтисари „пропадна“ поради тоа што не ги вклучуваше интересите како на Белград, така и на Приштина.
Тој додаде дека разговорите за статусот треба да продолжат и дека треба да се најде компромисно решение прифатливо за двете страни.
„Засега нема нацрт-резолуција [за Косовo]“, рече Лавров, додавајќи дека Русија ќе одлучи за ова по претставувањето на резолуцијата.
„Ние сметаме дека преговорите треба да продолжат.“
Хјуи Лиангју од Кина, кој го посети Белград во средата, рече дека Пекинг се противи на крајните рокови за пронаоѓање на решение.
Тој, исто така, повика на договор преку преговори помеѓу Белград и Приштина.
По разговорите со кинеските и руските претставници, Коштуница рече дека заканите со насилство во Косово -- ако не биде добиена независност -- се неприфатливи.
Тој рече дека овие закани се „уцена“.
Претседателот Борис Тадиќ рече дека Србија никогаш не би можела да се откаже од Косово, но, исто така, не би се откажала ни од својата европска перспектива.
ЕУ и Косово се две различни работи и не треба да се поврзува едното со другото, му рече тој на Лавров.
Американскиот државен потсекретар Николас Барнс, пак, оваа недела имаше обраќање пред американскиот Претставнички дом, велејќи дека меѓународната заедница мора брзо да дејствува со цел да осигури надгледувана независност за Косово.
Ако не биде усвоен планот на Ахтисари „тоа ќе ги зајакне екстремистите и ќе води директно во нови конфликти“, рече Барнс.
Во извештајот од четвртокот, Балканската мрежа за истражувачко новинарство објави дека Србија подготвува план за припојување на северниот дел од Косово, во кој претежно живеат Срби, ако покраината прогласи независност.
Во извештајот се цитира коментарот на Оливер Ивановиќ, истакнат водач на косовските Срби.
Северно Косово -- посебно трите општини Зубин Поток, Лепосавиќ и Звечан, како и северната половина на Митровица -- веќе на многу начини се де факто дел од Србија, се вели во извештајот, со оглед на тоа што оваа област е веќе финансиски, логистички и административно поврзана со Белград.
