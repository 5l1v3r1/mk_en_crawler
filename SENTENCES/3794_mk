21/01/2008
Од Игор Јовановиќ за Southeast European Times во Белград -- 21/01/08
Како што многумина предвидуваа, ниту еден од двајцата фаворити на српските избори не освои 50 отсто од гласовите во неделата (20-ти јануари). 
Затоа, на 3-ти февруари реформистот и актуелен претседател Борис Тадиќ и ултранационалистот Томислав Николиќ ќе се соочат во вториот круг. 
Кандидатот кој ќе освои повеќе гласови ќе биде претседател во следните пет мошне важни години.
Кандидатот на екстремнодесничарската Радикална партија (СРС) Николиќ -- кој се залага за поблиски врски со Русија -- освои 39,4 отсто или 1,6 милиони гласови, според невладината организација од Белград, Центар за слободни избори и демократија (ЦЕСИД).
Тадиќ, од Демократската партија, кому пристапот во ЕУ му беше централна точка во предизборната кампања, освои 35,4 отсто или 1,4 милиони гласови.
Единствениот кандидат кој е за независност на Косово, Чедомир Јовановиќ, освои 5,5 отсто од гласовите и беше петти од деветте кандидати.
Белградските аналитичари предвидуваат дека борбата ќе биде исклучително неизвесна во вториот круг и најверојатно ќе биде решена со поддршка од поранешниот премиер Воислав Коштуница. 
Тој допрва треба да каже кого ќе поддржи, но јасно е дека Тадиќ се соочува со тешки преговори.
Коштуница и Тадиќ се согласуваат дека независноста на Косово е неприфатлива за Србија, но не се согласуваат околу политиката поврзана со ЕУ. 
Коштуница сака ЕУ да ги напушти плановите за распоредување мисија во Косово, опишувајќи го тој чекор како почеток на распадот на Србија и тврдејќи дека токму заради ова Белград не може да го потпише Договорот за стабилизација и асоцијација со ЕУ. 
Тадиќ, пак, е доследен застапник на брзата интеграција на Србија во ЕУ.
Поранешниот министер за надворешни работи, Горан Свилановиќ, се согласи дека Коштуница ќе биде оној кој ќе го одреди новиот претседател. 
„Сметам дека Коштуница ќе го поддржи Тадиќ во вториот круг, а таа поддршка е клучна.“
Овие избори ги одбележа и неочекувано високиот одѕив на гласачите -- 4,1 милион или околу 61 отсто од гласачите излегоа на гласање. 
Според аналитичарот Слободан Вучетиќ, јавноста покажала интерес за судбината на земјата и има намера да помогне во решавањето на нејзините проблеми.
Косовските Срби, исто така, гласаа на изборите, кои според многумина претставуваат плебисцит за позицијата на Белград во светот, додека се подготвува за загубата на Косово. 
Иако ова не е првпат косовските Срби да учествуваат на српски избори, ова е првпат откако Србија стана независна од Црна Гора во 2006 година.
Косовските Срби се надеваат дека идниот претседател ќе ги подобри животните услови. 
Пензионерката од Грачаница Рада Марковиќ за <i>Southeast European Times</i> изјави: „Гласаме за подобар живот“.
Некои косовски Срби веруваат дека Николиќ ќе ги поддржи повеќе од Тадиќ. 
„Веруваме во неговата дипломатија“, рече Маја Радомировиќ. 
Но, другите стравуваат дека победата на Николиќ би можела да биде опасна за Србите во Косово. 
„Косово ќе остане во Србија само ако Тадиќ победи на изборите“, рече српскиот водач Оливер Ивановиќ за Southeast European Times.
Новинарката на SE Times Блерта Фониќи-Кабаши даде свој придонес во овој извештај.
