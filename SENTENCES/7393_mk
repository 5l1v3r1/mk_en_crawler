04/09/2012
Линда Карадаку за Southeast European Times во Приштина -- 04.09.12
Косовската полиција уапси пет лица, вклучително и поранешни владини функционери, под обвинение за злоупотреба на службената должност, мито, шверц со имигранти, фалсификување официјални документи и уцена.
Полицијата објасни дека петмината, меѓу кои и Јануз Кастрати, поранешен заменик-министер за трговија и индустрија, ковале заговор за издавање лажни документи на најмалку 10 косовски државјани кои барале американски визи, а кои ги идентификувале како вработени во косовските државни институции.
„Осомничените ...
добиле парична сума во висина од 20.000 евра [во замена за документите]“, објави полицијата.
Според полицијата, апсењата на 28-ми август биле направени врз основа на судски налог од приштинскиот окружен суд, а биле извршени претреси во Приштина и во Дренас.
Полицијата потврди дека истрагата била спроведена во соработка со американската амбасада во Приштина.
Никој од луѓето кои добиле американска виза не се вратил во Косово.
Ако скандалот не беше откриен, измамата можеше сериозно да му наштети на имиџот на Косово и неговите односи со другите држави, според Мерита Мустафа, менаџер на програмата за транспарентност и борба против корупцијата во Косовскиот демократски институт.
„[Но] уште поголема загриженост предизвикуваат случаите кога преку корупција одредени поединци се закануваат и ја загрозуваат безбедноста на целата држава, со последици што би можеле да бидат непредвидливи и фатални“, рече Мустафа заSETimes.
Еден од уапсените, Мехмет Морина, го предводеше одделот за конзуларни прашања во косовското Министерство за надворешни работи до мај годинава.
Тој беше суспендиран поради лажно вербално гарантирање за косовските државјани, со цел да им помогне да добијат американски визи.
„Има луѓе кои влегоа во институциите не за да ја градат државата, туку за да ги ограбуваат луѓето“, изјави заSETimes Луан Адеми, жител на Гњилане, во источно Косово.
„Апсењата aлармираа за несигурните, неодговорни функционери во косовските државни институции, кои се подготвени да ги злоупотребуваат своите високи позиции за грст пари“, рече заSETimes Ибрахим Реџепи, директор на косовскиот Центар за стратешко и општествено истражување.
Реџепи рече дека во блиското минато високи косовски функционери беа уапсени под сериозни обвиненија, но беа ослободени поради недостиг на докази.
„Не сакам да прејудицирам дека тие се виновни или не, но правниот систем треба да биде многу внимателен кога ги апси луѓето на високи позиции, бидејќи нивното ослободување поради недостиг на докази остава лош впечаток и го компромитира правниот систем, како и самата правда“, рече Реџепи заSETimes.
„Државата и владата секојдневно им даваат на своите функционери примери дека нивната злоупотреба нема да биде казнета.“
„Оваа влада, но исто така и дел од опозицијата која претходно беше на власт, покажа дека не е способна да ја води државата, бидејќи ги става личните интереси над интересите на државата“, рече Бесник Гаши, жител на Приштина, заSETimes.
Авни Зогиани, директор на косовската антикорупциска невладина организација Чоху (Крени го гласот), рече дека aко уапсените добијат ослободителни судски пресуди, резултатот ќе биде охрабрување да се продолжи со корупција, наместо обесхрабрување за истата.
„Ситуацијата е таква што понекогаш апсењето и ослободувањето на функционерите осомничени за сериозни случаи на корупција, пoради недостиг на докази во судот, служи само за чистење на овие поединци од сомнеж“, рече Зогиани заSETimes.
