04/06/2011
Од Мухамет Брајшори за Southeast European Times во Приштина -- 04/06/11
„Предизвик“ е описот што 39-годишната Јелена Гашиќ го дава за својот живот.
Таа е една од сé уште неутврдениот број Срби кои остануваат во главниот град на Косово, пркосејќи им на потенцијалната нетолеранција, невработеноста, и од неодамна, децентрализацијата.
ОБСЕ оценува дека имало 12.551 Срби во Приштина во 2005 година, но тој број, најверојатно, се намалил оттогаш, со оглед на формирањето нова, претежно српска, општина Грачаница -- порано дел од Приштина -- во 2009 година.
Косово спроведе попис пред шест недели.
Иако Србите го бојкотираа во многу области на Косово, оние во Приштина не го бојкотираа.
„Пред 1999 госина, околу 20.000 Срби живееја во Приштина.
Многу од нив избегаа со српските сили во јуни 1999 година.
Некои беа, исто така, принудени, да ги напуштат своите домови по 1999 година, поради нападите врз нив или економската ситуација“, рече медиумскиот коментатор Фатлум Садику.
Семејството Гашиќ одлучи да остане.
Јелена сега живее со нејзините родители и 14-годишниот син во центарот на градот „Станови ЈУ програма“, изградени од југословенската влада во 1990-тите за бегалците од Хрватска и Босна.
„Родена сум и израсната тука и никогаш нема да заминам, ниту пак моите родители ќе заминат“, рече таа.
Нејзиниот сопруг мораше да замине за Германија, за да најде работа, по 1999 година.
Тогаш во Приштина, „беше многу тешко, бидејќи живеевме во гето.
За да одиме на лекар требаше да не придружува воен конвој.
Никој не работеше;
[поминавме] многу часови без струја.
Тоа беше нашиот живот“, рече Гашиќ за SETimes.
Таа ги почитува своите албански соседи.
„Отсекогаш имавме пријателски односи, се обидувавме да ги заштитиме за време на војната и во март 2004 година тие го сторија истото, предупредувајќи не дека можеби ќе не нападнат и побараа од КФОР да ни помогне.“
Нејзиниот син оди на училиште во Лапље Село, надвор од Приштина.
Општинските власти организираат транспорт до и од училиштето за него и уште три српски деца.
„Градоначалникот ни рече дека немаат пари да организираат одделение за четири деца, поради дополнителните плати и транспортни трошоци за наставниците, така што сега тие ги земаат децата и ги враќаат од училиште секој ден.“
Близу до станот на Гашиќ е пазарот Упиана, каде што уште еден Србин, Слободан Крстиќ, продава производи секој вторник.
Овој 55-годишен земјоделец живее во селото Брница, 6 километри западно до Приштина.
„Мојата сопруга прави сирење и јас продавам јаболка, компири, кромид и домати во Приштина и во Грачаница.
Тоа не е некој бизнис со [голем] профит, но заработувам доволно за да преживееме“, рече тој за SETimes.
Тој, исто така, добива скромна пензија од Србија, која им помага да врзат крај со крај.
Тој и Гашиќ велат дека секојдневниот живот е скап, иако таа секогаш успева да купи сирење од него.
Од светлата страна, Крстиќ вели дека сега може да води бизнис послободно поради тоа што меѓуетничките односи се смирени.
„Претходно, не беше безбедно да се дојде во Приштина или да се вози во Грачаница.“
Жртвата е што семејството на неговиот син се пресели во Белград, најверојатно трајно.
„Што можат да прават во Брница, да живеат како земјоделци?
Не, не верувам дека може“, рече тој.
