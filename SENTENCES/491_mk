19/11/2012
Катица Ѓуровиќ за Southeast European Times во Белрад -- 19.11.12
54-годишната Лилјана Радичевиќ, жител на Подгорица, тешко може да го замисли животот без додатни килограми.
Од нејзините рани 20-ти, откако се омажила, таа почнува да има проблеми со нејзината тежина. 
По раѓањето на две деца состојбата се влошила, а денес Радичевиќ тежи околу 110 килограми. 
Двете нејзини деца се со прекумерна тежина, исто така.
„Знам дека е лошо за моето здравје да имам толку многу килограми, но диетите не помагаат. 
Немам пари за скапи диети или здрава храна и балансирањето помеѓу воспитувањето на децата и да се биде домаќинка во исто време, не помага многу“, изјави Радичевиќ за SETimes.
Радичевиќ е дел од зголемениот и загрижувачки тренд на дебелеење кој ја погаѓа Југоисточна Европа.
И покрај многуте програми за борба против дебелината, луѓето кои живеат во регионот се потешки отколку кога било досега, рекоа експертите на првата регионална конференција за дебелеењето одржана на планината Златибор во Србија минатиот месец.
Учесниците заклучија дека е неопходно во иднина да се инвестира во спречување на дебелеењето и ја нагласија важноста на едукацијата за негативните аспекти на дебелината.
„Докторите во Србија ги следат меѓународните трендови во борбата против дебелењеето, но владата и прехранбената индустрија треба да направат повеќе. 
Регулативите за нивото на шеќер и масти во храната, особено храната за деца, треба да бидат во фокусот на идните мерки против дебелеењето“, изјави за SETimes Драган Мичиќ, потпретседател на Европската асоцијација за проучување на дебелината.
Како и во останатиот дел од светот, недостатокот на физичка активност и лошата исхрана се клучните фактори одговорни за појавата на дебелината во регионот, велат здравствените експерти.
„Дебелината се дефинира како абнормална акумулација на масти кои може да предизвикаат многу здравствени проблеми, како што се висок крвен притисок, срцеви удари, дијабетис. 
Дебелината значи да се има индекс на телесна маса (БМИ) над 30. 
Тоа е индекс на телесната тежина спрема висината што се користи за да се класифицира прекумерната тежина и дебелината кај возрасните“, изјави за SETimes д-р Јелена Гудељ-Ракиќ, специјалист за храна во Институтот за јавно здравје на Србија.
Според експертите, во текот на последните две децении, распространетоста на дебелината во Европа тројно се зголеми.
„Современиот начин на живот, кој се карактеризира со долги работни денови, големи растојанија помеѓу домот и работното место и нередовни оброци, е главната причина за болестите како што е дебелината“, изјави за SETimes Белма Ачиќ-Бутуровиќ, од Универзитетскиот клинички центар во Сараево.
„Тешко е -- да се направи рамнотежа помеѓу испитите, предавањата и јадењето здрава храна во исто време. 
Поголемиот дел од денот сум излезен и едноставно јадам тоа што е најлесно да се подготви“, изјави за SETimes Огнен Ивановски, студент од Скопје.
За некои пак, економската ситуација има улога. 
„Јас внимавам какви оброци имаат децата. 
Се трудам да вклучам што е можно повеќе здрави продукти, меѓутоа со вакви цени тоа не е секогаш лесно“, изјави за SETimes Ивана Трајковска, мајка на две деца од Македонија.
Експертите од регионот се согласуваат дека борбата против дебелината може да биде успешна само со заеднички напор во општеството: здравствени услуги, индустријата за храна, образованието и медиумите. 
Бидејќи дебелината не може да се излекува или да се “лечи“, најефикасниот и најважниот фактор е превенцијата.
Во последните неколку години, Министерството за здравство на Турција спроведува амбициозна кампања против дебелината во земјата. 
Во планираните мерки кои треба да се спроведат се: рестораните и пекарите ќе бидат обврзани да ја дадат калоричната содржина на оброците, додека пак високиот процент на шеќер во овошните сокови и газираните пијалаци ќе бидат означен со специфични ознаки.
Туркан Дагоглу, потпретседател на парламентарната комисија за здравје на Турција мисли дека владината политика против дебелината е успешна во зголемувањето на свеста за здравствените ефекти на прекумерната тежина.
Ако семејствата на новороденчињата не се доволно запознаени со дебелината, тие не можат да им дадат правилни инструкции на нивните бебиња и може неизбежно да ја отворат вратата на нивниот начин на исхрана кон брзата храна, вели Дагоглу за SETimes.
„Така, од голема важност е луѓето да се обезбедат со потребната свест и разбирање околу значењето и како тоа може да влијае на целокупниот квалитет на животот на еден човек. 
Од друга страна, семејните лекари кои ги следат здравствените индикации на сите граѓани, треба најмногу да се свесни за одговорноста против овој тренд и да ги охрабруваат луѓето да имаат активен начин на живот и да обрнуваат внимание на нивниот начин на исхрана“, вели таа.
Во 2010-та година, Светската здравствена организација ги објави резултатите од анкетите за здравје од 2008-та и 2009-та година. 
Босна и Херцеговина (БиХ) и Хрватска беа ставени на листата на 10-те земји кои имаат проблем со дебелината во последната деценија. 
БИХ беше на шестото место, со 62,9 отсто од граѓаните со прекумерна телесна тежина. 
Хрватска беше на деветтото место, со 61,4 отсто.
Според едно истражување на Институтот за јавно здравје на БиХ, навиките за јадење на граѓаните во земјата се лоши: околу една четвртина од населението јаде овошје и/или зеленчук дневно. 
Само 15 отсто од населението вежба еднаш неделно.
Ситуацијата во Србија е слична. 
Според Институтот за јавно здравје, над 50 отсто од населението има мала прекумерна тежина, 37 отсто имаат прекумерна телесна тежина и 18 отсто се дебели.
„За само 20 години, бројот на лица кои имаат прекумерна тежина се зголеми за три пати во Србија. 
Неисхранетоста беше, се до пред неколку децении, главен проблем кај децата, но денес главниот проблем е дебелината - 18 отсто од децата се дебели“, рече Гудељ Ракиќ.
Според истражувањето спроведено од Министерството за здравство на Србија, околу 33 отсто од децата поминуваат три часа дневно пред компјутер, додека 25 отсто спортуваат.
,„Големата распространетост на зголемената тежина и дебелината е значаен здравствен проблем кај возрасните лица во Србија. 
Потребни се напори за ефективно да се промовира секојдневната физичка активност и здравата исхрана со прогресивни модификации во начинот на живот и создавањето на околина која ќе го поддржува тоа“, вели Гајевиќ.
Во 2009-та година, Институтот за спортска медицина во Србија, во соработка со Министерството за млади и спорт, покрена иницијатива за да им се помогне на Србите.
Проектот кој беше наречен ’Кој е твојот спорт?’ е настан кој патува низ земјата и им нуди платформа на локалните спортски клубови да ги промовираат своите спортови, и да го нагласат значењето на спортот, здравата исхрана и живот. 
Целиот град има покана да ги испроба спортовите и да се активира. 
Докторите, исто така, се на располагање да дадат нутриционистичи и здравствен совет.
Специјалистите велат дека дебелината станува значаен проблем и во Романија.
„Најзагрижувачки факт е алармантиот пораст на дебелината кај децата, која се јавува кај две од пет деца, најчесто поради несредената исхрана во нивните семејства. 
Овие деца се ранлив сегмент во општеството и се сигурни кандидати за [развој на] болести на срцето подоцна“, изјави за SETimes Георге Менчиникопши, директор на Институтот за истражување на храна во Букурешт.
,„За жал, властите не го сфаќаат проблемот сериозно“, вели Менчиникопши.
,„Иако дебелината е најраспространета болест поврзана со исхраната, Романија нема национален нутрицистички план, за разлика од повеќето европски држави. 
Дебелината треба да се зема како јавен здравствен проблем и властите треба да смислат план за превенција“.
Дописниците на SETimes Пол Чикои во Букурешт, Билјана Лајмановска во Скопје, Менексе Токај во Истанбул и Дражен Ремиковиќ во Сараево придонесоа за овој напис.
