17/01/2010
БРИСЕЛ, Белгија -- Генералниот секретар на НАТО, Андерс Фо Расмузен, во петокот (15-ти јануари) рече дека Македонија треба да продолжи со реформите со цел влез во НАТО, изразувајќи уверување дека овие напори успешно ќе завршат. 
На состанокот со македонскиот премиер Никола Груевски во седиштето на НАТО во Брисел, Расмузен рече дека пристапувањето на Скопје во НАТО, исто така, зависи од решението на спорот околу името со Грција. 
Тој додаде дека колку побрзо биде решено ова прашање, толку побрзо Македонија ќе стане дел од Алијансата.
Расмузен повика на интензивирани разговори за ова прашање и ги поздрави напорите на претставникот на ОН Метју Нимиц како посредник за договорот. 
Како одговор на тоа, Груевски рече дека неговата земја „се обидува да најде решение кое ќе биде прифатливо за двете страни“. 
(Веб-страница на македонската влада, Ксинхуа - 15/01/10)
