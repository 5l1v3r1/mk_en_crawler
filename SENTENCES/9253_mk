09/05/2012
Дражен Ремиковиќ за Southeast European Times во Загреб -- 09.05.12
Животот на поранешниот хрватски премиер Иво Санадер во никој случај не станува полесен. 
Во шестата кривична истрага која го вклучува него, тој стана предмет на истрага минатата недела под сомневање дека ја злоупотребил својата службена положба и проневерил пари.
Вук Ѓуричиќ, портпарол на државната антикорупциска канцеларија (УСКОК), изјави за SETimes дека четворица мажи се испитуваат за нелегална продажба на приватна деловна зграда, далеку над пазарната вредност, на хрватската влада.
Покрај Санадер, УСКОК ги осомничи за вмешаност и поранешниот министер за регионален развој, шумарство и водостопанство, Петар Чобанковиќ, поранешниот пратеник на Хрватската демократска заедница (ХДЗ), Стјепан Фиолоќ, и судскиот експерт Мате Битанга.
Деловната зграда -- на улица Планинска во Загреб -- најпрво беше во сопственост на синџирот месарници на Фиолиќ. 
Тој не ја продал директно на владата, туку на Хипо лизинг Кроација, која потоа й ја дала под наем на владата, за десетгодишен период по цена од 8 милиони евра плус ДДВ -- околу 3,5 милиони повеќе од вредноста на зградата.
УСКОК го уапси Фиолиќ, кој им рече на инспекторите на УСКОК дека ја договорил продажбата на зградата со Санадер, кој ја протуркал преку владата.
Фиолиќ беше ослободен на 4-ти мај, откако помина една недела во притвор.
Чедо Продановиќ, адвокат на одбраната на Санадер, истакна дека ова се многу сложени случаи во кои ќе сведочат стотици сведоци.
„Санадер официјално е обвинет во три процедури. 
Тоа се случаите на Хипо банка и ИНА МОЛ, кои беа споени во едно обвинение, и Фими медиа, кој е најсложен случај од сите. 
Во другите три [случаи], сé уште не се поднесени официјални обвиненија“, рече Продановиќ за SETimes.
Крешимир Девчиќ, судија во Загребскиот окружен суд, кој ги води случаите против Санадер, рече дека е тешко да се предвиди кога ќе завршат судењата.
„Можам само да кажам дека досега немаше обиди за одложување на процесот од страна на одбраната“, рече Девчиќ за SETimes.
Адвокатот на одбраната се согласува.
„Многу е тешко да се каже кога судењата ќе завршат, но ние очекуваме пресудата за првото обвинение [Хипо МОЛ и ИНА] да биде објавена до крајот на летото“, рече Продановиќ.
Санадер беше премиер на Хрватска од 2003 до 2009 година, кога поднесе оставка од функцијата, како и од претседател на ХДЗ и истите ги предаде на Јадранка Косор.
Целата партија е под кривична истрага, обвинета за нелегално земање 4 милиони евра, додека Санадер е обвинет за нелегално земање половина од таа сума.
Случајот Фими медиа, наречен така според фирмата од која парите, наводно, биле повлечени, е најголемиот случај во историјата на хрватското право.
