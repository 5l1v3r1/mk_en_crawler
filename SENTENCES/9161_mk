12/09/2012
Марина Стојановска за Southeast European Times во Скопје -- 12.09.12
Основан во 1998 година, Младинскиот образован форум (МОФ) се интегрираше во македонското општество давајќи му на младото население во земјата силна заедница која промовира толеранција, им овозможува да ги искажат своите проблеми и им обезбедува помош за наоѓање решенија.
Поаѓајќи од премисата на дебата, МОФ е член на Меѓународната дебатна образована асоцијација и ги следи светските формати и стандарди во спроведувањето на дебатната програма во Македонија.
„Организацијата има околу 100 членови на возраст која им дава право на глас во собранието на МОФ, кое е највисоко организациско тело. 
Има повеќе од 800 доброволци и корисници на програмата годишно, кои работат во 14 градови низ целата држава“, изјави за SETimesМарјан Забрчанец, извршен директор на Младинскиот образовен форум.
Од почетокот на организацијата, повеќе од 15.000 средношколци и студенти присуствувале на програмите за обука. 
Многу од нив, како Неформално образование, Младински и образовни политики или Младинскиот активизам, се организирани со цел да се запознаат што е можно повеќе млади луѓе со своите права, што ќе им овозможи да ги кажат своите проблеми и да најдат решенија низ дискусии.
„Дискусиите, дебатите и аргументите се дел од секојдневниот живот на македонската младина. 
Младите практикуваат разни форми на комуникација во училиште, во своите семејства, со своите врсници и, највеќе, на Интернет, преку социјалните мрежи. 
Она на што апелира МОФ и за што едуцираме, се овој тип организирани и структурирани дискусии, познати како дебата“, рече Забрчанец.
„Искуството и знаењето со кое се стекнав [преку МОФ] ќе биде од исклучителна важност за мене во иднина. 
Тоа е организација која нуди неформално образование, една од првите во Македонија. 
Тоа е мултиетничка организација која се обидува да стави крај на границите меѓу младите луѓе поради нивната етничка припадност“, вели Ана Нешоска (20), која учествувала во форумот две години.
Освен охрабрувањето на младите да учествуваат во донесувањето одлуки и наоѓањето решенија кои ги засегаат, МОФ работи и на полето на одржувањето на слободата на говорот.
„Како одговор на сé поголемите ограничувања на традиционалните медиуми, во 2011 година ние основавме свој нов медиум, првото младинско онлајн радио во Македонија. 
Сега МОФ Радио го посетуваат повеќе од 12.000 млади луѓе месечно, а голем број млади луѓе од многу македонски градови ... 
се вклучени во креирањето на неговата програма“, рече Забрчанец заSETimes.
Членовите на МОФ, како и програмските корисници доаѓаат од различни етнички групи и култури, претставувајќи различни социјални, верски и политички групи и заедници. 
Во текот на минатогодишните турбуленции во Скопје предизвикани од средношколските тепачки во градските автобуси, членовите на МОФ беа меѓу првите, како група со мешана етничка структура, кои ја охрабрија дискусијата меѓу групите.
„Околината, семејството и училиштето, исто така, имаат силно влијание врз меѓусебното почитување на младите од различни заедници. 
Само кога сите овие фактори ќе придонесат за иницирање комуникација и интеракција меѓу различните, ќе биде возможна успешна интеграција“, рече Забрчанец.
Македонија е една од малкуте балкански, ако не и европски држави каде што младински организации скоро не постојат, додека формите во кои постојат не се разликуваат многу од оние во социјалистичката ера.
„Токму поради тоа МОФ ќе продолжи да развива дебатни програми во Македонија, фокусирајќи се посебно на развојот на студентски дебатни клубови на универзитетите и зајакнувајќи ги истовремено нашите клубови Учиме право, каде што учиме и практикуваме младинска демократија. 
МОФ ќе работи со своите партнери на основање национална младинска организација и спроведување плурализам во студентската и средношколската организација“, вели тој.
Oрганизацијата е активна и во голем број регионални и меѓународни проекти. 
Истата е членка и на Антикорупциската студентска мрежа во Југоисточна Европа, која ја испитува корупцијата во високото образование во Македонија, Албанија, Црна Гора, Србија, Бугарија, Хрватска и Молдавија.
