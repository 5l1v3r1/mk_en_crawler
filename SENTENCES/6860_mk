31/08/2012
Линда Карадаку за Southeast European Times во Приштина -- 31.08.12
Косовскиот парламент во петок (31-ви август) одобри пакет измени на уставот на земјата, откако амандманите беа финализирани од страна на Комисијата за уставни амандмани.
Измените, кои 120-члениот парламент ги усвои со 63 гласа „за“, даваат рамка за официјално завршување на надзорот во земјата.
Косово прогласи независност во 2008 година, врз основа на планот на претставникот на ОН, Марти Ахтисари, кој предвидуваше надгледувана независност за новата држава. 
Србија тогаш не ја прифати и се уште не ја прифаќа независноста на својата поранешна покраина.
Шефот на комисијата, Арсим Бајрами, за SETimesизјави дека измените се однесуваат на 22 закони, засновани на 50 амандмани.
„Законскиот пакет вклучува измени на законите поврзани со присуството и надлежностите на меѓународниот цивилен претставник“, рече Бајрами.
Овие надлежности претежно го покриваат назначувањето на високи претставници во Косово од страна на меѓународниот цивилен претставник.
„Врз основа на предлозите на владата и амандманите што ги подготви комисијата, надлежностите на меѓународниот цивилен претставник ќе им бидат префрлени на институциите на Република Косово на избалансиран начин“, рече Бајрами за SETimes.
Амандманите не го допираат статусот на КФОР, кој е предводен од НАТО, и не го опфаќаат идното присуство на ЕУЛЕКС.
„Во врска со КФОР, уставните и законските измени направени во рамките на завршувањето на меѓународниот надзор на независноста, не го менуваат статусот на меѓународното воено присуство, бидејќи тоа е регулирано со меѓународна резолуција. 
Во врска со ЕУЛЕКС, истиот беше поканет да работи во Косово од страна на институциите на земјата и досега, тие, вклучително и претседателот и парламентот, работат на осигурување на присуството на ЕУЛЕКС до 2014 година“, рече Бајрами.
Српскиот аналитичар Драган Поповиќ, извршен директор на белградскиот Политички центар, смета дека КФОР и ЕУЛЕКС ќе имаат важна улога на Косово во иднина.
„Преку КФОР, НАТО е присутно во Косово, што е апсолутно неопходно за овој дел од светот. 
Од нашето минато, јасно е дека нема мир на Балканот без НАТО ... 
Овие аргументи за ЕУЛЕКС и КФОР да останат во Косово се, исто така, многу важни за локалните Срби, кои сé уште не сакаат да бидат сами со приштинската влада. 
Силното меѓународно присуство може да има важна улога во идната постепена интеграција на Србите во косовското општество“, рече Поповиќ за SETimes.
Mисијата на ЕУЛЕКС, од друга страна, претставува можност за ЕУ да покаже способност за решавање на отворените прашања во Европа и справување со постконфликтните или конфликтните ситуации, рече тој. 
„ЕУ мора да зачува едно разумно присуство во Косово, а ЕУЛЕКС е добра алатка за тоа.“
Во Косово, Институтот Кипред на 9-ти август предупреди дека реалните проблеми на Косово, како што се внатрешната поделеност и ограничениот меѓународен легитимитет, ќе останат и по крајот на меѓународниот надзор.
„Северните делови остануваат де факто поделени, ситуација која носи ризик да ги поткопа сите успеси на југот. 
Безбедноста на земјата и борбата против корупцијата и организираниот криминал ќе продолжат да зависат од телата чии мандати произлегуваат од Резолуцијата 1244 на Советот за безбедност на ОН од 1999 година, КФОР и ЕУЛЕКС“, вели истиот.
Кипред, исто така, истакнува дека „овие меѓународни мисии и нивната конечна судбина ќе бидат одлучени со измените на Резолуцијата 1244, што зависи од Русија, чии конечни одлучи зависат од волјата на Србија и нејзината позиција во однос на Косово“.
„Но, лекциите научени од позицијата на Србија и дејствата против Косово за време на последниот технички дијалог, не оставаат многу простор дека ваквата надеж ќе се реализира“, вели истиот.
Косовскиот премиер Хашим Тачи му рече на својот кабинет оваа недела дека земјата треба да работи понапорно на исполнување на демократските реформи, што е неопходно за членство во НАТО и во ЕУ.
„Целосната независност, исто така, значи целосна одговорност“, рече Тачи, додавајќи дека зрелоста и политичкото и цивилното консензуално единство се решавачки за успешно затворање на овој процес [на меѓународен надзор на независноста].
