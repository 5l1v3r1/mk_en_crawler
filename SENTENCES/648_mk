30/11/2005
(Разни извори – 23/11/05 – 30/11/05)
Бугарските aрхеолози кои вршат ископувања на еден локалитет во близина на градот Созопол на Црното Море открија темели на антички храм изграден пред околу 2.400 години. 
Според водачот на тимот, Марлена Крустева, локалитетот содржи докази за религијата, ритуалите и обичаите на луѓето што некогаш живееле во античкиот регион Аполонија.
***
Филмот на белгискиот режисер Фјен Троч „Нечија туѓа среќа“ ја освои главната награда „Александар“ за најдобар филм на 46-тиот Меѓународен филмски фестивал во Солун, кој заврши во грчкиот втор по големина град на 27-ми ноември. 
Белгиско-холандската копродукција, исто така, ги освои наградите за најдобро сценарио и најдобра актерка. 
Филмот на босанскиот режисер Ахмед „Оди на Запад“ ја освои наградата на публиката за најдобар филм.
***
Во Истанбул беше отворена изложба на една од најголемите збирки дела на Пабло Пикасо. 
Изложбата се одржува во приватниот музеј „Сакип Шабанчи“ и содржи 135 слики на Пикасо. 
Истата ќе трае до крајот на март.
***
Четириесетивторото издание на Саемот на книгата во Ниш започна на 28-ми ноември во Србијa. 
На саемот, кој ќе трае до 5-ти декември, се претставени повеќе од 75 домашни и странски издавачки претпријатија.
***
Министрите за култура на земјите од Југоисточна Европа (ЈИЕ) и Италија потпишаа заедничка декларација за зачувувањето и заштитата на културното наследство, како и за изготвување на прекугранични проекти за културна соработка. 
Документот беше потпишан на крајот од Првата министерска конференција за културно наследство на ЈИЕ. 
Форумот, кој се одржува во Венеција, е во организација на УНЕСКО и италијанската влада.
***
Здружението на библиотекари на Република Српска (РС) ја прогласи 2006 година за Година на читањето, беше објавено во соопштението за печатот дистрибуирано на 28-ми ноември. 
Заедно со другите културни и образовни институции во РС, здружението планира да одржи голем број настани чија цел ќе биде популаризацијата на читањето книги.
***
Меѓународниот симпозиум насловен како „Иво Андриќ, 30 години подоцна“ се одржа на Филозофскиот факултет во Загреб. 
Во организација на хрватското културно здружение „Напредак“, семинарот беше посветен на делото на Андриќ, познат писател и Нобеловец. 
На настанот присуствуваа експерти од Босна и Херцеговина, Хрватска, Италија, Унгарија, Холандија и Србија и Црна Гора.
***
Традиционалниот саем „Св.Никола“ ќе се одржи во Селскиот музеј во Букурешт од 2-ри до 4-ти декември. 
На настанот се очекува да присуствуваат околу 150 фолклорни уметници и занаетчии од целата земја. 
Оваа година на саемот ќе бидат прикажана и традиционални романски грнчарски предмети.
