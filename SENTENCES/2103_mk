18/04/2005
Од Светла Димитрова за Southeast European Times во Софија -- 18/04/05
Бугарската влада на 7-ми април ја одобри изградбата на втората нуклеарна централа во земјата.
Овој проект, кој започна во 1986 година и беше суспендиран во 1991 година поради финансиски проблеми и притосок од групите за заштита на животната средина, се очекува да й обезбеди на Бугарија водечка улога во регионалниот пазар на енергија по планираното затворање на двата реактори од времето на Советскиот Сојуз во нуклеарната централа Козлодуј во декември 2006 година.
Нуклераката, која ќе има два оддели, секој со капацитет од по 1.000 мегавати, ќе биде изградена во градот Белене на реката Дунав, околу 250 километри североисточно од Софија.
Нејзината изградба ќе ја чини Бугарија околу 2,5 милијарди евра, со што ова ќе биде најголемиот инвестиционен проект во земјата во последниве 15 години и, според владата, исто така и во следните 10 години.
„Одлуката го отвора патот за започнување на тендер за градежно претпријатие.
Ова ќе биде направено во рок од 30 дена“, изјави за новинарите министерот за енергија Мирослав Шевлиевски по одлуката на владата.
Според Ројтерс, на тендерот ќе се натпреваруваат две групи.
Едната ја сочинуваат француското претпријатие „Фраматоме“ и руското „Атомстроиекспорт“, додека другата ја сочинуваат чешкото претпријатие „Шкода Праха“, „Ситибенк“, италијанското „Уникредито“ и чешката „Комерцни банка“.
Третиот конзорциум, предводен од канадското претпријатие „Атомик енерџи Канада лимитид“ отпадна од конкуренција поради тоа што технологијата на лесни води што треба да се користи во централата е некомпатибилна со канадскиот вид реактори „канду“.
Победникот на тендерот, најверојатно, ќе биде објавен пред бугарските парламентарни избори на 25-ти јуни.
Конкретното спроведување на проектот се очекува да започне во 2006 година, при што првиот од двата реактори целосно ќе биде ставен во функција во 2011 година.
„Изградбата на нуклеарната централа во Белене значително ќе влијае на пазарот на труд во северна Бугарија“, се вели во соопштението на владата.
„Таа ќе придонесе за зголемување на просечната работничка плата и намалување на невработеноста во регионот за скоро 50 отсто, со оглед на тоа што се очекува централата да отвори скоро 1.000 нови работни места за експерти.“
Но, проектот и понатаму има противници.
Најголемата загриженост помеѓу групите за заштита на животната средина е тоа што нуклеарката ќе биде лоцирана во сеизмички активна област.
Некои експерти сметаат дека ваквата голема инвестиција не е паметна, додека опозициските партии се противат на тоа што оваа одлука на владата доаѓа сега, со што е ставена во функција на предизборната кампања.
