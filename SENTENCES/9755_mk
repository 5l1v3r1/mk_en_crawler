16/11/2012
Од Дражен Ремиковиќ и Ивана Јовановиќ за Southeast European Times во Сараево и Белград – 16/11/12
Пресудите за двајцата генерали осудени минатата година за воени злосторства и убиства на етнички Срби, во петокот (16-ти ноември) беа отфрлени, што резултираше со радосни славења во Хрватска и неверување во Србија.
Судот за воени злосторства во Хаг нареди ослободување на Анте Готовина и Младен Маркач, кои беа осудени на 24, односно 18 години, за нивните улоги во офанзивата за преземање на хрватскиот регион Краина. 
Судиите одлучија дека мажите биле дел од криминален заговор, предводен од поранешниот хрватски претседател Фрањо Туѓман, за протерување на Србите од регионот.
Нивните пресуди беа поништени во петокот со 3:2 пресудата на апелациониот суд, кој одлучи дека обвинителите не успеале да докажат дека постоел заговор. 
Околу 10.000 воени ветерани и цивили се собраа на централниот плоштад во главниот град Загреб, следејќи го во живо емитувањето од судот во Хаг на огромен екран и викајќи по изрекувањето на пресудата.
„Сега и официјално е потврдено дека овие луѓе не направија ништo и дека беа во затвор за ништо. 
Овие мажи се наши херои. 
Тие треба веднаш да побараат од судот во Хаг надоместок за времето поминато во затвор. 
Денес цела Хрватска слави“, рече заSETimesРисто Ратар (53) од Загреб.
Ненад Санталаб, претседател на Хрватското здружение на ветерани, изјави за SETimes дека е задоволен и изненаден од пресудата.
„Пресудата тргна еден огромен товар од грбот на хрватскиот народ“, рече тој. 
„Ова е, исто така, доказ дека поединците мора да одговараат за сите злосторства што се извршени на сите страни, односно, оние кои навистина извршиле воени злосторства. 
Не оние кои не ни знаеле за тоа.“
Во парламентот српските претставници искажаа разочарување од пресудата.
„Србите сигурно ќе бидат шокирани од пресудата и сега е јасно дека оваа одлука е донесена со политички притисок. 
Невозможно е пресудата од прва инстанца да биде толку поразлична од второстепената“, рече заSETimesМилан Родиќ, претседател на Српската народна партија од Хрватска.
Српскиот вицепремиер Расим Љајиќ рече дека трибуналот „го изгуби целиот кредибилитет“, според српската новинска агенција Бета.
Кенан Хајдаревиќ, пратеник на Либерално-демократската партија, исто така, се согласува.
„Целиот регион сега е во деликатна ситуација, и оствареното ниво на помирување ќе стане послабо по пресудата во овој случај, која е симболички важна“, рече тој за SETimes. 
„Одлуката на Трибуналот и неговото толкување создаде, меѓу Србите кои загинаа или настрадаа во војната, страдање и агонизирачко чувство на постојана траума од неказнети кривични дела. 
Овој епилог е опасен и ние мораме да направиме сé за да не се поништи она што беше постигнато со казнувањето на злосторствата, на меѓународно и национално ниво во Хрватска и во Србија.“
Јелена Милиќ, директорка на Центарот за евроатлански студии во Белград, е разочарана од пресудата.
„Овој факт за разликата меѓу пресудите на првостепената и второстепената инстанца, ме збунува и ми предизвикува вознемиреност, особено кога станува збор за случајот на Готовина“, рече таа заSETimes. 
„Мислам дека ова е многу лоша и повеќестрано опасна пресуда, најпрво поради неспорните жртви на Бура и нивните семејства, исто така, но и поради целиот концепт на транснационална правда за кој тие што го промовираат, немаат разбирање во целиот регион. 
Исто така, фактот дека има многу воени злосторници кои сé уште не се осудени, така што оваа пресуда ќе ја демотивира понатамошната работа и верба дека правдата ќе биде задоволена.“
Готовина и Маркач ја предводеа операцијата Бура, воена операција во 1995 година за преземање на територијата што беше под контрола на Србија четири години. 
Околу 150.000 хрватски војници го окупираа регионот во рок од четири дена во, како што се нарекува, најголемата европска копнена офанзива од Втората светска војна. 
Околу 600 Срби загинаа, а 200.000 беа раселени од своите домови.
Готовина, Маркач и генерал Иван Чермак беа осудени во 2001 година од судот за воени злосторства за наводните напади извршени врз српските сили и цивили. 
Чермак и Маркач беа притворени, но Готовина избега и остана на слобода до декември 2005 година, кога беше уапсен од шпанската полиција на Канарските острови.
Нивното судење почна во 2008 година. 
Судот ги осуди Готовина и Маркач во 2010 година, додека Чермак беше ослободен од обвиненијата.
