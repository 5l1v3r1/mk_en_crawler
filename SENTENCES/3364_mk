23/03/2007
(Tркиш прес, Заман - 22/03/07; MТИ, Reporter.gr - 21/03/07; AФП, Софиска новинска агенција - 20/03/07; Турски дневни вести, Заман - 16/03/07; ЕУполитикс, Турски печат, Турски дневни вести, Европски парламент - 15/03/07; AП, Тркиш прес - 14/03/07)
И покрај тоа што сé уште не е јасно кога ЕУ ќе биде спремна да ја прифати Турција за членка, Анкара е решена да ги спроведе потребните реформи до 2013 година, рече во средата (21-ви март) во Будимпешта главниот турски преговарач со Унијата, Али Бабаџан.
„Наша дефинитивна цел е членството во ЕУ“, истакна официјалниот претставник, кој е истовремено и министер за економија на Турција, за време на својата посета на унгарскиот главен град. 
„Ние го следиме тој пат.“
Во Будимпешта Бабаџан се состана со голем број парламентарни и високи владини претставници, меѓу кои и со министерката за надворешни работи, Кинга Гонж, која ги поздрави напорите на Турција кон членството во ЕУ. 
Искажувајќи ја поддршката на нејзината земја во разговорите за членство со оваа претежно муслиманска нација, таа сепак ја истакна потребата Анкара да ги исполни условите за членство.
Aнкара ги започна своите преговори за пристап во октомври 2005 година, но досега ги заврши разговорите само за едно поглавје, наука и истражување. 
Во декември ЕУ ја одобри одлуката за замрзнување на разговорите за членство со Турција за осум од вкупно 35 поглавја на преговорите.
Причината за овој потег беше одбивањето од страна на Турција да ги отвори своите пристаништа и аеродроми за сообраќајот од Кипар, чиј грчки дел пристапи во ЕУ во 2004 година, но чија администрација не е признаена од страна на Анкара.
Будимпешта беше последната точка од европската турнеја на Бабаџан, која, исто така, вклучуваше и посети на Софија, Букурешт и седиштето на Европскиот парламент (ЕП), Стразбур.
И покрај замрзнувањето на осум поглавја од преговорите, Турција се надева дека ќе отвори разговори за четири нови области -- индустриска политика, економска и монетарна политика, статистика и финансиска контрола -- пред јуни оваа година, иако тие не можат да бидат официјално затворени поради одлуката на ЕУ во декември.
„Тешко е да се предвиди кога ќе ги започнеме разговорите за четирите поглавја од преговорите што бевме неодамна поканети да ги отвориме“, АФП го цитираше Бабаџан во Софија, истакнувајќи дека отворањето на нови поглавја мора да биде одобрено од страна на сите 27 членки на блокот. 
„Одлуките за отворање и затворање на поглавјата се политички ... 
Секогаш може да има и неочекуван развој на настаните, но Турција ќе продолжи со реформите за овие поглавја, без оглед на сé.“
Бугарскиот министер за надворешни работи, Ивајло Калфин, ја изрази поддршката на својата земја за пристапот на Турција, велејќи дека Софија сака „да ја види Турција во ЕУ“.
Турција сега подготви детална реформска програма за периодот 2007-2013 година, која треба да биде објавена во април. 
Реформските задачи, утврдени во планот врз основа на приоритетите на Турција, беа распределени во 35-те поглавја на преговорите со ЕУ, јави унгарската новинска агенција МТИ.
Повеќето од овие мерки ќе бидат завршени до 2011 година. 
Плановите на Анкара се да ги посвети последните две години од програмата на разговорите за добивање на датум за влез на Турција во Унијата, вели Бабаџан.
Спроведувањето на реформите потребни за ЕУ ќе го надмине напредок на земјата во разговорите за пристап, истакнува тој.
И покрај тешкотиите што се појавија, процесот „се движи во вистинската насока и продолжува“, рече Бабаџан минатата недела во Стразбур. 
Тој ја истакна „силната поддршка и позитивните коментари“ од членките на ЕП.
„Јасно е дека Турција е важна земја и ние ќе го поздравиме нивниот реформски напредок“, рече претседателот на ЕП, Ханс Герт Поетеринг, по неговиот состанок со Бабаџан.
Во коментарите во врска со членот 301 од турскиот кривичен закон, според кој за кривично дело се смета „навредата на турската припадност“, Бабаџан рече дека Анкара ги разгледува начините за спречување на евентуалните проблеми што би произлегле од спроведувањето на одредбите од овој член, наместо да го менува текстот на истиот.
„Можете да ги промените правилата на играта, но може да потрае евентуалното приспособување на новите играчи на новите правила“, истакна тој, мислејќи на турските безбедносни сили и судскиот персонал.
Што се однесува до горливото прашање на Кипар, Бабаџан ја потврди посветеноста на Анкара на наоѓањето решение. 
Истовремено, тој ја обвини администрацијата на кипарските Грци за недостатокот од напредок во врска со ставањето крај на неколкудецениската поделеност на овој медитерански остров.
„Турција почна да ја губи довербата дека кипарските Грци навистина сакаат да го решат проблемот“, рече тој. 
„Во кој било вид сеопфатно решение, ќе има политичка еднаквост -- ние не знаеме дали тие сакаат да ја поделат власта со кипарските Турци.“
