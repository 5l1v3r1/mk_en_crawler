20/07/2005
Од Зоран Николовски за Southeast European Times во Скопје -- 20/07/05
Двата неодамнешни напади на полициските станици во Македонија ја потресоа земјата. 
На 12-ти јули беа испалени три гранати од рачен проектил кон станицата во селото Вратница, во близина на Тетово. 
Две гранати не експлодираа, додека третата оштети дрво на оддалеченост од десет метри.
Tри дена подоцна, околу 22:50, силна експлозија ги оштети прозорците на полициската станица на Бит пазар, близу центарот на Скопје. 
Соседните куќи беа, исто така, оштетени. 
Во инцидентите немаше жртви.
Македонската полиција и Проксима, полициската мисија на ЕУ во Македонија, ги опишаа нападите како спорадични, велејќи дека истите не можат да предизвикаат поширока дестабилизација.
„Нападот на полициската станица во Вратница е провокација на екстремистичка група, која, најверојатно, е дел од неколку екстремистички групи што оперираат во регионот и во Македонија“, рече премиерот Владо Бучковски. 
Два актуелни настани -- усвојувањето на законот со кој се дозволува употреба на етнички знамиња во македонските општини, како и очекуваниот почеток на разговорите за статусот на Косово подоцна оваа година -- можеби се причина за неодмнешните активности на милитантите, рече тој
Други укажуваат на тоа дека насилството има за цел да ја попречи интеграцијата на Македонија во НАТО и во ЕУ.
Експлозијата на Бит пазар се случи само неколку часа по состанокот на Националниот совет за безбедност на Македонија, на кој се разговараше за ситуацијата во селото Кондово, каде што полицијата не патролира веќе неколку месеци поради заканите на силно вооружената криминална група предводена од Агим Красниќи. 
Судовите издадоа неколку потерници за апсење на Красниќи, а властите се обидуваат да изнајдат начин да го уапсат без да предизвикаат цивилни жртви или немири помеѓу локалното население.
Полицијата има наредба од Националниот совет за безбедност да го воспостави законот и редот во Кондово, а властите велат дека некои селани му се спротивставуваат на Красниќи и на неговата вооружена група. 
Но, допрва треба да се решава кога ќе се спроведе операцијата.
Во меѓувреме, сите политички партии во Македонија -- освен Демократската партија на Албанците на Арбен Џафери -- издадоа декларација во која се осудуваат неодамнешните напади. 
Али Ахмети, водачот на Демократската унија за интеграција, апелираше до Красниќи доброволно да се предаде и рече дека му е загарантирано фер судење.
