21/11/2005
Од Берта Фониќи за Southeast European Times во Приштина – 21/11/05
Специјалниот претставник на ОН, Марти Ахтисари, планира да побара од косовските водачи конкретни објаснувања за тоа како покраината ќе ја добие независноста, рече шефот на меѓународната администрација на ОН.
„Тој (Ахтисари) ќе дојде тука за да чуе како Косово предлага да го добие она што го сака ...
а сите знаеме дека Косово сака незавносност, но ќе биде интересно да се чуе како Косово предлага да ја добие оваа независност“, изјави шефот на УНМИК, Сорен Јесен-Петерсен, за локалните медиуми пред пристигнувањето на претставникот во Приштина во понеделникот (21-ви ноември).
Приштина е првата станица на турнејата на Ахисари низ регионот за проверка на теренот, за време на која тој ќе ги посети и Белград, Подгорица, Скопје и Тирана и ќе се консултира со властите во сите држави кои се засегнати со косовското прашање.
Поранешниот фински претседател, кој посредуваше со договорот од 1999 година кој доведе до крај на кампањата на НАТО против српските сили, одби да даде конкретни датуми за решавањето на косовскиот статус.
Сепак, Јесен-Петерсен, минатата недела за новинарите изјави дека е убеден оти сите прашања ќе бидат разјаснети следната година.
„Мислам дека состојбата на статус кво е неодржлива и затоа јас, исто така, велам:
Мислам дека процесот на одредување на статусот ќе заврши во 2006 година“, изјави тој за локалните медиуми.
Во меѓувреме, косовскиот преговарачки тим за разговорите во врска со статусот планира да му го претстави на Ахтисари документот со нивните главни ставови.
Кабинетот на претседателот Ибрахим Ругова, кој го предводи преговарачкиот тим, потврди дека претставникот ќе ја добие „написмено принципиелната позиција на косовската делегација“, вклучувајќи го и барањето за независност.
Во резолуцијата усвоена минатата недела од страна на косовскиот парламент се наведени независноста и суверенитетот како „политичка волја на народот“.
Делагацијата, исто така, наводно планира и да го информира Ахтисари за напредокот постигнат досега во спроведувањето на осумте стандарди на ОН за покраината.
За време на состанокот во петокот со косовскиот премиер Бајрам Косуми, Јесен-Петерсен ја истакна важноста на континуираниот дијалог со Белград за децентрализацијата и враќањата на бегалците, велејќи дека тоа би го олеснило напредокот во разговите за статусот.
„Многу е важно да има директен дијалог.
Работните групи во Приштина и Белград треба да продолжат со своите состаноци и да имаат и практична соработка“, весникот <I>Зери</I> го цитираше Јесен-Петерсен.
