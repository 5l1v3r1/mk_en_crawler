27/02/2007
Од Денис Џидиќ за Southeast European Times во Сараево -- 27/02/07
Во историската пресуда од понеделникот (26-ти февруари), Меѓународниот суд на правдата заклучи дека и покрај тоа што Србија не ја исполнила својата обврска да ги спречи и да ги казни оние што го извршија геноцидот во Сребреница во јули 1995 година, нема доволно докази дека Србија ги извршила, помогнала или финансирала чиновите на геноцид во Босна и Херцеговина (БиХ) за време на конфликтите во 1990-тите.
Судиите гласаа со 13:2 гласа за ослободување на Србија од обвинението покренато од страна на БиХ. 
Ако беше прогласен за виновен, Белград ќе мораше да плати околу 100 милијарди американски долари како надоместок, сума што би ја банкротирала земјата.
Претседателката на судот, Розалин Хиџинс, го отфрли барањето на БиХ за паричен надоместок. 
Сепак, таа побара Србија да го предаде Ратко Младиќ, генералот кој ја надгледуваше агресијата на босанските Срби во Сребреница во 1995 година, за судење.
Српските правни застапници Радослав Стојановиќ и Саша Обрадовиќ изразија задоволство од пресудата. 
„Ова беше најтешкото обвинение против нашата нација досега. 
Се надевам дека ова ќе ја отвори вратата за мирен соживот на народите во БиХ“, рече Обрадовиќ.
Фон ван ден Визен, главниот застапник на БиХ во судскиот процес, рече дека тој не е незадоволен од пресудата. 
„Ние добивме некои многу важни пресуди и, најважно од сé, материјалниот доказ за геноцидот беше прифатен, но нашиот доказ за намерата беше очигледно недоволен. 
Сепак, најважно е тоа што се донесе заклучок дека се случил чин на геноцид.“
Како што и се очекуваше, тројцата членови на претседателството на БиХ имаат различни ставови во врска со пресудата, но сите тројца се согласуваат дека пресудата е конечна и треба да се прифати. 
„Сега е време внимателно да се прочита пресудата и да се оди напред“, рече српскиот член, Небојша Радмановиќ.
Бошњачкиот и хрватскиот член, Харис Силајџиќ и Жељко Комшиќ, изразија разочараност од пресудата. 
Силајџиќ беше збунет. 
„Сега ние имаме ситуација во која е извршено кривично дело геноцид, но не знаеме кој го извршил!“
Политичарите од Србија, исто така, брзо реагираа. 
Претседателот Борис Тадиќ беше задоволен од конечните резултати и му честиташе на српскиот правен тим, но предложи „српското собрание да усвои декларација за осуда на масакрот во Сребреница“.
Пресудата предизвика мешани чувства во Република Српска (РС). 
„Дел од историјата на РС ќе биде извалкана со заклучокот дека дел од нејзините вооружени сили извршиле геноцид и ние ќе мораме да живееме со тоа“, рече Мирослав Микеш, правен експерт од РС.
Сепак, премиерот на РС Милорад Додик рече дека судската парница била нелегитимна и нелегална, но рече дека тој „е задоволен што Србија не е прогласена за виновна за геноцид“.
Крајот на процесот наиде на одобрување и кај меѓународната заедница, при што шефот за безбедност на ЕУ, Хавиер Солана, рече дека пресудата претставува „важен чекор напред“.
Сепак, пресудата не наиде на одобрување кај неколку десетици членови на Сојузот на жртвите на геноцидот, кои демонстрираа пред Судот. 
„Ова е срамно за сите оние кои учествуваа во истото“, рече Фадила Мемишевиќ, една од демонстрантите.
Сојузот планира протести во Сараево во вторник за да го изрази своето „незадоволство“ од пресудата и да му посака добредојде дома на босанскиот правен тим.
Босанскиот премиер Никола Шпириќ рече дека верува оти завршувањето на случајот ќе доведе до подобра иднина и многу подобри односи помеѓу БиХ и Србија.
