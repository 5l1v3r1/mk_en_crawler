17/04/2009
Од Наташа Радиќ за Southeast European Times во Загреб -- 17/04/09
По неколкунеделни заеднички подготовки на хрватските терени за обука, група од 12 хрватски и 12 американски воени инструктори се распореди во Авганистан, каде што ќе ја обучуваат националната армија. 
Групата ќе биде со седиште во Мазар-е-Шариф, на северот од земјата, под команда на хрватскиот мајор Иван Галовиќ, војник од кариера.
„Ние сме целосно свесни за ризикот и нашата одговорност ... 
Затоа толку вежбавме и сакаме да го намалиме на минумим ризикот“, рече Галовиќ на прес-конференција во Гасинци пред да замине тимот.
Тој рече дека членовите сакаат да придонесат за мирот и безбедноста во Авганистан помагајќи им на своите авганистански колеги, на кои им треба повеќе обука и стратегија.
Сите 12 членови на хрватската половина од Оперативниот менторски тим за врски (ОМЛТ) добија воено искуство за време на конфликтот во Хрватска во 1990-тите. 
Повеќето претходно служеле во Авганистан, така што добро ја познаваат земјата. 
Хрватските војници кои се приклучија на ИСАФ мисијата во Авганистан се претежно обучувани во Германија -- ова е првпат тие да вежбаат дома.
Американскиот дел од тимот е дел од националната гарда на Минесота и се стекнал со искуство во Ирак, Авганистан и Косово. 
Неговите членови поминаа неколкумесечна обука во Хрватска и се спријателија со своите хрватски колеги.
На крајот од февруари, групата спроведе вежба во која беше симулирана борбена ситуација. 
Генерал-полковник Младен Круљац, командант на хрватската армија и полковникот на американската армија Чарлс Дејвис, шеф на одделот за одбранбена соработка во американската воена делегација во Хрватска, присуствуваа на вежбата.
Круљац ја опиша вежбата како круна на соработката помеѓу хрватската армија и националната гарда на Минесота, додавајќи дека очекува заедничката мисија во Авганистан да успее.
Хрватска, нова членка на НАТО, има учествувано во ИСАФ во Авганистан од 2001 година. 
Во изминативе осум години 530 хрватски војници служеа во Авганистан. 
Но, овојпат тие ќе служат во заедничка мисија таму со американски војници.
