02/07/2006
ХАГ, Холандија -- Трибуналот на ОН во петокот (30-ти јуни) го осуди Насер Ориќ, воениот командант на босанските муслимани во Сребреница, за време на конфликтот во Босна и Херцеговина, на две години затвор поради тоа што не ја спречил тортурата и убиството на српските затвореници во периодот 1992-1993 година.
Судот го ослободи 39-годишниот Ориќ од обвинението за директна вмешаност во злосторствата, како и од наводите дека тој издал наредба за уништување на српските села.
Тројцата судии рекоа дека Ориќ бил тотално неискусен и дека немал комуникација со надредените надвор од енклавата.
Судот ги зеде предвид и трите години што Ориќ веќе ги помина во притвор и го ослободи од затвор.
Пресудата беше поздравена во Сараево, но беше жестоко критикувана во Белград и во Бања Лука.
Во одделни изјави, српските водачи и водачите на босанските Срби рекоа дека одлуката ги одразува двојните стандарди и го поткопува кредибилитетот на Трибуналот.
Српскиот претседател Борис Тадиќ рече дека пресудата е „скандалозна“.
Обвинителите побараа 18-годишна затворска казна.
Во другите вести, САД ги екстрадираше двајцата босански Срби кои ги бара специјалниот суд за воени злосторства во Сараево.
Двајцата се „осомничени за учество во воени злосторства и геноцид, извршени во јули 1995 година во Сребреница“, според сојузниот обвинител.
(Независне новине, Дневни аваз - 02/07/06;
Ројтерс, ПБС БиХ - 01/07/06;
Ројтерс, АП, веб-страница на МКТЈ, ПБС БиХ, АФП - 30/06/06)
