24/12/2008
Од Валентин Нешовски за Southeast European Times во Скопје -- 24/12/08
„Коледе леде, паднало греде ...“ Нема Македонец кој не е разбуден со оваа песна, која се пее рано наутро на 6-ти јануари. 
Тој датум, познат како Бадник, е вечерта наспроти православниот Божиќ.
Но, зимските празнувања во Македонија започнуваат многу порано. 
Во текот на декември групи луѓе одат на планините за да соберат дабови гранки и да ги украсат своите домови. 
Гранките се палат на Бадник. 
Во меѓувреме, постарите жени садат пченица во саксија. 
Зелените ластари го симболизираат животот, плодноста и благосостојбата.
Во последната недела на декември селаните и луѓето што живеат во градовите избираат „Кум“ -- почитувана личност чија задача ќе биде да се грижи за добробитот на заедницата во текот на следната година.
На Бадник целото семејство се собира на трпезата. 
Се служи само вегетаријанска храна, бидејќи тоа е последниот ден од 40-дневниот пост на верниците. 
Главата на семејството крши голем, округол леб, давајќи му парче на секој член на семејството. 
Во едно од парчињата се наоѓа среќната паричка. 
Сите нестрпливо чекаат да видат кој ќе ја добие.
Иако Македонците го прославуваат Божиќ само еднаш, следејќи го стариот Јулијански календар, кога станува збор за Нова Година, тие се полиберални. 
Се слави и грегоријанската и јулијанската Нова Година. 
Со децении веселбарите се собираат пред познатата кафеана Идадија во Дебар Маало, во Скопје, пеат песни и играат ора на 1-ви јануари.
На 5-ти јануари се собираат трупци за големиот оган; луѓето тогаш се собираат и пеат коледарски песни кои го најавуваат раѓањето на Христос, и пијат топла ракија. 
Децата одат од врата на врата и пеат песни, а за тоа обично добиваат парички, јаболка, круши и бонбони.
Други прослави следат на 14-ти јануари, кога во многу места се одржуваат маскенбали. 
Дури и дома луѓето носат маски. 
Целта: да се исплашат злите демони.
Водици или Богојавление, е на 19-ти јануари. 
Обичајот на тој ден е да се фрли крстот во река или езеро; посилните скокаат и се обидуваат да го фатат. 
Со овој ритуал циклусот зимски прослави завршува и се чека пролетта.
