16/12/2010
ПРИШТИНА, Косово/ТИРАНА, Албанија -- Властите во Косово и Албанија луто ги негираа обвинувањата за шверц на оружје, дрога и човечки органи што специјалниот известувач на Советот на Европа (СоЕ), Дик Марти, ги упати против косовскиот премиер Хашим Тачи. 
Заменик-претседателот Јакуп Красниќи во средата (15-ти декември) рече дека извештајот не се заснова на факти и има за цел дискредитирање на ослободителната војна на Ослободителната војска на Косово (ОВК). 
Извештајот обвинуваше дека Тачи раководел „во мафијашки стил“ со албанска група одговорна за шверц. 
Политичките противници на Тачи, исто така, го осудија извештајот, опишувајќи го како удар за независноста. 
Водачот на Социјалдемократската партија, Агим Чеку, рече дека Белград стои зад обвинувањата на Марти.
Групата за човекови права „Амнести интернешнал“ го повика ЕУЛЕКС веднаш да отпочне истрага за наводната вмешаност на Тачи во активностите опишани во извештајот на Марти. 
Заменик-шефот на мисијата на ЕУЛЕКС, Енди Спаркс, рече дека мисијата за владеење на правото ќе го проучи извештајот. 
Во Брисел, Маја Кочијанчиќ, портпаролката на шефицата за надворешна политика на ЕУ, Кетрин Ештон, го повика Марти да обезбеди докази.
Властите во Тирана во средата го отфрлија извештајот. 
Премиерот Сали Бериша рече дека не е поткрепен со факти, докази или реалност -- што, рече тој, потврдува политичка пристрасност и претставува флагрантна злоупотреба на ингеренциите од страна на СоЕ. 
Тој го изјави ова по состанокот во Тирана со генералниот директор на СоЕ за демократија и политички прашања, Жан Луис Лоренс. 
(Коха Диторе, Косова Сот, Зери, Епока е Ре, Ројтерс - 16/12/10; Toп ченал, Балкан веб, Шекули, Телеграфи - 15/12/10)
