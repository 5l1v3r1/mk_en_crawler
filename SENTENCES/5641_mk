01/07/2010
(Еуопсервер, Заман, Ворлд булетин - 01/07/10;
AФП, Ројтерс, ББС, ДПА, ВОА, Еуопсервер, Ворлд булетин - 30/06/10)
Хрватска направи голем чекор напред во својата цел за пристапување во ЕУ во средата (30-ти јуни), кога последните три поглавја поврзани со политиката од нејзините разговори за влез беа официјално отворени за време на министерската конференција во Брисел.
Загреб ги почна своите разговори за пристапување со Унијата во октомври 2005 година.
Од сите 35 поглавја не кои е поделен процесот, 20 се условно затворени, а разговорите за други 12 се во тек пред состанокот во Брисел.
Разговорите што започнаа во средата ќе ја покријат политиката на конкуренција, судството и основните права, како и надворешната, безбедносната и одбранбената политика.
Преостанатите две поглавја се сметаат само за формалност, бидејќи автоматски се затвораат на крајот од преговорите за пристапување.
Истакнувајќи дека финалната фаза од процесот ќе биде тешка, хрватската премиерка Јадранка Косор во средата изрази уверување дека нејзината земја ќе може да ги заврши разговорире за пристапување до крајот на оваа година и потоа да пристапи во ЕУ како нејзина 28-ма членка до 2012 година.
Хрватските амбиции на почетокот од преговорите за пристапување беа да добие прием многу порано.
Но, нејзиниот пограничен спор со соседна Словенија се претвори во голема пречка на крајот од 2008 година, кога Љубљана реши да ја блокира кандидатурата на Загреб за ова прашање.
Како резултат на тоа, разговорите за членство на Хрватска останаа во ќор-сокак до октомври минатата година.
Пречката со пограничниот спор конечно беше отстранета со референдумот на 6-ти јуни во Словенија, кога мнозинството гласачи го поддржаа договорот за решавање на прашањето преку меѓународна арбитража.
Но, Љубљана исто така неодамна предупреди дека е можно да го блокира условното затворање на поглавјето за конкуренцијата во разговорите на Загреб поради друго отворено прашање.
Словенија сака Хрватска да й дозволи на нејзината најголема банка, Нова љубљанска банка (НЛБ), да влезе на нејзиниот пазар.
Но, хрватската централна банка јасно стави до знаење дека тоа нема да се случи додека неподмирените долгови на претходникот на НЛБ, сега непостоечката Љубљанска банка, кон хрватските вложувачи не бидат подмирени.
Говорејќи по состанокот од средата во Брисел, хрватскиот министер за надворешни работи, Гордан Јандроковиќ, за новинарите изјави дека Загреб ќе може да потпише договор за пристапување со ЕУ до крајот на март 2011 година.
„Колку поскоро влезе Хрватска, толку подобро ќе биде за остатокот од Западен Балкан“, рече шпанскиот министер за надворешни работи, Ангел Моратинос во средата, неколку часа пред завршувањето на шестмесечниот мандат на неговата земја на чело на ЕУ.
„Ние направивме неповратен чекор на патот кон пристапувањето на Хрватска.“
Крајот на шпанското претседавање со ЕУ, исто така, го одбележа отворањето на ново поглавје од разговорите за пристапување на Турција, кои исто така отпочнаа во октомври 2005 година.
Одлуката за започнување на разговорите за безбедноста на храната и ветеринарната здравствена политика го доведоа вкупниот број на отворени поглавја до 13, при што само едно од сите 35 е условно затворено досега.
Бавниот напредок во реформите на Турција, нејзиното одбивање да ги отвори своите аеродроми и пристаништа за сообраќајот на членката на ЕУ Кипар, како и инсистирањето на некои од најмоќните членки на блокот дека треба да й биде понуден еден вид „привилегирано партнерство“ наместо полноправно членство, се главните причини за бавното темпо на разговорите на Анкара.
Иако некои го минимизираат значењето на поглавјето што беше отворено во средата, Моратинос ја увери Турција дека тоа е важен потег напред кон нејзиниот пат на интеграција во ЕУ.
„Ова се технички прашања, но тие носат и голема политичка важност, бидејќи покажуваат дека процесот на преговори е сé уште прилично жив и дека напредува“, изјави тој за новинарите по конференцијата за пристапување со турскиот министер за надворешни работи, Ахмет Давутоглу.
