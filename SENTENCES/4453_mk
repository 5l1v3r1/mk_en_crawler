30/03/2009
Од Пол Чикои за Southeast European Times во Букурешт -- 30/03/09
Државните обвинители од 112 држави и 16 меѓународни организации активни во кривичното правосудство се состанаа на самитот во Букурешт минатата недела, на разговори околу улогата на главните обвинители како столбови на правниот систем.
Третиот Светски самит на државните обвинители, кој траеше од вторникот (24-ти март) до четвртокот, послужи како форум на делегатите за остварување дискусии во врска со независноста на истражните обвинители и ефиканското справување со предизвиците што ги наметнуваат криминалните тенденции.
Романската државна обвинителка Лаура Кодрута Ковеси, во нејзиното обраќање на отворањето, рече дека целта на самитот е да помогне во исполнувањето на потребните на граѓаните за атмосфера на доверба во правосудството.
Таа додаде дека, според една неодамнешна студија, 30 отсто од Романците сметаат дека политичкото опкружување ги прави обвинителите многу подложни на притисок. 
Исто така, 63 отсто веруваат дека обвинителите кои прават грешка треба да бидат казнети за да се подигне довербата на јавноста во правниот систем.
Обвинителите на пленарната седница одлучија да го лоцираат Постојаниот технички секретаријат на обвинителите во Букурешт -- одлука јавно поздравена од Ковеси.
Секретаријатот ќе се грижи за базата на податоци со контакт-информациите на обвинителите и видот на работа што ќе ја вршат за државата. 
Истиот ќе помогне и во координирањето на организацијата на идните самити. 
Чиле ќе биде домаќин на следниот самит во ноември 2011 година.
Романскиот претседател Трајан Башеску, министерот за надворешни работи, Кристијан Диаконеску, и премиерот Емил Боц им посакаа добредојде на државните обвинители. 
Башеску ја истакна важноста на размената на искуства и продлабочувањето на соработката во борбата против криминалот низ целиот свет.
„Денес, глобалните закани не [принудуваат] да усвоиме заедничка позиција“, рече тој. 
Државните напори не се доволни за борба со овие предизвици, додаде Башеску.
Боц истакна дека довербата на јавноста во независноста и непристрасноста на судските истраги е поважна од политичкиот и медиумскиот притисок и искушенијата што водат до корупција.
На затворањето на самитот Диаконеску им рече на учесниците дека Романија добила номинација да претседава со 18-тата сесија на Комисијата на ОН за спречување на криминалот и кривичното правосудство во Виена, од 16-ти до 24-ти април. 
Романија има тригодишно членство во комисијата почнувајќи оваа година.
„Оваа номинација претставува признание за посебната важноста што мојата држава ја покажува во консолидирањето на кривичното правосудство“, рече Диаконеску. 
Тој истакна надеж дека резултатите од самитот во Букурешт ќе бидат корисни за комисијата на ОН.
