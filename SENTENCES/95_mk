10/07/2006
Од Зоран Николовски за Southeast European Times во Скопје – 10/07/06
Статистичките податоци од Министерството за внатрешни работи на Македонија покажуваат пораст на бројот на нелегални преминувања преку Македонија во земјите од ЕУ, главно преку границата со Грција. 
Сепак, во исто време, полицијата во оваа земја станува поефикасна.
На пример, во првите три месеци од годинава, властите спречија 716 луѓе нелегално да ја преминат македонската граница -- зголемување на спречувањето за 145 отсто во споредба со истиот период од минатата година. 
Во првите девет месеци од 2005-та година, забележани се вкупно 1 181 обиди за нелегално преминување, за 21 отсто повеќе во споредба со претходната година. 
Податоците покажуваат дека се повеќе и повеќе луѓе се подготвени да го прекршат законот во надеж да најдат подобар живот на Запад. 
Најголем дел од илегалните мигранти интервјуирани од страна на полицијата ги наведуваат економските причини како нивна главна мотивација.
Мигрантите имаат различно национално потекло, дури потекнуваат и од различни континенти. 
Најголемиот број -- 1057 минатата година -- се Албанци. 
Исто така, податоците регистрираа 59 Македонци кои се обидувале да преминат во Грција, заедно со 54 Срби и Црногорци, десет Бугари, по тројца од Романија, Перу и Турција и по еден од Таџикистан, Русија и Босна и Херцеговина.
Слична разновидност во однос на националната припадност имаше и годинава. 
Најголем дел од нелегалните преминувања се случуваат на границата со Грција, по која следат границите со Албанија, Бугарија и Србија.
Зад статистичките податоци стојат драматични животни приказни. 
Криминалците кои ги организираат нелегалните преминувања се бескрупулозни, најблаго речено. 
Тие наплаќаат илјадници евра, а нивната креативност во пронаоѓањето начини за превезување нема граници. 
Во еден инциден кој се случи во мај, македонската полиција пронајде 12 албански и осум кинески државјани во еден специјално конструиран резервоар во еден камион. 
Патниците беа стиснати во еден куп отпадоци и стари каросерии.
Еден подрастичен случај кој за среќа немаше фатален крај се случи во јануари, кога македонската погранична патрола спаси тројца имигранти да не смрзнат до смрт. 
Тие беа Албанци кои се обидуваа да влезат во Грција. 
Откако влегле во Македонија легално, тие лутале околу планината Кајмакчалан и ги фатило снежно невреме. 
Тие користеле мобилни телефони за да им се јават на семејствата, кои потоа ја информирале полицијата. 
Организирана е брза операција за нивно спасување.
Грција нуди работа на плантажи со портокали и мандарини во лето, а во есен на насади со маслиники. 
Дневно се плаќа околу 25 до 30 евра. 
Грција, исто така, е популарно место за нелегално превезување во бродови до пристаништата во Италија.
Општо, полицијата вели дека постојат три главни линии до земјите од ЕУ. 
Првата, која започнува во Македонија, е до Италија преку Грција. 
Втората линија започнува во албанското пристаниште Драч, со Бари како крајна дестинација, а третата е копнена линија преку балканските земји до Словенија, Италија, Австрија и -- во последно време -- Унгарија.
Македонската полиција стана поуспешна во откривањето на бандите на нелегални превезувачи. 
Голем дел од успехот, велат експертите, се должи на воведувањето на еден систем на интегрирана погранична управа. 
Полицијата ја презеде пограничната безбедност од армијата и воведена е зголемена електронска комуникација помеѓу граничните премини. 
Сега кога Македонија доби статус на земја-кандидат за членство во ЕУ, таа има силен поттик дополнително да го зголеми овој потенцијал.
Судската борба против организираните мрежи е, исто така, засилена. 
Во тек е судски процес против група од 28 луѓе обвинети за нелегално превезување на мигранти и возила. 
Обвиненијата се покренати од страна на Одделот против организираниот криминал и корупција во рамките на министерството за внатрешни работи. 
За време на истрагата, беа спроведени посебни мерки како мониторинг, снимање и прислушување на осомничените.
Според обвинението, групата постои од 2005-та година и е организирана од страна на двајца од обвинетите. 
Тие користеле камиони за превезување, опремувајќи ги со специјални резервоари. 
Цените на превезување се движеле од 1000 до 1500 евра по мигрант.
Покрај напорите на полицијата и судовите, министерството за труд и социјални работи спроведува проект за превенција во соработка со ОБСЕ. 
Целта на овој проект е да се промовира подобрување на всрките помеѓу државните институции и граѓанското општество, со користење на јавни информации со цел да се запознаат луѓето со овој проблем.
Експертите ја сметаат Македонија главно за трансфер зона, отколку за извор на емигранти. 
Бројот на жителите е само 2 милиони, а социоекономските услови како и традицијата во земјата не се стремат кон разгорување на голем број на мигранти. 
Всушност, во 2005-та година британските власти за имиграција регистрирале само 15 случаи во кои се вмешани македонски државјани кои се обидувале да добијат азил или да останат во Велика Британија нелегално.
