16/12/2005
(Блиц - 16/12/05;
АП, АФП, БТА, МИА, Макфакс, Новинска агенција Фокус, Софиска новинска агенција, Медиапул, Ксинхуа - 15/12/05)
Претседателите на Бугарија и Србија, Георги Парванов и Борис Тадиќ, во четвртокот (15-ти декември) изразија надеж дека напорите на Македонија за добивање официјален кандидатски статус во ЕУ нема да бидат загрозени со тековните буџетски несогласувања во Унијата.
Позитивната одлука за кандидатурата на Македонија е во интерес на балканскиот регион и на Европа, изјавија во четвртокот Парванов и Тадиќ по дводневните разговори со македонскиот претседател Бранко Црвенковски во туристичкиот центар Охрид, на околу 100 километри југозападно од Скопје.
Случајот на Македонија е помеѓу најспорните прашања на агендата на дводневниот самит на ЕУ, кој започна во четвртокот во Брисел.
Цитирајќи го нацрт-извештајот со заклучоците од самитот, во извештајот на АФП се вели дека оваа балканска земја, најверојатно, ќе добие статус на кандидат за членство во ЕУ в петок, под услов водачите на блокот од 25 земји да успеат да постигнат договор за буџетот на Унијата за периодот 2007-2013 година.
Германскиот министер за надворешни работи, Франк-Волтер Стајнмајер, во четвртокот изјави дека постои отпор во врска со кандидатурата на Македонија кај четири земји на ЕУ кои сакаат да го поврзат ова прашање со општиот преглед на плановите на ЕУ за проширување.
Во своето обраќање пред германскиот парламент тој ја потврди поддршката на неговата земја за кандидатурата на Скопје.
Во меѓувреме, на прес-конференцијата со својот бугарски и српски колега, Црвенковски ја повика ЕУ да й додели кандидатски статус на Македонија „најдоцна до петок вечер“.
„ЕУ не може да дозволи Македонија да стане жртва на спорот за буџетот на Унијата, бидејќи овој проблем не е поврзан со Македонија“, рече тој.
Парванов, чија земја треба да влезе во ЕУ во јануари 2007 година, рече дека амбицијата на Софија не е само пристап на одредениот датум, туку земјата, исто така, е и силен поддржувач на перспективите за членство во ЕУ на сите западно-балкански земји.
Главниот фокус на разговорите во Охрид беше ставен на регионалната соработка, особено во секторите на енергијата и инфраструктурата.
Парванов предложи спроведувањето на проектите за изградба на транспортните и енергетските дистрибуциони мрежи да се заснова на партнерство помеѓу државниот и приватниот сектор.
Црвенковски ја искажа поддршката на неговата земја за плановите на Бугарија за изградба на нуклеарна централа во Белене, додека Тадиќ рече дека Србија треба допрва да расправа за ова прашање.
Тројцата претседатели се согласија дека прашањето на регионалната гасификација мора сериозно да биде разгледано како од страна на експертите, така и од страна на релевантите институции, со оглед на тоа што е во заеднички интерес на нивните земји.
Она што е ново, рече Парванов, се не само заедничките цели зад искажаните ставови туку и пораката што се испраќа до Европа и до потенцијалните инвеститори, а тоа е дека новата клима на Балканот ги намалува политичките ризици за инвестирање во регионот.
Статусот на Косово беше уште едно важно прашање за кое разговараа тројцата водачи на нивниот состанок.
Каков и да биде исходот од преговорите за иднината на покраината, тоа не смее да го дестабилизира регионот, рекоа тие.
„Ние ќе поддржиме какво било решение за Косово за кое ќе се согласат Белград и Приштина со меѓународно посредство, кое нема да ја загрози регионалната стабилност“, рече Црвенковски.
Повторувајќи го ставот на македонскиот колега, Парванов истакна дека решението треба да гарантира зачувување на мултиетничкиот карактер на Косово, како и заштита на правата на сите етнички заедници во согласност со стандардите на ОН.
„Србија е за компромисно решение прифатливо за сите“, рече Тадиќ.
„Србија сака да го зачува Косово како единица и не предлага поделба на покраината“, додаде тој.
