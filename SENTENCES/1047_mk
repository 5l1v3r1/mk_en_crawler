11/09/2007
Бугарскиот премиер Сергеј Станишев во понеделникот (10-ти септември) замина во шестдневна официјална посета на Индија, прва на еден бугарски премиер на азиска земја од 1974 година. 
Посетата има за цел ревитализирање на билатералните економски врски. 
Станишев, исто така, ја изрази поддршката на Бугарија за кандидатурата на Индија за постојано место во проширениот Совет за безбедност на ОН.
***
Романскиот министер за правда, Тудор Чиуариу, и американскиот амбасадор во Романија, Николас Таубман, во понеделникот (10-ти септември) потпишаа нова спогодба за екстрадиција. 
Истата ја замени претходната спогодба потпишана во 1923 година и изменета во 1936 година. 
Новата спогодба предвидува поедноставни и поефикасни процедури за екстрадиција.
***
Премиерот на Република Српскa Милорад Додик беше во прва посета на Ватикан. 
Тој беше примен од секретарот за односи со државите, бискупот Доминик Мамберти. 
Разговорите се фокусираа на политичката ситуација во Босна и Херцеговина, односите помеѓу РС и католичката црква, процесот на враќање на бегалците и статусот на Косово.
***
Црногорскиот министер за одбрана, Мишиг Сономпил, во неделата (9-ти септември) пристигна во петдневна посета на Бугаријa, на покана од неговиот колега Веселин Близнаков. 
Во понеделникот двајцата министри потпишаа договор за воена соработка.
***
Министерот за надворешни работи на Босна и Херцеговинa, Свен Алкалај, во четвртокот (6-ти септември) беше во Скопје, на разговори со македонските водачи. 
Двете страни се согласија со чекорите за зајакнување на билатералната соработка, со фокус на економијата и интеграцијата во ЕУ-НАТО.
***
Српскиот министер за локална самоуправа и јавна администрација, Милан Марковиќ, во четвртокот (6-ти септември) беше во Стразбур, за да му даде на генералниот секретар на Советот на Европа (СоЕ) Тери Дејвис инструменти за ратификување на пристапот на Србија во Европската повелба на локалните самоуправи. 
Документот беше одобрен од вкупно 27 земји-членки на ЕУ и 43 земји-членки на СоЕ.
***
Унгарскиот претседател Лажло Шољом и неговиот хрватски и српски колега, Стипе Месиќ и Борис Тадиќ, во вторникот (4-ти септември) одржаа неформален состанок во Националниот парк Дунав-Драва. 
Фокусот беше на заедничките напори за спречување природни катастрофи.
***
Претседателот на Министерскиот совет на Босна и Херцеговина Никола Шпириќ, во понеделникот (10-ти септември) пристигна во дводневна посета на Унгарија. 
Тој ќе се состане со претседателот Лажло Шољом, премиерот Ференц Ѓурчани и претседателот на парламентот Каталин Жили.
(Разни извори 04/09/07-11/09/07)
