25/05/2012
Ивана Јовановиќ за Southeast European Times во Бугарија -- 25.05.12
Сите очи во регионот беа вперени кон Чикаго претходно оваа недела, за самитот на НАТО -- иако членството не беше на агендата.
Конференцијата, која се фокусираше на повлекувањето од Авганистан и воениот капацитет на НАТО, привлече големо внимание кај западнобалканските земји кои се надеваат на асоцијација со Алијансата.
„НАТО ќе продолжи да придонесува за стабилноста и безбедноста на Западен Балкан“, се вели во декларацијата издадена во понеделникот, на самитот. 
Документот го опишува Западен Балкан како „стратешки важен“ регион.
„Вратата на НАТО ќе остане отворена за сите европски демократии кои ги делат вредностите на нашата Алијанса, кои се подготвени и способни да ги преземат одговорностите и обврските од членството.“
Една од тие земји е и Црна Гора. 
Иако сé уште чека покана за влез во Алијансата, земјата доби пофалби за своите напори и реформи во насока на оваа цел.
Во својата декларација Алијансата го пофали „значителниот напредок што Црна Гора го постигна во насока на членството во НАТО и нејзиниот придонес за безбедноста во регионот на Западен Балкан и пошироко, вклучително и преку својата активна улога во регионалните активности на соработка и своето учество во ИСАФ“.
Многумина во земјата го сметаат членството во НАТО за едно од најважните прашања за безбедноста на државата и нејзината иднина. 
Жителот на Пљевља, Милован Пешиќ, рече дека земјата треба да вложи максимални напори за остварување на оваа цел.
„Навистина сум среќен што слушам дека се движиме во вистинската насока, но мораме да бидеме здружени -- НАТО мора да биде заедничка цел на целата нација“, рече Пешиќ за SETimes.
Според Влатко Цвртила, професор на Факултетот за политички науки во Загреб, Хрватска беше во слична ситуација непосредно пред својата покана за полноправно членство. 
Според него, Црна Гора е во најдобра позиција за членство, но сé уште треба да вложи дополнителни напори.
„Црна Гора мора да биде свесна дека не се доволни само задоволителен број реформи во одбраната, туку и целокупната политичка, економска и социјална ситуација, што треба да гарантира стабилен и урамнотежен развој на земјата. 
Земјата треба да го обезбеди овој напредок преку процесот на преговори со ЕУ“, рече Цртила за SETimes.
Кога станува збор за членството на Босна и Херцеговина (БиХ), пак, има повеќе пречки што треба да се надминат. 
Иако земјата почна да го спроведува својот Акциски план за членство во 2010 година, двата ентитета не се на исто мислење.
Од една страна, Сараево целосно ја поддржува намерата на државата да биде дел од Алијансата. 
Од друга страна, Република Српска (РС) зазеде решителен про-српски/анти-НАТО став.
Но, Џевад Галијашевиќ, директор на босанскиот оддел од експертскиот тим на Југоисточна Европа против организираниот криминал, рече дека поради политичките промени во Србија, РС може да добие важна улога во безбедносната ситуација на регионот помагајќи й на Србија со своето членство.
Во тој случај, пристапувањето во НАТО ќе биде од полза -- особено за Србија -- за земјата да биде ставена под безбедносен „штит“.
„НАТО е неопходно тука за справување со потенцијалните конфликти во Косово, Прешево, Бујановац, Санџак, БиХ ... 
како и за да й помогне на Република Српска да ја подобри својата меѓународна репутација“, рече Галијашевиќ за SETimes.
Некои официјални претставници во Белград повикуваат на референдум за членството на земјата во Алијансата -- што, поради политичката клима, има малку шанси да помине.
Лидија Недељковиќ (28), медицинска сестра од Белград, е категорично против членството во НАТО поради акцијата на Алијансата во земјата за време на конфликтите.
„Тие нé бомбардираа и ние не живеевме нормално повеќе од два месеци ... 
Ако станеме членка, нашите луѓе ќе мора да одат и да бомбардираат други луѓе иако се невини ... 
Не го сакам тоа!“, рече Недељковиќ за SETimes.
Според Јелена Милиќ, извршна директорка на белградскиот Центар за евроатлански студии, без оглед на ставовите на јавноста, сé уште е можно работите да се сменат.
„Србија мора да пристапи во НАТО -- не само како воен партнер и за колективната одбрана -- туку и како политички партнер на другите либерални демократии и социјални демократии, што е неопходно за да се спротивстави на бројните предизвици на 21-виот век“, рече Милиќ за SETimes.
