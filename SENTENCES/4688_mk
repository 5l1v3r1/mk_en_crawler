11/03/2009
Од Мартин Мартиноски од Министерството за финансии во Скопје -- 11/03/09
По своето успешно воведување на рамниот данок, кој на државата й донесе зголемување на буџетските приходи и покрај намалувањето на стапките на данокот на добивка и персоналниот данок на доход на само 10 отсто, Република Македонија воведе уште една сеопфатна фискална реформа -- имено, реформа на социјалните придонеси, која започна на 1-ви јануари 2009 година.
Ова е еден од најсложените реформски обиди спроведени досега во Македонија.
Нејзината имплементација вклучува многу владини институции и фондови, сите координирани од Министерството за финансии.
Реформата претставува сложен пакет мерки кој се состои од три главни компоненти, со цел пред сé, создавање подобра бизнис клима како за работодавачите, така и за вработените.
Првиот елемент се состои од постепено намалување на стапките на социјалните придонеси за една третина во период од три години -- односно, од претходните 32 отсто (од бруто приходот на вработените) на 22 отсто во 2011 година (27,9 отсто во 2009 година и 24,7 отсто во 2010 година).
Со ова, се намалуваат трошоците за работната сила, се зголемува конкурентноста на претпријатијата во Македонија и се создаваат можности за привлекување нови инвеститори, кои, во време на криза, бараат најдобри услови за капитална добивка.
Вториот сегмент е воведувањето на концептот бруто плата.
Овој принцип на пресметување на платите се применува во сите модерни пазарни економии и Македонија беше една од последните преостанати држави во регионот каде што не беше воведен.
Оваа мерка носи големи бенефиции за работодавачите, вработените и воопшто системот.
Со примената на концептот бруто плата работодавачите добиваат едноставна процедура за пресметка на платите, административните трошоци се намалуваат и се создава појасна слика за работната сила.
Вработените, од друга страна, ќе добијат целосен увид во тоа дали е исполнета нивната обврска, со што се зајакнува нивното чувство на личен придонес во системот на задолжително социјално осигурување и се создава директна поврзаност помеѓу „трошокот“, односно платените придонеси, и правото што произлегува од тоа.
Од гледна точка на државата, промената во концепт на бруто платата води до намалување на даночното затајување (или обврските за плаќање), што гарантира стабилно финансирање на здравствениот и пензискиот систем.
Третиот важен столб во оваа реформа е интеграцијата на наплатата на придонесите во Управата за јавни приходи (УЈП).
Пред оваа реформа, придонесите беа плаќани во различни институции.
Оваа ситуација доведе до неусогласеност во базите на податоци и поголема можност за затајување на плаќањето на одредени придонеси.
Интегрирањето на наплатата на овие придонеси ги намалува овие ризици, како и трошоците за работодавачите.
Со оваа измена, работодавачите сега одат само на еден шалтер на УЈП, наместо во неколку институции.
Тие не мора да го прават дури ни тоа, со оглед на тоа што пресметките на платите може да се поднесуваат електронски, со што се заштедува дополнително време и пари.
За време на воведувањето на реформата, имаше помали технички потешкотии, кои се неизбежни во вакви сложени промени.
Оваа ситуација беше злоупотребена од страна на одредени групи кои, најверојатно, се почувствуваа загрозени од оваа реформа.
Тие се обидоа да создадат, преку некои медиуми, паника и отпор кај јавноста.
Сепак, техничките проблеми набргу беа надминати и сега системот функционира во 99 отсто од претпријатијата во државата.
Македонија покажа дека има силен капацитет за реформа и направи значаен чекор напред во создавањето функционална пазарна економија.
