06/12/2012
Мухамет Брајшори за Southeast European Times во Приштина -- 06.12.12
Комисијата на косовскиот врховен суд, со која претседаваше судија на ЕУЛЕКС, нареди ново судење против поранешниот командант на Ослободителната војска на Косово (ОВК) Фатмир Лимај и тројца други, во врска со случај на воени злосторства од 1999 година.
Обвинетите се товарат за воени злосторства врз цивили и воени затвореници во затворот Клечка. 
Лимај и тројца други беа притворени на 26-ти ноември и ќе останат во притвор еден месец, по наредба на приштинскиот окружен суд.
Скоро сите обвиненија се засновани на сведочењето на Агим Зогај, познат како Сведок Икс, кој бил чувар во затворот во Клечка. 
Зогај изврши самоубиство во мај и судот одлучи дека доказот на Зогај не може да се презентира пред судот и ги ослободи четворицата обвинети по сите обвиненија, но обвинителството поднесе жалба на одлуката.
Косовскиот премиер Хашим Тачи рече дека никој не треба да ја злоупотребува довербата на легитимните косовски институции и рече дека апсењето на Лимај претставува прогон.
„Никој нема право да ја минимизира важноста на војната на ОВК ... 
никој, вклучително и ЕУЛЕКС, кој не смее тајно, во темнината на ноќта и зад грбот на легитимните косовски институции, да ги апси борците за слобода, Фатмир Лимај и другите обвинети со него“, рече Тачи.
Како одговор на изјавата на премиерот, ЕУ ги повика косовските институции да ја почитуваат независноста на судството и да ја поддржат работата на ЕУЛЕКС.
„Како основен принцип на секое современо, демократско општество, политичкото мешање во судскиот процес е неприфатливо“, рече Мајкл Ман, главен портпарол на високиот претставник на ЕУ за надворешна политика.
Николас Хoтон, главен портпарол на ЕУЛЕКС, изјави заSETimes дека политичките прашања не ја засегаат мисијата. 
Тој додаде дека соработката со косовската влада во врска со владеењето на правото е генерално добра.
Хотон рече дека судијата што претседавал со случајот ги дал причините за својата одлука за приведување на Лимај.
„Ризикот од мешање во доказите постоеше во врска со сите обвинети, поради фактот дека тие беа обвинети за сериозни кривични дела, како и поради тоа што Врховниот суд претходно оваа недела прогласи дека доказот од заштитениот сведок не може да се презентира“, рече Хотон.
Адем Грабовци, водач на парламентарната група на Демократската партија на Косово (ПДК) објави дека неговата партија ќе бара од парламентот промена на мандатот на ЕУЛЕКС. 
Во јуни мандатот на ЕУЛЕКС беше продолжен до јуни 2014 година, за што имаше согласност од косовската влада.
Петрит Зогај, директор на движењето ФОЛ, изјави заSETimes дека не ја сфаќа сериозно изјавата на ПДК.
„Мислам дека неодамнешните изјави за промена на мандатот на ЕУЛЕКС од страна на ПДК се задоцнети, бидејќи ЕУЛЕКС доби [нов] двегодишен мандат и тогаш кога беше дискутирано за продолжување на мандатот за уште две години [ПДК] не излезе со такво барање“, рече Зогај
Лимај е заменик-претседател на ДПК и поранешен министер за транспорт и телекомуникации. 
Во декември неговата партија ќе одржи избори за ново раководство. 
Тој се сметаше за главен противник на актуелниот партиски водач Тачи.
