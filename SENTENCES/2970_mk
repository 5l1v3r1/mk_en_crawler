22/05/2006
Од Игор Јовановиќ и Антонела Архин за Southeast European Times во Белград и Подгорица – 22/05/06
Црногорците гласаа за напуштање на државната заедница со Србија, со што се стави крај на последниот остаток од поранешна Југославија, според официјалните резултати од понеделникот (22-ри мај). 
Во референдумот кој го надгледуваше ЕУ, а се одржа претходниот ден, блокот за независност тесно го исполни потребниот праг од 55 отсто.
„За независноста на Црна Гора гласаа 55,4 отсто од гласачите, а 44,6 отсто беа против“, рече Франтишек Липка, словачкиот дипломат кој ја предводеше црногорската Референдумска комисија, на прес-конфренцијата во понеделникот изутрина. 
И покрај тоа што останува да се пребројат уште околу 5 отсто од гласовите, тоа не може да го измени исходот“, рече тој.
Конечните резултати ќе бидат објавени во 19:00 часот.
Црногорскиот премиер Мило Ѓукановиќ, водач на блокот за независност, во неделата вечер прогласи победа откако проценките покажаа дека неговата страна е во водство. 
„Денес, со одлуката на мнозинството од граѓаните на Црна Гора, обновена е независноста на земјата ... 
Ова е најважниот настан во поновата црногорска историја“, им рече Ѓукановиќ на поддржувачите кои прославуваа во Подгорица со огномети и со црвенозлатните знамиња на црногорската монархија.
Водачот на блокот за заедница, Предраг Булатовиќ, неволно го призна поразот во понеделникот. 
Насловите на весниците во Белград ја објавија поделбата, но Србија рече дека ќе ги почека конечните резултати пред да даде официјален одговор.
Сепак, во изјавата што ја пренесе официјалната новинска агенција Танјуг се вели дека сојузната армија и српското Министерство за одбрана ќе „ја почитуваат политичката одлука во договор со двете раководства“.
Шефот за надворешна политика на ЕУ, Хавиер Солана, во меѓувреме, му честиташе на црногорскиот народ за „успешната организација на референдумот“.
„Ние сé уште го чекаме извештајот на ОДИХР/ОБСЕ, но се чини дека процесот помина непречено за што сакаме да им честитаме на сите. 
Излезноста од близу 87 отсто го потврди легитимитетот на процесот“, рече тој на прес-конференцијата во понеделникот во Брисел.
Исходот од референдумот го отвора патот за преговори помеѓу Белград и Подгорица за нивните идни односи и поделбата на заедничката сопственост. 
Според Уставната повелба на Србија и Црна Гора, Србија ќе ги наследи позициите на државната заедница во сите меѓународни институции. 
Сепак, сега постои нејасност во поглед на статусот на Косово, кое беше дел од државната заедница со Резолуцијата 1244 на Советот за безбедност на ОН.
Црногорците ќе мора да побараат прием во меѓународните институции. 
Ѓукановиќ рече дека се надева оти Црна Гора ќе влезе во ОН до септември. 
Исто така, не е јасно кога двете земји ќе го продолжат патот кон ЕУ, прекинат поради неапсењето од страна на Белград на главниот обвинет за воени злосторства, Ратко Младиќ.
На Европската комисија, најверојатно, ќе й треба нов мандат за разговорите со двете држави, велат аналитичарите, но резултатите што се досега постигнати, најверојатно, ќе бидат земени предвид за двете земји. 
Србија и Црна Гора остваруваше паралелни преговори со ЕУ за економските прашања.
И покрај гласањето во неделата, Србија и Црна Гора ќе остане обединета уште неколку недели на спортскиот терен. 
Играчите од двете републики учествуваат во заеднички тим на претстојното Светско првенство во Германија.
