16/06/2011
Од Мухамет Брајшори за Southeast European Times во Приштина -- 16.06.11
Обвиненијата минатата недела за менаџерот на Косовската пошта и телеком (ПТК), Ширќи Хаџа, и четворица други високи претставници на претпријатието за „оштетување на претпријатието“ може да имаат големо влијание врз приватизацијата на претпријатието.
Хаџа и претседателот на одборот на ПТК, Реџе Ѓонбалај, беа обвинети за „склучување штетни договори, злоупотреба на службената должност и злоупотреба на економските овластувања“, рече портпаролот на ЕУЛЕКС, Блерим Красниќи, за измените на 8-ми јуни, кои произлегоа од два повеќемилионски договори меѓу ПТК и Дардафон мобиле за добивање телекомуникациски лиценци.
Красниќи изјави за SETimes дека обвинението уследи по започнувањето на истрагите минатата година на специјалниот обвинител на Косово, со помош на ЕУЛЕКС. 
Судот не побара потерници за обвинетите претставници.
Обвиненијата уследија откако владата се најде во финалните фази од приватизацијата на 75 отсто од акциите на претпријатието, при што Хрватски телеком и Австриски телеком се главните понудувачи во трката за приватизација.
„Ова не е добро време за земјата, со оглед на тоа што Косово поминува низ криза и тешки времиња за приватните инвеститори. 
Причината за приватизацијата, од друга страна, е долгот, и според мене, продажбата на долгот е самопотценувачка, и ја остава земјата со итност за продажба“, рече за SETimes Љумир Абдиџику, извршен директор на приштинскиот институт Риинвест.
Експертите тврдат дека, според околностите, приватизацијата треба да се запре, бидејќи го поткопува имиџот и цената на претпријатието за време на процесот.
Иако косовската опозиција и граѓанското општество побараа прекин на приватизацијата на РТК, нејасно е дали тоа ќе се случи, бидејќи планираните приходи од процесот на приватизација треба да се вклучат во буџетот.
Прекинувањето на приватизацијата може да доведе до финансиска криза за владата.
Организацијата за демократија, антикорупција и достоинство (ЦОХУ) ги повика властите да ја прекинат приватизацијата. 
Шефот на ЦОХУ, Авни Зогиани, изјави за Радио Слободна Европа (РФЕ) дека косовското собрание треба да отпочне истрага.
„Се работи за обвиненија против менаџерите на ПТК, при што договорот за [приватизација] е всушност изготвен од политичарите. 
Сите знаеме дека сегашните претставници на ПТК имаа услов дека ако сакаат да станат менаџери на ПТК, мораа да го потпишат договорот од Дардафон, кој беше подготвен многу пред овој менаџмент на дојде на власт“, рече Зогиани за РФЕ.
Владата очекува да прибере дополнителни 300 милиони евра во буџетот за 2011 година од приватизацијата на ПТК. 
Сепак, аналитичарите велат дека откривањето на очекувањата на владата за приходи е грешка, бидејќи потенцијалните инвеститори можеби се подготвени да понудат повеќе.
„Предодредувањето на приходите од потенцијалните финансиски документи на земјата ќе им даде на потенцијалните инвеститори идеја што очекуваме да добиеме од приватизацијата на ПТК. 
Ако буџетскиот приход од 2011 година од продажбата биде 300 милиони евра, тогаш е јасно дека нашите очекувања изнесуваат околу 300 милиони евра и дека секој потенцијален инвеститор нема да понуди повеќе од очекуваната цена, и ние сторивме сé да ја девалвираме ПТК“, рече Абдиџику.
Тој додава дека во рутинските случаи, процесот на приватизација би бил запрен, но во Косово тоа нема да се случи бидејќи приходите од приватизацијата ќе го финансираат дефицитот на земјата.
Колку и да се штетни обвиненијата за процесот, тие покажуваат дека владата сериозно се бори против корупцијата, бидејќи претстави важен доказ против високи претставници во ПТК, најголемото претпријатие во земјата, кое многу години се сметаше за најуспешно по конфликтот во 1999 година.
