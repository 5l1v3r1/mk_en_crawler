28/06/2007
(Nine o'Clock - 28/06/07; AФП, АП, Ројтерс, ДПА, ФТ, ББС, РФЕ/РЛ, ВОА, Еуопсервер, Софиска новинска агенција, Медиапул, Дневник, Европска комисија - 27/06/07)
Европската комисија (ЕК) во средата (27-ми јуни) ги предупреди Бугарија и Романија дека мора да ги интензивираат напорите во борбата против корупцијата и криминалот за да избегнат идни санкции.
„Корупцијата на високо ниво сé уште претставува слаба точка. 
Двете влади се свесни за ова“, рече комесарот за правда на ЕУ, Франко Фратини, кога ЕК ги објави своите извештаи за напредокот на двете земји во исполнувањето на стандардите што беа одредени пред нивниот влез во Унијата на почетокот од годинава.
Извештаите се фокусираа главно на исполнувањето на целите во областите на судските реформи и борбата против корупцијата и организираниот криминал. 
Заклучувајќи дека двете земји постигнале „одреден напредок“ ЕК не препорача активирање на заштитните клаузули, но рече дека ќе продолжи да ги следи најмалку уште една година.
Бугарија „во голема мера исполни“ една од своите шест стандарди усвојувајќи ги уставните амандмани за гарантирање на независноста и одговорноста на судството, според ЕК. 
Земјата, исто така, постигна одреден напредок во подобрувањето на транспарентноста на судскиот процес и зајакнувањето на одговорноста, професионализмот и ефикасноста на своето судство.
ЕК, исто така, заклучи дека Бугарија постигна значителен напредок во спречувањето и борбата против корупцијата на границата и во рамките на локалната власт, но покажа мал напредок во разбивањето на митото на највисоките политички новоа. 
„Сé на сé, постигнатиот напредок во судскиот третман на случаите на корупција на високо ниво во Бугарија е сé уште недоволен“, се вели во извештајот.
ЕК подеднакво ги критикуваше напорите на Софија во борбата против сериозниот и организираниот криминал.
„Нарачаните убиства и понатаму претставуваат голем проблем, особено неодамнешните убиства на локалните политичари од јануари“, се истакнува во извештајот. 
„Досега не е одржано судење и не е изречена пресуда.“
Во извештајот за Романија се заклучува дека земјата „постигнала одреден напредок во реформата на својот судски систем“ и „значителен напредок“ во формирањето на Националната агенција за интегритет, чии надлежности вклучуваат верификување на имотот, инкомпатибилностите и потенцијалните судири на интереси.
Како и јужниот сосед, Романија постигна недоволно напредок во судскиот третман на корупцијата на високо ниво и „одреден напредок“ во разбивањето на митото во рамките на локалната власт. 
Повикувајќи ги двете влади да се придвижат од усвојување на законите на спроведување, ЕК ги наведе понатамошните мерки што треба да се преземат.
„И покрај тоа што заштитни клаузули не се предложени од страна на Комисијата до оваа фаза, ние ќе останеме будни“, рече претседателот на ЕК, Жозе Мануел Баросо, во средата. 
„Понатамошните измени кои се неопходни бараат долгорочна посветеност. 
Ние ќе соработуваме во партнерство со Бугарија и Романија и ќе продолжиме да известуваме на редовна база.“
Бугарската владејачка коалиција рече дека извештајот е „објективен“ и „избалансиран“, додека опозициските политичари сметаат дека истиот претставува доказ за неуспесите на владата. 
Во Букурешт премиерот Калин Попеску Таричеану рече дека истиот е „правичен и строг“.
