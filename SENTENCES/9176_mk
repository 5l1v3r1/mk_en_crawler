16/03/2012
Светла Димитрова за Southeast European Times во Софија -- 16.03.12
Извршниот комитет на бугарската владејачка партија ГЕРБ ги прифати оставките на двајца од министрите на земјата -- Трајчо Трајков за економија, енергија и туризам, и Стефан Константинов за здравство -- и итно свика состанок доцна вечерта во четвртокот (15-ти март).
Соопштението беше објавено набргу по враќањето на владината делегација, предводена од премиерот Бојко Борисов, од тридневната официјална посета на Катар, која беше нарушена со гаф на бизнис форумот.
Трајков ќе биде заменет од Делјан Добрев (34), кој беше негов заменик од мај минатата година, рече во интервјуто за Бугарската национална телевизија во петок премиерот и водач на ГЕРБ.
Борисов го обвини Трајков за бавниот напредок во спроведувањето на голем број енергетски и инвестициски проекти, вклучително и изградбата на врска за природен гас со Турција.
„Ако мораме да ја споредиме енергијата за време на периодот на претходната влада и нашата, нема да забележиме никакви разлики“, рече премиерот.
Ниту, пак, Бугарија ја намали својата енергетска зависност од Русија откако ГЕРБ дојде на власт во јули 2009 година, истакна тој.
Она што ја прелеа чашата за да дојде до смена на Трајков, рече Борисов, беше гафот со лошо организираниот бизнис форум во Доха оваа недела, кога ниту еден катарски бизнисмен не се појави на настанот, кој беше закажан за средата изутрина.
Тој понатаму го пофали министерот за надворешни работи, Николај Младенов, за тоа што на крајот го реши проблемот и го презакажа форумот за подоцна истата вечер.
Но, многу политички аналитичари и набљудувачи сметаат дека главната причина за смената на Трајков е неговото противење на заглавениот проект за нуклеарната електрична централа (НЕЦ) Белене со Русија.
„Мислам дека оставката на министерот Трајков е поврзана со (претстојната) одлука за НЕЦ Белене“, рече за SETimes во петок Антониј Галабов, професор по политичка социологија и култура на катедрата за политички науки на Новиот бугарски универзитет во Софија.
„Иако двете оставки беа поднесени истиот ден, тие имаат различна позадина и важност.
Тие, исто така, ќе имаат различно политичко влијание.“
Мартин Димитров, водачот на десничарскиот Сојуз на демократските сили, исто така посочи во коментарот од петокот дека поддржувачите на проектот Белене најверојатно стојат зад отстранувањето од функцијата на министерот за економија и енергија.
Но, во извештај на Софиската новинска агенција се цитира изјавата на Трајков за новинарите по интервјуто на Борисов, дека министерот за внатрешни работи, Цветан Цветанов, бил тој што всушност ја барал оставката.
„Не беа специфицирани мотивите, освен неубедливото споменување на чудната ситуација во Катар, што е смешно“, агенцијата ја цитираше неговата изјава.
Борисов ги демантираше шпекулациите кои го поврзуваат отпуштањето на Трајков со неговото противење на проектот Белене, и рече дека целта на посетата на министрите за енергија и финансии на Москва минатиот месец беше да им кажат на Русите дека Софија не сака да гради централа.
Одлуката за проектот треба да биде донесена „само по широка јавна дебата“, изјави премиерот за јавниот радиотелевизиски сервис, посочувајќи дека ќе продолжи да ги испитува можностите за распишување референдум околу ова прашање.
По неодамнешниот скандал во врска со значително повисоките цени што ги плати националниот Здравствен осигурителен фонд за лекови минатата година во споредба со 2010 година, одлуката на Константинов за напуштање на кабинетот не беше изненадување.
Борисов го предупреди претходно овој месец дека ќе биде сменет ако не го реши проблемот брзо.
Константинов, кој беше трет министер за здравство во владата на ГЕРБ од јули 2009 година, ќе биде заменет од адвокатката Десислава Атанасова, која е моментно пратеничка од партијата на Борисов и претседателка на парламентарната Комисија за здравство.
