16/07/2007
Од Ајхан Шимшек за Southeast European Times - 16/07/07
Жените-активистки во Турција се разочарани од изборните листи, за кои велат дека силно ги поткопуваат изгледите за подобра застапеност на жените на престојните парламентарни избори на 22-ри јули. 
Помалата застапеност на жените и понатаму е голем проблем во Турција, и покрај сé поголемиот интерес и учество на жените во политиката.
Жените-кандидатки се очекува да добијат околу 30 места во парламентот од 550 члена на изборите следната недела -- во споредба со 24-те места што моментно ги имаат. 
Турција е рангирана на 127-мото место во светот во поглед на бројот на жените во парламентот.
Во изминативе два месеци жените во Турција учествуваа на големи митинзи во одбрана на секуларизмот и против претседателската кандидатура на поранешниот исламист, министерот за надворешни работи Абдула Ѓул. 
Жените-активистки и невладините организации го сочинуваат еден од најдинамичните и највлијателните сегменти на турското општество.
Сега, жените-активистки велат дека помалата застапеност на жените во парламентот претставува голема грижа, која ги попречува другите напори за надминување на половите разлики. 
Без гарантирање на поголема застапеност на жените во собранието, не може да се постигне понатамошен напредок во ставањето крај на убиствата за одбрана на честа, насилството врз жените и зголеменото учество и улога на жените во сите сфери на животот.
Здружението за образование и поддршка на жените-кандидатки (Кадер) во март започна медиумска кампања во која прашува: „Треба ли да се има мустаќи за да се стане дел од парламентот?.“ Кампањата доби широка поддршка и политичките партии ветија дека ќе вклучат повеќе жени-кандидатки во своите редови.
„Сепак, финализираните изборни листи претставуваат големо разочарување за нас“, рече Хулија Гулбахар, истакната жена-активистка и претседателка на Кадер. 
„Водачите на политичките партии, кои го имаа последниот збор за листите не ни кажуваат ништо друго освен ,Да, треба да се има мустаќи за да се стане пратеник’.“
Владејачката партија во Турција, исламски ориентираната Партија на правдата и развојот (АКП), вклучи 62 жени на своите изборни листи, но само 12 се на позиции на кои можат да бидат избрани. 
Најголемата опозициска, Републиканска народна партија (ЦХП), вклучи 55 жени-кандидатки на своите листи, но само 13 се очекува да бидат избрани, според Кадер.
Демократската партија, трета партија која се очекува да го помине прагот од 10 отсто на општите избори, има 55 жени-кандидатки, од кои само осум се на првите три позиции.
Гулбахар рече дека и покрај тоа што и некои жени-активистки се помеѓу овие кандидатки, повеќето се лични пријатели или сопруги на партиските водачи. 
„Целта на тоа што овие жени се ставаат на листите е покажување. 
Политичките партии избегнуваат вклучување на жени членки на невладини организации и жени-активистки на своите листи. 
Дури и ако има 50 пратенички во следниот парламент, нивниот придонес кон нашите напори за елиминирање на половите разлики ќе биде ограничен“, рече таа.
Гулбахар рече дека напорите ќе продолжат со национална кампања за зголемување на вклученоста на жените во структурите на политичките партии и локалната политика.
