13/07/2012
Линда Карадаку за Southeast European Times во Приштина -- 13.07.12
Новиот проект наречен „Балкански спомени“ спонзориран од ЕУ и кофинансиран од францускиот Национален аудио-визуелен институт, се очекува да ја подигне свеста и да помогне во дигитализацијата, соодветното складирање и менаџирање на огромното аудио-визуелно наследство на регионот.
„Зборот „спомен“ се однесува на сликите и звуците што ја градат заедничката историја на [регионот]. 
Секоја држава на оваа географска област е вклучена во проектот, претставена со своите национални филмски архиви или радио-телевизија“, рече за SETimes Делфине Вибо, менаџер на проектот.
Проектот ќе трае 30 месеци, а церемонијата на отворањето се одржа во Загреб минатиот месец,
Семинари за зачувување и реставрација, дигитализација и складирање на аудио-визуелни материјали, како и практична обука за проценување на колекциите и правните рамки за користење на сликите и звуците ќе се одржат во Тирана, Белград, Подгорица, Скопје и Сараево до јули 2014 година.
„Целта е да се разменат искуствата и најдобрите практики“, рече Вибо, додавајќи дека проектот, исто така, има за цел да понуди можност за заедничко промовирање на наследството на регионот на долгорочен план.
Таа објасни дека проектот ќе биде насочен кон три нивоа на учесници -- носители на одлуки, директори на архиви и професионалци, како на локално, така и на регионално ниво.
„Балканот не е само област на конфликти; истиот е и област на неверојатно плодна културна размена и силни национални идентитети, кои живеат едни до други“, рече за SETimes Сања Равлиќ, директорка на Хрватскиот аудиовизуелен центар.
„Имам многу причини да верувам дека истиот ќе прерасне во еден од најважните иницијативи на аудио-визулен план во регионот“, додаде Равлиќ.
Таа објасни дека регионалните држави веќе соработуваат на меѓународен план, но овој проект нуди „единствена можност стручњаците да ги здружат нивните ресурси, да разменат искуства и знаење“.
Другите експерти се согласуваат дека колективната меморија и култура се длабоко вкоренети во аудио-визуелната меморија, што може да се изгуби само ако не се преземат дејства за нејзино зачувување.
„Ова е простор на споделени спомени, знаење и луѓе. 
Имаме свои граници, но имаме и долга заедничка историја; тоа е очигледно важно“, рече за SETimes Петра Хофбауер од Хрватскиот аудиовизуелен центар.
„Зачувувањето на наследството на Балканот е поврзано со зачувувањето на спецификите на регионот ... 
Тие претставуваат дел од историјата на регионот“, рече за SETimes Абаз Хадо, албанскиот заменик-министер за култура.
Зачувувањето не беше претходно приоритет поради недостигот на средства, опрема и професионалци, според Ерјона Вишка од албанскиот државен архив.
„Во овие услови, неопходно е да се интервенира и да се спротивставиме на опасноста од губење на наследството на државите“, рече Вишка.
Особена корист од заедничкиот пристап е тоа што ќе ги премости постојните етнички и национални разлики.
„Етничките разлики и проблеми помалку се одразуваат во уметноста и културата отколку во која било друга област поради тоа што уметноста и културата ги поврзуваат и зближуваат луѓето“, рече Вишка.
