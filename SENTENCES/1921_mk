03/09/2004
Од Давор Коњикушиќ за Southeast European Times во Белград – 03/09/04
Новиот круг судските процеси против 17-мината обвинети за воени злосторства на фармата Овчара во близина на Вуковар во 1991 година започна оваа недела во регионалниот суд во Белград. 
Судот, во затвореното рочиште, го сослушува сведокот, кому според српскиот правен систем му беше понуден имунитет во замена за соработка.
Според изворите, судот понатаму ќе ги сослуша сведоците од Хрватска. 
Сите 17 обвинети во случајот, кој судот го започна во март, се изјаснија дека се невини по обвинението за убиство на 192 хрватски воени затвореници во ноември 1991 година.
Судскиот процес, во кој јавноста гледа тест за способноста на Србија и Црна Гора да води случаи за воени злосторства, е последица на настаните што се случија по заробувањата во Вуковар од страна на Југословенската армија на 19-ти ноември 1991 година. 
Стотици мажи беа пренесени од градската болница во местото Овчара. 
Повеќето беа тепани, убиени и закопани во масовна гробница.
Војниците на ОН ја обезбедуваа оваа локација на почетокот од 1992 година, спречувајќи го уништувањето на доказите, а истражен тим подоцна изврши ексхумација на телата на 294-те жртви.
Тројцата поранешни офицери на Југословенската армија -- Миле Мркшиќ, Веселин Шљиванчанин и Мирослав Радиќ - се соочуваат со судски процес во Трибуналот на ОН во Хаг за воени злосторства, под обвинение за издавање наредба или дозволување на масакрот.
Семејствата на жртвите, кои го следат судењето, побараа од судијата кој го води процесот, Ѓорѓе Трифуновиќ, пристап до документите поврзани со записите од болницата во Вуковар. 
Според претседателката на Здружението на исчезнати лица од Вараждин, Блаженка Ѓурѓек, на семејствата им се покажани некои информации, но не она што тие го очекувале.
„Бевме примени од Трифуновиќ и покрај тоа што јас се надевав дека ќе откриеме нешто, бевме многу разочарани. 
Вистина е дека добивме пристап до 77 протоколи, но тие не беа воопшто поврзани со 1991 година, туку со ексхумацијата во Белград“, рече Ѓурѓек.
„Сите тие протоколи се за неидентификувани лица, но јас мислам дека нешто ќе биде решено и за нив, со оглед на тоа што им се земени примероци од крвта“, додаде таа.
Хрватската Комисија за затвореници и исчезнати, исто така, ја бара документацијата.
