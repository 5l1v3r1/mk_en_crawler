29/06/2013
Дражен Ремиковиќ за Southeast European Times во Подгорица -- 29.06.13
Безбедноста на патиштата во регионот е зголемена во текот на изминатите неколку години, благодарение на засиленото спроведување на сообраќајните закони и посилни контроли од страна на полицијата, но несреќите продолжуваат да земаат животи, што ги поттикна властите да разгледуваат понатамошни мерки.
Последната несреќа се случи на 23-ти јуни, кога автобус со романски туристи излета од патот Колашин-Подгорица и падна во кањонот на реката Морача во Црна Гора.
Тамара Поповиќ, портпарол на полицијата на Црна Гора, изјави заSETimesдека 18 лица загинаа, а 29 беа повредени.
Патот долж кањонот на реката Морача, најдлабок во Европа со над 1.000 метри на некои места, е изграден пред 50 години и е еден од најопасните патишта на Балканот.
Во текот на изминатите три децении, повеќе од 1.000 лица ги загубија животите во кањонот.
Илија Јањушевиќ, началник на сообраќајната полиција во Подгорица, рече дека новиот сообраќаен закон, кој беше донесен во јануари, донесе големо подобрување.
Законот ги заостри казните против возачите кои предизвикуваат несреќи или се фатени како возат пијани.
„Во последните шест месеци, само едно лице загина во автомобилските несреќи во Подгорица, што не се случило во изминатите 20 години.
Казните се зголемени, па сега возачите можат да бидат казнети со тоа што ќе им бидат одземени [нивните] дозволи шест месеци, и, исто така, ќе бидат принудени повторно да полагаат возачки испит.
Исто така, казната сега може да биде 2.000 еврра и 60 дена во затвор.
Новиот закон ни овозможува да ги уапсиме пијаните возачи и да ги одведеме во полициски притвор додека не се отрезнат, обично во рок од осум часови.
Секој месец, ние апсиме над 300 такви возачи во Подгорица“, изјави Јањушевиќ заSETimes.
Според извештајот од Светскиот економски форум за 2012-13-та година, Црна Гора е рангирана на 93-то место од 144 држави по квалитетот на патиштата.
Македонија (108-ма), Србија (122-ра), Бугарија (129-та), Босна и Херцеговина (134-та) и Романија (142-ра) заостанувајќи зад Црна Гора, додека пак Хрватска (29-та) е најдобро рангирана во регионот.
„Финансискиот импулс во безбедноста на сообраќајот е многу важен.
Ова значи дека државите треба да имаат постојан буџет, кој ќе се издвојува секоја година за безбедноста во сообраќајот, без оглед на другите околности.
Балканските држави направија мал напредок во таа област, но сè уште недоволен“, изјави Милан Вујаниќ, професор на белградскиот Факултет за транспорт и претседател на Комитетот за безбедност во сообраќајот на Србија,SETimes.
„Мислите ли дека европските банки ни даваат пари за изградба на патишта и автопати, бидејќи тие се грижат за нас?
Не.
Тие сакаат да ја осигураат [безбедноста на] своите граѓани, од Германија, Австрија кои патуваат во Црна Гора или Хрватска на одмор“, додаде тој.
Хрватска позајми 3 милијарди евра во текот на изминатата деценија за изградба на најголемата автопатна мрежа во регионот, која опфаќа 1.500 километри.
Во април, Светската банка одобри кредит во износ од 100 милиони долари за Србија за да поправи 700 километри од патиштата.
Босна и Херцеговина во просек троши 70 милиони евра годишно за патиштата, а Црна Гора планира да потроши 40 милиони евра оваа година.
Над 3.500 луѓе дневно умираат во сообраќајни несреќи низ целиот свет.
Генералното собрание на ОН, признавајќи дека овој проблем е широко распространет, ја усвои Декларацијата за жртви во сообраќајот во 2010-та година и најави дека периодот од 2010-та до 2020-та година ќе биде деценија на Мерки за безбедност во сообраќајот.
Се проценува дека мерките за безбедност во сообраќајот ќе спасат околу 5 милиони животи во Европа во текот на овој период.
„Пред само пет години, Црна Гора имаше 12 загинати возачи на 100.000 жители.
Денес, тој број е намален на 7,4.
Црна Гора направи многу за промовирање на безбедноста во сообраќајот:
зголемување на државниот буџет за безбедност во сообраќајот, нови закони, патна сигнализација, поправки на патиштата, повисоки парични казни.
Сепак, патиштата мора да се подобрат.
Не може да возите силни и модерни автомобили на патишта кои се стари 40 години.
Ние сè уште немаме ниту еден метар автопат“, Миленко Чабаркапа, истражен судија за сообраќајни случаи од Подгорица, изјави заSETimes.
Србија има 10 загинати возачи на 100.000 жители, додека во БиХ тој број изнесува 12 на 100.000.
Спротивно на тоа, Шведска, кој е рангирана 25-та во извештајот на Светскиот економски форум за квалитет на патишата, има само 2 смртни случаи на 100.000 жители.
„Мислам дека ова е последно предупредување дека старите патишта не се корисни повеќе и дека властите треба веднаш да започнат со изградба на автопат, без разлика колку тоа ќе чини.
Подобро е да чини пари отколку живот, нели?", Ник Степиќ, 31-годишен, електроинженер од Подгорица, изјави заSETimes.
Црна Гора одвои околу 45 милиони евра од државниот буџет за одржување на патиштата оваа година.
Властите зборуваат за изградба на првиот автопат во земјата повеќе од една деценија.
Патот долг 170 километри кој го поврзува брегот на Црна Гора со границата на Србија ќе чини околу 3 милијарди евра, според некои проценки.
Што може да се направи за спречување на сообраќајните несреќи во вашата земја?
Кажете ни во коментарите..
