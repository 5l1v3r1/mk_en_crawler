07/12/2007
Од Пол Чиочиу за Southeast European Times во Букурешт -- 07/12/07
Романските државни истражувачи поднесоа кривична пријава до Врховниот суд на земјата на 7-ми ноември, против поранешниот шеф на романскиот Центар за надворешно разузнавање и петмина поранешни романски дипломати, во кое ги товарат за терористички дејства во 1980-тите.
Историчарите во државниот Институт за истражување на комунистичкиот криминал во Романија (ИИЦЦР) ги обвинија генерал Николае Плесита и поранешните дипломати -- Дан Михоц, Константин Чобану, Јон Константин, Јоан Лупу и Јон Греку -- за обид за убиство на романските опозициски водачи во Западна Европа во 1981 година.
Во кривичната пријава што ИИЦЦР ја поднесе до Високиот суд за казација и правда се вели дека петмината предизвикале состојба на страв и паника помеѓу противниците или потенцијалните противници на режимот.
Петмината беа осомничени за тероризам уште во 1984 година, кога во германскиот весник Die Welt беше објавен натпис кој ги поврзуваше со кампањата на писма-бомби.
Обвиненијата на ИИЦЦР се засновани на официјални документи, сведоштва, натписи во печатените медиуми, како оној во Die Welt, и документи од архивите на тајните служби во Романија, Унгарија, поранешна Источна Германија и САД.
По истрагата ИИЦЦР ги вклучи следниве обвиненија во нивната кривична пријава против петмината мажи:
убиство од прв степен, обид за убиство, киднапирање, физичка и психичка злоупотреба, кршење на законите за користење експлозивни материјали и користење на фалсификат во официјалните документи.
Како дел од напорите за елиминирање на противниците на режимот, биле правени направи во вид на писма и биле испратени по пошта до тројца добропознати прогонети -- Пол Гома, Николае Пенеску и Сербан Ореску.
Доказите, исто така, ги поврзуваат осомничените и со други терористички напади, напади со отровен гас и киднапирање и атентат на други лица.
Плесита веќе е под истрага дека го ангажирал терористот Илич Рамирез Санчез, познат и како Карлос Чакалот, да ги убие романските дисиденти.
Помеѓу другите терористички активности, Санчез подоцна ги изврши и нападите врз радио-станицата Слободна Европа во Минхен.
Дан Михоч, моментно шеф на Бритиш петролеум Романија, ги отфрли обвиненијата против него и рече дека како поранешен офицер на Секуритате испратен во Романската амбасада во Бон, тој само учествувал во економските и техничките или научните активности.
Пет романски дипломати беа прогласени за персона нон грата од страна на западногерманската влада во 1984 година, десет дена откако поранешниот диктатор Николае Чаушеску го посети Бон за да се состане со поранешниот канцелар Хелмут Кол.
ИИЦЦР беше формиран да ги испита и идентификува злосторствата, злоупотребите и кршењата на човековите права што се случиле за време на комунистичкиот режим во Романија, како и да ги извести државните одделни за кривични истраги кога ќе бидат откриени такви случаи.
Ова е четврто обвинение поднесено од страна на ИИЦЦР до Високиот суд.
Претходно институтот поднесе пријави против претставниците на Секуритате кои регрутирале малолетници, 210 команданти на затвори обвинети за геноцид и поранешниот полковник на Секуритате Георге Ениу, кој беше обвинет за злосторства против човештвото.
Ениу започнал со испитување на студентите уапсени по немирите на младината во 1956 година.
По 1960 година, тој беше назначен во Општинскиот оддел на Секуритате во Букурешт, каде што применувал некои од најсуровите методи на тортура во арсеналот на Секуритате, вклучително и самици, изгладнување, мавање по табаните на затворениците и тепање на затворениците со вреќи песок, според ИИЦЦР.
