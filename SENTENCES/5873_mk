16/06/2011
Од Билјана Пекушиќ за Southeast European Times во Белград – 16/06/11
Напорите на Србија за оставање на југословенските конфликти во минатото повторно беа ставени во фокусот оваа недела, кога земјата беше домаќин на конференција за стратешките воени партнери на НАТО.
Настанот, кој се одржуваше во Белград до средата (15-ти јуни), собра претставници на околу 60 земји, како и на НАТО, Партнерството за мир, Медитеранскиот дијалог, Истанбулската иницијатива за соработка и Русија.
Изборот на место, велат експертите, беше голем показател за промените кои се случија во Србија и во регионот.
Само пред 12 години, Белград беше бомбардиран од НАТО како дел од меѓународната операцијата против воените сили на Слободан Милошевиќ.
„Конференцијата на НАТО во Белград има големо симболично значење“, рече воениот аналитичар Љубодраг Стојадиновиќ за SETimes.
„Се работи за еден вид помирување на Србија со модерниот свет и нејзиниот регион, јасен знак дека повеќе не сме наклонети кон конфликти, туку кон светска соработка за безбедноста.“
Според Генералштабот на српската армија, генерал Милоје Милетиќ, настанот потврди дека Србија е сега „призаена како сигурен партнер во глобалната одбрана и безбедност“.
„Сакаме да го искористиме искуството на НАТО и нивните команди, заедно, за развивање вештини во областа на доктрината, воената организација, обуката на командите, офицерите и единиците.
Сакаме да развиеме водство и воено-економска соработка со земјите кои имаат интерес“, рече Милетиќ.
Претставниците на НАТО, пак, ја опишаа Србија како клучен партнер и рекоа дека односот носи корист за сите страни.
„Задоволни сме од новиот правец кој Србија и НАТО го зазедоа“, рече претседателот на Воениот комитет на НАТО, Џампаоло ди Паоло.
Србија е членка на Партнерството за мир од 2006 година.
Армијата на земјата помина низ темелни промени, што ја направи компатибилна со стандардите на НАТО.
Во 2007 година Србија усвои резолуција за воена неутралност.
Но, според врховниот командант на Сојузничката командна трансформација, генерал Стефан Абриал, ова не претставува пречка за соработката со НАТО.
„Србија е клучен фактор за безбедноста на Западен Балкан, а НАТО е отворен за соработка.
Сакаме исто ниво на соработка како и Србија и целосно ја прифаќаме одлуката на секоја суверена држава“, рече Абриал на конференцијата.
НАТО е сé уште чувствителна тема меѓу многу Срби, при што десничарските партии и националистичките организации жестоко се противат на поблиските врски со Алијансата.
Во предвечерјето на конференцијата, противниците организираа протести и го запалија знамето на НАТО.
„Владата гази на болни спомени на српскиот народ со внесување на земјата низ задната врата на НАТО“, рече заменик-претседателот на Српската радикална партија, Драган Тодоровиќ, за SETimes.
Но, во говор на конференцијата министерот за одбрана, Драган Шутановиќ, ги отфрли ваквите тврдења, велејќи дека соработката со Алијансата е дел од едни поопшти напори за градење на меѓународните врски.
„Србија значително ги подобри односите со НАТО, но исто така и соработката со сите пријателски армии во светот“, рече Шутановац.
„НАТО целосно ја почитува нашата позиција на воена неутралност и вратата за соработка е целосно отворена, а нивото и модалитетите на соработка ќе се дефинираат како што ќе одлучиме“, истакна Милетиќ.
