09/04/2012
Линда Карадаку за Southeast European Times во Приштина -- 09.04.12
Аналитичарите во Косово сметаат дека посетата на премиерот Хашим Тачи на САД минатата недела беше важен чекор за да се задржи учеството на САД и нивната помош во смирувањето на тензиите со Србија, и да се одржи Косово на патот кон интеграцијата во ЕУ.
Тачи го посети Вашингтон на разговори околу улогата на Косово на Балканот.
Тој во средата (4-ти април) се состана со американската државна секретарка Хилари Клинтон, а во четвртокот со американскиот заменик-претседател Џо Бајден.
Тачи побара продолжување на американската улога, не само во Косово, туку и во целиот Западен Балкан.
„Премиерот Тачи побара од заменик-претседателот Бајден САД да продолжат да играат решавачка улога и да останат промотори на интегративните процеси за Косово во евроатланските структури“, се вели во соопштението од кабинетот на премиерот.
Во изјавата на Белата куќа се вели дека Бајден ја повторил американската поддршка за суверенитетот на Косово и му честитал на Тачи за напредокот во дијалогот меѓу Приштина и Белград.
„Соединетите Американски Држави силно го поддржуваат дијалогот и очекуваат целосно спроведување на договорите постигнати меѓу Косово и Србија, што ќе биде од корист за луѓето во двете држави.“
По состанокот со Клинтон, Тачи рече дека сите земји во регионот ја делат истата цел и истата визија за европската интеграција и членството во НАТО.
„Но, за да се случи тоа, сé уште ни треба силен фокус и присуство на Соединетите Американски Држави и ЕУ, не само во Косово, туку и во останатиот дел од Западен Балкан“, додаде тој.
Косово и Србија неодамна се согласија на компромис, кој му овозможува на Косово да се претставува себеси на регионалните разговори со тоа што ќе се нарекува „Косово*“ -- при што фуснотата означува:
„Овој натпис не ги прејудицира позициите во врска со статусот, и е во согласност со ОНСБ 1244 и Мислењето на МСП за косовската декларација за независност“.
Договорот беше првично поздравен како многу важен чекор кој, исто така, й овозможува на Србија да добие кандидатски статус во ЕУ, но претставниците на двете земји, во рок од неколку денови, напуштија неколку состаноци поради несогласувањата околу тоа како треба да се идентификува Косово.
Србија, исто така, објави претседателски, парламентарни и локални избори на 6-ти мај, за кои вели дека ќе го вклучат Косово.
Приштина се закани дека ќе го прекине гласањето на своите граници, ако треба и со сила.
Илир Ибрахими, заменик-претседател и главен оперативен директор на Американскиот универзитет во Косово, рече дека САД продолжуваат со својот интерес за зачувување на територијалниот интегритет на Косово.
„Мислам дека прашањето на северот треба да биде решено од косовската страна, со помош на меѓународните пријатели, и со гарантирање дека сите права на српските граѓани на северот се предвидени со уставот на Република Косово“, рече Ибрахими за SETimes.
Рамадан Иљази, коосновач на косовското движење Фол (Кажи гласно), рече дека косовските политичари отсекогаш биле скептични за надворешната политика на ЕУ, особено за нејзината улога како посредник во односите меѓу Косово и Србија.
„Затоа Косово инсистираше на американската улога во последните преговори.
Посетата е за да се потврди американската поддршка за Косово, поддршката за договорите постигнати во дијалогот меѓу Приштина и Белград и охрабрувањето на Тачи да го продолжи овој процес“, рече Иљази за SETimes.
Иљази рече дека ситуацијата во северно Косово е нестабилна и дека треба да се најде нов модус вивенди, „кој треба да биде процес што води до вклучување на паралелниот систем на северот во генералниот систем на државата Косово, како што беше направено со општините Грачаница и Штимље“.
