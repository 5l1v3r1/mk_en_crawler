11/11/2005
Од Игор Јовановиќ за Southeast European Times во Белград – 11/11/05
Во препораките презентирани во средата (9-ти ноември) ЕУ ја предупредува Црна Гора да не презема какви било чекори во врска со референдумот за независност додека не биде постигнат широк консензус за тоа како истиот треба да се спроведе. 
Во спротивно Унијата вели дека исходот нема да биде прифатен од страна на меѓународната заедница.
Прашањето треба „да се реши на начин кој ќе значи зачувување на внатрешната и регионалната стабилност и ќе биде компатибилен со контринуираниот напредок на Србија и Црна Гора“ кон членството, се вели во изјавата на ЕУ упатена до претставниците на „тројката“ на блокот - актуелниот претседател на ЕУ, Велика Британија, нејзиниот наследник, Австрија, како и Европската комисија (ЕК).
Британскиот и австрискиот амбасадор, Дејвид Гован, и Герхард Јандл, како и шефот на делегацијата на ЕК во Србија и Црна Гора, Јозеп Ловерас, им ги презентираа препораките на водачите на црногорските парламентарни партии во Подгорица.
Брисел го признава правото на Црна Гора за организирање на референдум за отцепување од Србија и Црна Гора, лабавата држава која ја замени поранешна Југославија - или она што остана од неа - во 2003 година. 
Сепак, ЕУ смета дека владата на премиерот Мило Ѓукановиќ, која е жесток застапник на идејата за независност, треба да постигне договор со црногорските партии кои се противат на овој чекор, со Србија и со меѓународната заедница.
Исто така, Брисел инсистира на тоа дека Подгорица треба да ги почитува заклучоците на Венецијанската комисија, телото поддржано од ЕУ кое ги подготвува правилата за процесот на референдумот.
Владејачките и опозициските партии во Црна Гора и даваат свое толкување на последната порака од ЕУ. 
Според Ѓукановиќ, пораката претставува „одговор на поканата од Црна Гора до сите заинтересирани страни да му се приклучат на дијалогот во врска со референдумот“.
Тој им рече на претставниците на ЕУ дека Подгорица е подготвена да ги почитува „не само стандардите туку и добропознатата европска политика и да ги прифати сите сугестии на Венецијанската комисија, кои се базираат на компаративната практика во европските земји“.
Во меѓувреме, водачот на опозициската Социјалистичка народна партија, Предраг Булатовиќ, ги поздрави препораките, додавајќи дека сега е подготвен за дијалог со меѓународната заедница. 
Црногорските партии кои се противат на независноста веќе испратија писмо до високиот претставник на ЕУ, Хавиер Солана, во кое се вели дека нема потреба од референдум и се тврди дека таквото гласање би ја загрозило европската перспектива на државната заедница.
Во Белград српските официјални претставници ја сфатија изјавата на ЕУ како поддршка за нивниот повик да им се овозможи на околу 260.000 црногорски државјани кои живеат во Србија да гласаат на референдумот. 
Според сегашниот црногорски закон само жителите можат да гласаат. 
Голем број аналитичари сметаат дека вклучувањето на други лица би можело да ја наруши рамнотежата на штета на независноста.
Венецијанската комисија ќе се состане во средината од декември за да ја подготви анализата на хармонизацијата на црногорската легислатива поврзана со референдумот со меѓународните стандарди.
Во меѓувреме, шефот на делегацијата на ЕК, Ловерас, во четвртокот отпатува за Белград, каде што ќе го презентира извештајот за напредокот на ЕК за Србија и Црна Гора. 
Тој истакна дека изгледите за потпишувањето на Спогодбата за стабилизација и асоцијација зависат од референдумот за независност, како и од соработката на Србија со Трибуналот на ОН и нејзиниот пристап кон процесот на решавање на статусот на Косово.
