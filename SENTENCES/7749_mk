22/02/2013
Младен Драгојловиќ за Southeast European Times во Бања Лука -- 22.02.13
Министерството за здравство на Република Српска вели дека има план за модернизација на медицинските згради и подобрување на општите работни услови во објектите кои сè уште во голема мера не ги исполнуваат стандардите на ЕУ, скоро две години по вооружениот конфликт во Босна и Херцеговина (БиХ).
„Плановите за оваа година вклучуваат завршување неколку проекти во различни градови на РС, како што е општата болница во Невесиње, центарот за судска медицина во Соколац и неколку други. 
Планираме да ги завршиме проектите на центрите за хемодијализа во Фоча и Требиње“, рече за SETimesНаташа Алексиќ, портпаролка на Министерството за здравство.
Некои болници во БиХ датираат од раниот 20-ти век, како што е случајот со источната сараевска болница позната како Касиндол, која е изградена во 1921 година како санаториум за белодробни заболувања. 
Објектот е претворен во болница во раните 1990-ти години, кога пристигнаа првите ранети војници и цивили од вооружените конфликти.
„Немаше друга болница во близина на фронтот и ние одеднаш моравме да се справуваме со пациенти какви што сме немале никогаш. 
Беше тешко, особено поради неискуството со вакви рани. 
Немавме опрема и соодветно сместување за ранетите“, рече за SETimesСлавко Здрале, менаџер на Касиндол.
„Очекуваме многу од Министерството за здравство на РС. 
Колку што знам, планот е да се изгради нова болница со неопходната опрема во согласност со стандардите на ЕУ. 
Во сегашната состојба, болницата е со векови далеку од овие стандарди. 
Лекарите и другиот медицински персонал се обидуваат да обезбедат најдобра можна нега за пациентите, но тоа е честопати невозможно“, рече Здрале.
Персоналот прави слични напори и во другите медицински капацитети во РС, како што е клиничкиот центар на Бања Лука. 
Центарот има две локации, една во градот, во старите згради каде што условите се толку лоши што и по неколку денови оваа зима немаше греење. 
На втората локација, на ридот Паприковац, е помодерен, но му се потребни поправки.
Ненад Стевандиќ, оториноларинголог во клиничкиот центар во Бања Лука, е скептичен во врска со плановите за реконструкција.
„Моите колеги и јас вложуваме напори да имаме ЕУ стандарди, но тоа е тешко поради недостигот на опрема. 
Очекувам подобрувањата по реконструкцијата на зградите да бидат повеќе во согласност со стандардите на ЕУ, што мора, исто така, да ги задоволи и потребите на пациентите, а не потребите на претставниците на Министерството за здравство“, рече Стевандиќ заSETimes.
