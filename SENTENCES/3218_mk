03/05/2006
Од Давор Коњикушиќ за Southeast European Times во Белград – 03/05/06
Четвртиот круг разговори со кои посредуваат ОН помеѓу делегациите од Белград и од Приштина треба да започне в четврток (4-ти мај). 
На агендата овојпат е проблематичното прашање на Митровица, северен косовски град поделен по етничка линија и место на чести судири во текот на изминатите години.
Како и со другите важни прашања на агендата на разговорите за статусот, двете страни имаат дијаметрално спротивставени ставови кога станува збор за иднината на Митровица. 
Делегацијата од Приштина ќе се застапува за воспоставување на две општински единици во Митровица, кои ќе му одговараат на извршниот совет што ќе биде контролиран од меѓународен администратор во следните години. 
Српските преговарачи, за разлика од тоа, се за две сосема одделни општини, при што северна Митровица ќе биде дел од предложеното групирање на српските општини со блиски врски со Белград.
Косовската страна го отфрли овој пристап, сметајќи го за обид за поделба на покраината со создавање на етнички енклави.
Учесниците ја опишаа претходната рунда разговори - кои допрва треба да го допрат прашањето на статусот - за срдечна и конструктивна. 
Сепак, страните претежно не беа во состојба да ги усогласат своите фундаментално различни визии за Косово.
Заменикот на претставникот на ОН Марти Ахтисари, Алберт Рохан - кој претседава со разговорите - го опиша ќор-сокакот како „вознемирувачки“. 
Србите, рече тој, предвидуваат голем степен автономија за општините и минимална улога за централната власт, додека Албанците бараат посилна улога за централната власт. 
Децентрализацијата треба да важи за сите општини и да се базира на принципот на етничка неутралност, но Србите инсистираат на примена на етничкиот принцип во сите општини каде што Србите формираат мнозинство, според Рохан.
Слободан Самарџиќ, член на преговарачкиот тим за Белград, вели дека главната цел на децентрализација е враќањето на бегалците, безбедност и слобода на движењето. 
Важно е да се создадат нормални услови за Србите кои живееја во последниве шест години во дискриминалција, вели тој.
Српската страна сака ваквите гаранции да бидат вклучени во договорот за статусот и да не бидат оставени за подоцнежните разговори во Косово.
Албанските преговарачи велат дека ја одобруваат автономијата, но не на начин кој води до создавање на ентитет. 
Тие инсистираат на тоа дека нивниот концепт на општините се заснова на европски принципи, што значи функционални и одржливи општини.
„Ние вложивме напори да обезбедиме функционални и применливи сугестии кои би воделе до конечниот статус, независно и суверено Косово со сите гаранции за националните малцинства, вклучувајќи ги и Србите. 
Србите треба да имаат право да носат одлуки на локално ниво“, рече претседателот на приштинската делегација, косовскиот заменик-премиер Љутфи Хазири.
Двете страни, во меѓувреме, изразија противење на предлогот што го подготви Рохан и експертскиот тим на ОН.
ОН управува со Косово од средината на 1999 година, кога воздушната војна на НАТО ги прекина српските остри мерки врз сепаратистите од етничките Албанци, принудувајќи го Белград да се откаже од контролата врз покраината. 
Косово официјално останува дел од Србија, додека конечниот статус треба доправа да се одреди. 
Во април Контакт-групата рече дека прашањето на статусот треба да се реши до крајот на оваа година, како и дека решението мора да биде прифатливо за сите граѓани.
