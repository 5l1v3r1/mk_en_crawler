19/04/2010
Од Ерол Измирли за Southeast European Times во Истанбул -- 19/04/10
Кандидатот Дервиш Ероглу привлече нешто повеќе од 50 отсто од гласовите во неделата (18-ти април), станувајќи новиот претседател на турскиот дел од поделениот остров Кипар. 
Според Врховиот изборен одбор, Ероглу доби 50,3 отсто од гласовите, додека актуелниот Мехмет Али Талат заостануваше со 42,8 отсто, како што предвидуваа анкетите.
Ероглу, поранешен премиер на северниот дел на Кипар, ја предводи Партијата за национално единство (УБП). 
Тој стана третиот претседател на отцепената држава основана по воената интервенција на Турција во 1974 година, која уследи по воениот удар поддржан од Атина, со цел повторно обединување на островот со Грција.
Во својата прва изјава по прогласувањето на победата, Ероглу вети „топли односи со татковината Турција“, истовремено велејќи дека ќе ги продолжи преговорите со администрацијата на кипарските Грци.
„За да ги одбраниме правата на нашиот народ на преговарачката маса, за да постигнеме чесен, остварлив договор, разговорите ќе продолжат“, рече тој.
Признавајќи го поразот, Талат рече дека неговиот „сон за решавање на конфликтот е сé уште жив ... 
Јас ќе сторам сé за да обезбедам решение во текот на остатокот од мојот живот“.
За време на кампањата Ероглу остро го критикуваше Талат за прифаќањето на идејата за единствен суверенитет за Кипар. 
Ероглу инсистира на тоа дека секој договор со кипарските Грци треба да биде заснован на дводржавно решение на еднакви суверени права. 
Кипарските Грци жестоко ја отфрлија таа идеја.
Портпаролот на кипарската меѓународно признаена влада рече дека изборот на Ероглу е „негативен настан, имајќи ги предвид позициите што г-дин Ероглу ги има и изразува“.
„Сега е важно да се дојде до основите на овој настан, како ќе ги решаваме работите, каква ќе биде нашата тактика, за да можеме да ги спроведеме целите на нашето решение“,изјави портпаролот Стефанос Стефану за Кипарската радиотелевизија.
Талат и кипарскиот претседател Деметрис Христофиас остварија повеќе од 70 кругови состаноци во текот на изминатата година и половина, подгревајќи ги надежите за решение до крајот на оваа година. 
Судбината на разговорите ќе има значително влијание на кандидатурата на Турција за ЕУ; секој ќор-сокак ќе го искомплицира тоа патување.
Турскиот претседател Абдула Ѓул му честиташе на Ероглу по затворањето на избирачките места, велејќи во писмена изјава дека очекува новиот претседател да вложи [максимални] напори за финализирање на преговорите [за повторно обединување]“, како што направи и Ѓул.
Турскиот премиер Реџеп Тајип Ердоган испрати слична порака, додавајќи дека се надева оти разговорите ќе бидат успешно завршени до крајот на годинава.
