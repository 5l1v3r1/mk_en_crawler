24/01/2011
Од Алакбар Рауфоглу за Southeast European Times -- 24/01/11
Новиот американски амбасадор во Турција, Франсис Рикардоне, во четвртокот (20-ти јануари) допатува во Анкара, во време кога се шират гласини дека американско-турските односи се заслабнати. 
Рикардоне рече дека ќе преземе чекори за подобрување на односите.
„Турција е многу важна држава како за нејзиниот регион, така и за САД. 
Со секој изминат ден таа станува сé поважна, сериозна и влијателна држава“, рече Рикардоне пред насобраниот народ кој го дочека на аеродромот во Анкара.
Но, амбасадорот може да се соочи со тешкотии, бидејќи двете страни и понатаму се соочуваат со сериозни предизвици.
Со години имиџот на САД меѓу Турците е претежно негативен. 
Неодамнешно истражување на Metropoll покажа дека 42 отсто од Турците ги сметаат САД за најголема меѓународна закана -- највисок процент за една држава.
Ваквите резултати се „вознемирувачки, но не и изненадувачки“, рече поранешниот турски амбасадор Шукру Елекдаг за SETimes.
„Оваа ситуација не е предзвикана од домашните промени во Турција“, рече Елекдаг. 
„Морам да ја кажам целата вистина тука: САД никогаш не й го дадоа на Турција оној степен на поддршка што й е потребен за распуштање на ПКК.“
Ветеранот-дипломат, кој е сега член на Турско-американската парламентарна група за пријателство, рече дека е време двете земји да спроведат детална проценка на нивното пријателство и да направат прилагодување ако биде потребно.
Нуредин Авци (28), дипломиран студент на анкарскиот Блискоисточен Технички универзитет, рече дека „мислењата се менуваат, врз основа на тоа што слушаме и гледаме во печатот“.
„Според она што го гледаме на телевизија и во весниците, Анкара има едно мислење за светот, а Вашингтон друго. 
Но, сојузничките сили се фокусираат на иднината и работат за истите цели. 
Тоа ги прави сојузници“, рече тој.
Неодамна, њујоршкото Американско турско општество беше домаќин на дискусија за турско-американските врски.
Говорејќи на настанот, Џошуа Волкер, моментно на постдокторски студии на Краун центарот за блискоисточни студии, рече дека иако односите беа честопати слаби во текот на претходните администрации, тие добија нов интензитет откако американскиот претседател Барак Обама дојде на власт.
Бројните официјални посети од Турција кои се одржаа минатата година покажуваат како работите се подобрени, рече тој.
Во изјавата за SETimes, Волкер рече дека турските перцепции за САД се многу обоени од страна на медиумите.
„Негативните чувства може да се припишат на перцепциите дека американскиот стил и суштина на надворешната политика е спротивна на турската“, рече тој. 
„Растечката самодоверба на Турција доведе до чувство дека секоја разлика и перципирана навреда треба да реши со поголема сила и националистички аргументи.“
