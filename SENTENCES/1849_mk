23/09/2004
Од Марија Лазарова за Southeast European Times во Скопје - 23/09/04
Македонската Влада подготви збир приоритети и долгорочни насоки за процесот на европска интеграција на земјата.
Позната како Национална стратегија за европска интеграција, таа ги определува целите кои Македонија треба да ги исполни во голем број области, како што е владеењето на законот, економските и социјалните реформи, хармонизацијата со легислативата на ЕУ, како и промените во јавната администрација.
Пристапот во ЕУ претставува „главен приоритет на Владата“, рече заменик-премиерот Радмила Шеќеринска, задолжена за процесот на интеграција.
„Нам ни е потребна оваа стратегија бидејќи треба да се постави рамка за сите ние да знаеме со какви промени ќе се соочиме во следниот период.
Ние треба да бидеме подготвени за овој процес кој ќе трае некое време и треба да знаеме како да избегнеме евентуални проблеми.“
Шеќеринска вели дека стратегијата има неколку главни карактеристики.
„На некој начин ова е обединувачка стратегија, која се однесува на општиот развој на земјата.
Документот е подготвен од страна на домашните експерти како долгорочен, а не како документ за еднократна употреба.
Владата и Парламентот ни дадоа целосна поддршка за овој документ.“
Стратегијата повикува на цврсто поврзување на економската и социјалната политика со целите на пристапот во ЕУ, со акцент врз одржувањето на макроекономската стабилност, создавањето на услови за забрзување на растежот и зголемувањето на бројот на вработените, како и обезбедувањето на целни служби за социјална сигурност за намалување на социјалните последици од транзицијата и намалувањето на јазот во нејзиното спроведување.
„Македонија мора да изврши реформа на својата администрација со цел да ја оспособи за понесувањето на товарот на интеграцијата во ЕУ“, како што се вели во документот, кој ја истакнува потребата од сеопфатни реформи во економскиот, политичкиот и правниот систем, како и воспоставување на институции неопходни за слободниот проток на стоки, капитал и услуги во ЕУ.
Исто така, предвидени се и подобрувања на политичкиот и социјалниот систем на Македонија, вклучувајќи и подобри техники на подготвување на закони и поефикасни парламентарни процедури, како и поригорозен надзор врз спроведувањето на законите.
Стратегијата од властите бара тие да осигурат независност на судовите, да ја водат правдата и внатрешните работи во Македонија поблиску до стандардите на ЕУ, да преземаат ефикасни мерки за борба против организираниот криминал и да ја засилат регионалната соработка во оваа област.
Подобреното финансирање на судството и користење на ресурсите, вклучувајќи ја и компјутеризацијата на судовите, претставува, исто така, приоритет.
