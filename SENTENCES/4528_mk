29/05/2009
(Вол стрит џрнал, Софија ечо, Сајпрус мејл - 29/04/09; AФП, АП, Софија ечо, Еуопсервер, ЕурАктив - 28/05/09; Еуроњус, Еуопсервер, ЕурАктив - 27/05/09; Еуроњус, Европски парламент - 26/05/09)
Гласачките места ќе бидат отворени во Велика Британија и Холандија на 4-ти јуни, кога двете земји ќе станат првите држави на ЕУ што ќе ги изберат своите претставници во следниот Европски парламент (ЕП). 
Повеќе од една недела пред да се случи ова, естонски државјаник стана првиот граѓанин на ЕУ што гласаше онлајн, една секунда откако започна виртуелното гласање во четвртокот изутрина (28-ми мај).
Четири часа подоцна, бројката на естонски гласачи што го искористија овој метод за да ги избрат новите шестмина членови на ЕП од земјата, беше повеќе од 4.000. 
Сепак, набљудувачите не се сигурни дали гласањето онлајн, кое не се користеше на претходните избори за ЕП, ќе помогне да се зголеми одѕивот на гласачите.
Анкетата на јавното мислење што ја спроведе Евробарометар во февруари и март покажа дека, во просек, само 34 отсто од лицата со право на глас во блокот од 27 држави имаат намера да гласаат на најголемите транс-национални избори досега. 
Цели 15 отсто рекле дека сигурно нема да гласаат.
Но, новата анкета објавена во вторникот покажа значителни промени во двете групи. 
Анкетата спроведена од ТНС Опинион претходно овој месец покажа дека 43 отсто од Европјаните ќе гласаат. 
Други 6 отсто од 27.218 испитаници рекле дека „најверојатно“ ќе гласаат. 
Бројот на луѓето што рекле дека нема да гласаат паднал во просек 10 отсто.
Анкетата во мај покажа дека одѕивот на гласачите, најверојатно, ќе биде највисок во Грција и Ирска, и ќе изнесува 66 отсто. 
Резултатите за Бугарија (34 отсто) и Романија (30 отсто) покажаа дека процентот на гласачите кои ќе учествуваат на изборите на 7-ми јуни ќе биде нешто повисок од 29-те отсто регистрирани за двете држави во 2007 година, кога тие за првпат ги избираа своите европарламентарци. 
Скоро половина од кипарските гласачи (48 отсто) се очекува да излезат на гласање, на вторите избори за ЕП откако грчкиот дел од островот пристапи во ЕУ во 2004 година.
Процентот на Бугарите што не планираат да излезат на гласање остана непроменет помеѓу двата избори, и изнесува 14 отсто -- највисок во Унијата. 
Четири петтини од нив не веруваа дека изборите ќе променат нешто. 
Недостатокот на информации за ЕП и чувството дека тие не се доволно застапувани од европарламентарците беа другите причини што ги наведоа британските испитаници кои велат дека дефинитивно нема да гласаат.
Загрижен за потенцијално рекордно нискиот одѕив на гласачите според анкетата на Евробарометар, ЕП настојува да го поттикне интересот на гласачите креирајќи голем број профили на полуларните бесплатни веб-страници на социјални мрежи, со голем број информации за легислативата и другите институции на ЕУ.
И додека изборните кампањи низ целиот блок се опишуваат како претежно неинтересни, не е познато дали ваквиот пристап негативно се одразува на интересот на гласачите, кој порасна од 44 отсто во анкетата од февруари-март на 53 отсто во моментов.
Невработеноста, економскиот раст и криминалот остануваат прашања од најголем интерес за европските гласачи, со оглед на тоа што изборите за следното законодавно тело на ЕУ од 736 места се одржуваат во време на најголемата економска криза во последниве 60 години.
Иако се очекува централно-десничарската Европска народна партија повторно да биде најголема група во следниот ЕП, расте загриженоста дека радикалните десничарските партии, екстремните партии и партиите фокусирани на едно прашање, може да освојат скоро четвртина од местата.
„Колку е помал одѕивот, толку е поголема веројатноста екстремните партии да постигнат добри резултати и затоа оние кои се вистински мотивирани ќе излезат и ќе гласаат“, рече Џеки Дејвис, аналитичар на бриселскиот Европски политички центар.
