19/07/2011
Менексе Токјај за Southeast European Times -- 19.07.11
За време на посетата на Северен Кипар претходно овој месец, турскиот министер за надворешни работи, Ахмет Давутоглу, рече дека очекува конфликтот да се реши пред Кипар да го преземе ротирачкото претседавање со ЕУ -- амбициозна цел со оглед на тоа што останува да се решат уште многу прашања.
Стравувањето е дека под раководството на Кипар, кое треба да почне во втората половина на 2012 година, односите ЕУ-Турција може да се замрзнат.
Но, Ахмет Созен, директор на Кипарскиот центар за политика и експерт на Одделот за меѓународни односи при Источномедитеранскиот универзитет, тврди дека процесот на пристапување на Турција во ЕУ не е единствената детерминанта што ги поттурнува преговорите нанапред.
„Партијата АК ќе остане посветена за решение дури и да нема никаква шанса за членство на Турција во ЕУ“, рече тој за SETimes.
Сепак, значајно е дека генералниот секретар на ОН, Бан Ки-мун, кој беше домаќин на нов круг разговори меѓу водачите на грчките и турските Кипарци во Женева на 7-ми јули, наметна прецизна временска рамка.
„До октомври водачите ќе можат да објават дека постигнале доближување за сите суштински прашања“, рече тој на прес-конференција.
Во следните месеци, тимот на ОН се очекува да преземе поактивна улога во мировниот процес додека водачите на кипарските Грци и Турци ги интензивираат нивните разговори до октомври.
Тогаш, во случај на консензус за суштинските прашања -- членството во ЕУ, економијата, управувањето, безбедноста, имотот и територијата -- пред крајот на годината се планира меѓународна конференција за Кипар на високо ниво, под покровителство на ОН.
„ОН се менуваат кон поактивна улога во доближувањето на страните и премостување на предлозите“, тврди Созен, истовремено предупредувајќи дека „ОН овојпат треба подобро да играат со своите карти“.
Успехот на оваа конференција -- која ги вклучува гаранторските држави (Турција, Грција и Велика Британија) и ЕУ -- ќе води до конечно решение и референдум за двете страни до мај, пред кипарските Грци да го преземат претседателствувањето со ЕУ.
Сепак, спомените за референдумот во 2004 година се сé уште свежи, кога кипарските Турци гласаа за повторно обединување, а грчката страна го отфрли.
Дидем Акјел, од турско/кипарскиот проект на Меѓународната кризна група, изјави за SETimes дека „водачите итно мора да почнат со подготовка на јавното мислење на двете страни за компромис, ако сакаат да добијат позитивен резултат на истовремените референдуми“.
Од друга страна, се чини дека меѓународната заедница станува сé позаситена од кипарското прашање и непопустливоста на двајцата водачи.
„Водачите во Кипар и Турција мора да погледнат напред кон иднината, и економската и политичката полза што трајното мировно решение на кипарскиот проблем ќе ги донесе за сите страни, наместо да губат време обидувајќи се да го толкуваат сегашното статус кво“, рече заменик-претседателот на Обединети демократи на Кипар, Праксула Антониаду Кириацу, за SETimes.
Покрај тоа, рече тој, „Партијата АК и премиерот Ердоган имаат златна можност не само да докажат дека се за решение, туку и вистински да придонесат за остварување на самото решение“.
