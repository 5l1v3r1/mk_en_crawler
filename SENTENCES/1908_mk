06/10/2004
(ЕУобсервер - 06/10/04; AФП, ФТ, ББС, ЕУполитикс, РФЕ/РЛ, Медиафакс, Хрватски информативен центар - 05/10/04)
Извештаите на Европската комисија (ЕК), објавени во средата (6-ти октомври), даваат зелено светло за влезот на Бугарија и Романија во ЕУ во 2007 година. 
Според предложената „заштитна клаузула“, сепак, членството на двете земји би можело да се одложи за една година, ако тие попуштат во своите реформски напори.
„Бугарија и Романија ги исполнија политичките критериуми“, се вели во копиите на овогодинешните извештаи на комисијата, кои беа обелоденети во јавноста, за напредокот на земјите-кандидатки кон пристапот во Унијата. 
„Тие ќе бидат подготвени за пристапување на 1-ви јануари 2007 година.“
Слабиот реформски напредок што следеше по падот на комунизмот во Бугарија и во Романија во 1989 година ги спречи двете балкански земји да влезат во Унијата во мај, кога 10 нации од Централна и Источна Европа се приклучија во најголемото досега проширување на овој блок.
Бугарија ги заврши своите разговори за пристапување со Брисел во јуни, но ЕК изврши притисок врз земјата за понатамошни напори во реформата на нејзината судска и јавна администрација. 
Според комисијата, корупцијата и понатаму останува главен проблем во Бугарија, делумно и поради тоа што судството е премногу слабо за да поведе случаи против високи официјални претставници, политичари и бизнисмени.
Овогодинешниот извештај за Романија, која допрва треба да ги заврши преговорите за поглавјата за животната средина, конкурентноста, правдата и домашните работи, ја прогласи земјата за „функционална пазарна економија“ - главен економски услов што земјата мора да го исполни пред да му се приклучи на блокот од 25 нации.
Но, Бугарија се критикува за нивото на корупција во земјата, која „останува сериозен и раширен проблем кој влијае скоро врз сите аспекти на општеството“, според написот на АФП за извештајот на ЕК.
Изразувајќи загриженост за слободата на печатот во Романија, извештајот го наведува зголемувањето на бројот на сериозните физички напади врз истражните новинари. 
Во него, исто така, се вели дека Романија „останува земја на потекло, транзит и дестинација за жртвите на трговијата со луѓе“.
Сакајќи да осигури дека двете земји ќе ги исполнат своите реформски обврски пред влезот во Унијата, извештајот на ЕК препорачува вклучување на „заштитна клаузула“ во нивните договори за пристапување, кои најверојатно ќе бидат потпишани на почетокот од 2005 година. 
Овој механизам ќе му овозможи на Брисел да го одложи пристапувањето на Бугарија и Романија до 2008 година.
Новиот комесар за проширување, Оли Рен, во вторникот изјави дека вклучувањето на клаузулата не е „само од задоволство“ и Брисел нема да се двоуми да ја примени истата.
Хрватска, која стана официјален кандидат за ЕУ во јуни, се надеваше на влез во ЕУ во 2007 година, заедно со Бугарија и со Романија. 
Сепак, на надежите на Загреб им беше нанесен удар во средата, бидејќи во извештајот на ЕК за напредокот на земјата кон пристапување во Унијата не се препорачува датум за започнување на разговорите за пристапување.
На Загреб му беше кажано дека ако сака да остане на вистинскиот пат за започнување на преговорите, треба да продолжи со подобрување на своите стандарди на демократија и човекови права.
Брисел веќе даде до знаење дека целосната соработка со Трибуналот на ОН за воени злосторства претставува клучен предуслов на патот кон ЕУ. 
Другите барања се однесуваат на продолжување на процесот на враќање на бегалците и судските реформи.
