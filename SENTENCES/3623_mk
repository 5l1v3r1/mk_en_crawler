05/02/2007
Од Берта Фониќи-Кабаши за Southeast European Times во Приштина – 05/02/07
Планот на специјалниот претставник на ОН Марти Ахтисари за решавање на прашањето на статусот на Косово е избалансиран и им дава конкретни гаранции на Србите и другите малцинства во покраината дека можат да живеат безбедно, изјави косовскиот премиер Агим Чеку за белградскиот весник Глас јавности.
Во интервјуто објавено во понеделникот (5-ти февруари), Чеку ги цитираше конкретните одредби од картата со насоки, вклучувајќи ја и употребата на двата официјални јазици (албанскиот и српскиот), законските механизми за заштита на националните интереси на косовските Срби, загарантираните места во парламентот за малцинствата, специјалниот статус на српските православни манастири и културните и историските споменици, како и другите привилегии поврзани со децентрализацијата.
Картата со насоки осигурува дека Србите ќе можат да останат во Косово и да живеат таму со достоинство, рече Чеку.
Тој додаде дека ако Косово стане независно, ќе се стреми за економска соработка со Србија, без какви било предрасуди.
Врските помеѓу Белград и Приштина ќе се подобрат во голема мера откако конечно ќе биде решено прашањето на статусот, рече тој.
Предлогот на Ахтисари, претставен во петокот во Белград и во Приштина, не го содржи конкретно терминот независност, но предвидува покраината да добие „право да преговара и да потпишува меѓународни договори, вклучувајќи го и правото да побара членство во меѓународните организации“.
Во меѓувреме, надзорот од страна на меѓународното цивилно и воено присуство, ќе го осигури мирот и стабилноста.
На прес-конференцијата во петокот во Приштина, претставникот на ОН рече дека неговиот план има за цел утврдување на одредби потребни за иднината на Косово да биде остварлива, одржлива и стабилна.
Планот „вклучува детални мерки за осигурување на промовирањето и заштитата на правата на заедниците и нивните припадници, ефикасна децентрализација на власта, како и конзервирање и заштита на културното и религиозното наследство“, рече тој.
Ќе биде формиран одреден број нови општини во кои мнозинство ќе бидат косовските Срби, со дополнителни надлежности, особено во областите на образованието и јавното здравство, рече тој.
„Повеќе од 40 клучни верски и културни локалитети ќе имаат заштитени зони, за да се осигури дека Српската православна црква ќе остане жива верска заедница“, истакна тој.
Планот вклучува конкретни механизми на застапеност, кои имаат за цел обезбедување и охрабрување на учеството на неалбанското население во јавните институции.
„За заштита на правата на косовските неалбански заедници во законодавниот процес, решението, исто така, предвидува дека одредени наброени закони можат да бидат донесени само ако мнозинството на косовски неалбански членови на собранието се согласат со нивното усвојување“, рече Ахтисари.
Белград и Приштина се очекува да ги претстават своите забелешки за планот до 13-ти февруари.
Претставникот потоа ќе започне нов круг консултации во Виена, со цел добивање на конечен документ пред Советот за безбедност на ОН во следните неколку месеци.
„Сакам да им дадам на двете страни шанса уште еднаш да ги изложат своите аргументи“, рече тој во петокот, додавајќи дека е подготвен да ги разгледа конструктивните амандмани и дека би ги вклучил компромисните решенија кои партиите би ги постигнале.
