07/09/2009
Од Зоран Николовски за Southeast European Times во Скопје -- 07/09/09
Преполн туристички брод потона во саботата (5-ти септември) во 10 часот и 30 минути изутрина во Охридското Езеро, при што загинаа најмалку 15 бугарски државјани на бродот, кој се движел кон манастирот Св. Наум.
Меѓу жртвите е и мајката на две мали момчиња, Марија Димитрова (32), од селото Антон, околу 80 километри источно од Софија.
Шест лица беа повредени, но се очекува да заздрават.
Македонското Министерство за внатрешни работи соопшти дека причината за несреќата било кинење на сајла на кормилото, поради што бродот нагло се навалил на лево и потонал.
Бродот потонал за околу три минути.
Бродот „Илинден“, регистриран за превоз на максимум 43 патници, наводно бил преоптоварен.
Според Капетанијата на Охридското Езеро, на бродот имало 56 лица.
Дваесетитригодишниот капетан на бродот Сотир Филески најпрво се сметаше дека загинал, но подоцна беше пронајден меѓу повредените преживеани, кои беа примени во локална болница.
Тој е задржан во притвор, во очекување на истрага.
Во моментот на несреќата Илинден се наоѓал на околу 250 до 300 метри оддалеченост од брегот, каде што водата е длабока околу 6-7 метри.
Бродовите што биле во близина веднаш дошле да помогнат во спасувањето на преживеаните.
Mакедонскиот претседател Ѓорге Иванов, премиерот Никола Груевски, како и бугарска владина делегација предводена од претседателот Георги Парванов го посетија местото на несреќата.
Двајцата шефови на државите ги посетија преживеаните бугарски туристи кои беа вратени дома со специјален лет.
Maкедонскиот министер за транспорт и врски, Миле Јанакиевски, поднесе оставка, но не се знае дали Груевски ќе ја прифати.
Шефот за безбедност на ЕУ, Хавиер Солана, упати сочувство до семејствата на загинатите во трагедијата.
Македонската влада прогласи ден на жалост во неделата.
Во Бугарија понеделник е ден на жалост;
сите културни и спортски настани се откажани, а знамињата се спуштени на половина копје.
„Илинден“, изграден во Германија во 1924 година, првично бил користен за воени цели.
Бродот бил последен пат реконструиран во 1979 година.
Дописничката на SETimes Светла Димитрова даде свој придонес во овој извештај.
