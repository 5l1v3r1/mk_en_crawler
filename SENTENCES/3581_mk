07/06/2007
(АП, ХИНА, НАТO - 06/06/07;
ХИНA - 31/05/07;
хрватско Министерство за одбрана, НАТО, ИСАФ)
Изразувајќи пофалби за Хрватска во врска со нејзиниот напредок во исполнувањето на критериумите за членство во НАТО, високи претставници на Алијансата ја повикаа земјата во средата (6-ти јуни) да го задржи темпото на реформите.
„Имаше јасно чувство кај сите во разговорите дека Хрватска постигнала голем напредок“, АП го цитираше портпаролот на Алијансата, Џејмс Апатураи, по состаноците на хрватскиот премиер Иво Санадер со генералниот секретар на НАТО, Јап де Хоп Шефер, и Северноатланскиот совет, главно тело на Пактот од 26 земји кое носи одлуки.
Во придружба на министерот за одбрана, Берислав Рончевиќ, Санадер ги информираше амбасадорите на НАТО во врска со спроведувањето на потребните реформи.
Тој, исто така, говореше за учеството на Хрватска во меѓународните мировни операции, вклучувајќи ги и Меѓународните сили за помош во безбедноста (ИСАФ) предводени од НАТО во Авганистан.
Во декември хрватскиот парламент ја одобри одлуката со која се отвора патот за зголемување на придонесот на земјата во ИСАФ од 148 војници на 200 оваа година.
Следната година дополнителни 100 хрватски војници се очекува да заминат за Авганистан.
Санадер, исто така, го информираше Северноатланскиот совет за неодамнешниот голем пораст на јавната поддршка за членството во НАТО.
Во анкетата минатиот месец на хрватското претставништво на ГфК групата, една од петте главни истражувачки организации во светот, 52% од 1.000 испитаници рекоа дека ја поддржуваат кандидатурата на Хрватска за членство во НАТО, што беше зголемување од 43% од март.
Во друго испитување на хрватската агенција „Акцент“ помеѓу 21-ви и 27-ми мај, повеќе од 57 отсто од Хрватите го поддржале пристапот во НАТО.
Мнозинството од 1.000 испитаници рекле дека веруваат оти Хрватска ќе влезе во Алијансата во текот на следните пет години, а само 3 отсто сметаат дека тоа никогаш нема да се случи.
Околу 80 отсто од испитаниците рекле дека корист од членството во НАТО ќе имаат економијата и безбедноста на земјата и дека тоа ќе ја зајакне нејзината позиција на меѓународната сцена.
Сите амбасадори на НАТО „й дадоа јасен сигнал на Хрватска и позитивно го оценија она што го правиме“, хрватската новинска агенција ХИНА го цитираше Санадер.
Нивната единствена порака беше „да се продолжи и да се задржат овие амбиции, и нема да има проблеми“, додаде тој по состанокот со Северноатланскиот совет.
Хрватска го заврши петгодишниот циклус на Акциониот план за членство.
Програмата, која започна во 1999 година, нуди совет, помош и практична поддршка спрема индивидуалните потреби на земјите што сакаат да влезат во Алијансата.
Водачите во земјата се надеваат дека, заедно со Албанија и Македонија, Хрватска ќе добие покана за членство за време на самитот на НАТО во Букурешт следниот април.
Конкретниот процес на влез се очекува да потрае две години.
Сите амбасадори на НАТО го потврдија напредокот што Хрватска го постигна и го постигнува, рече во средата Де Хоп Шефер.
„Централната порака е задржување на ова темпо и на амбицијата кога станува збор за јавната поддршка, враќање на повратниците и судските реформи“, додаде тој, истакнувајќи ја подготвеноста на НАТО да ја поздрави земјата како полноправна членка откако ќе ги исполни критериумите за членство.
