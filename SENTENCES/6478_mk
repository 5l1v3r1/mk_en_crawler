12/08/2011
Бедрана Калетовиќ за Southeast European Times во Сараевo -- 12.08.11
Една од најбараните дестинации на хрватското крајбрежје е Макарската Ривиера во централна Далмација, со своето чисто море, сончани плажи и долгогодишната туристичка традиција. 
Многу туристи од Босна и Херцеговина (БиХ) ја посетуваат областа, или за викенди или за цел одмор.
Натпис објавен во локалниот весник Макарска Ривиера, напишан од уредникот на весникот во јули, привлече негативно внимание на локално и регионално ниво. 
Во натписот, насловен како Гости кои се вишок од Иво Чорковиќ, се тврди дека „гостите од БиХ не се добредојдени бидејќи не трошат доволно пари, го загадуваат морето и само зафаќаат место на плажите“.
Најпрво новинарот пишува општо за проблемите во хрватскиот туризам, а потоа го свртува вниманието на гостите од БиХ. 
Чорковиќ говори за туристите од БиХ како за „елементарна непогода која, за жал, не може да се избегне или елиминира“.
Натписот наиде на негативна реакција кај јавноста на двете страни од границата.
Хрватското Министерство за туризам реагираше брзо на натписот на Чорковиќ во соопштението за јавноста. 
„Сите гости се добредојдени во Хрватска, без оглед на тоа од која земја доаѓаат. 
Нема гости од прва или од втора класа“, рече министерот за туризам, Дамир Бајс. 
Според официјалните податоци на министерството, туристите од БиХ се втори по бројност по германските туристи на Макарската ривиера.
Некои гости од БиХ се жалат дека се третирани според количината на парите што ги трошат за време на одморите во Хрватска.
„Имам намера да ја потрошам мојата месечна плата во Макарска. 
Не мислам дека сум безначаен, а уште помалку дека ги загадувам плажите или морето, но сум лут поради тоа што сум третиран како помалку важен турист“, рече Стјепан Кнезовиќ од Бусковача.
Друг турист од БиХ, Амела Чорбиќ од Сараево вели: „Моето семејство со години летува во Хрватска; тоа е традиција [во мојата фамилија]. 
Но, оваа година ќе одам во Турција. 
Сакам да ме почитуваат за парите што ги давам, за кои сé помалку се добива во Хрватска.“
Поради огромното внимание на медиумите и разлутеноста на јавноста заради натписот на Чорковиќ, хрватскиот претседател Иво Јосиповиќ ја искажа својата реакција, повикувајќи на еднаков третман на туристите во Хрватска.
„Секој гостин е добредојден во Хрватска, особено нашите пријатели од БиХ. 
Повеќето луѓе не ги пречекуваат гостите според дебелината на нивниот паричник. 
Според тоа, добредојдовте драги луѓе од Босна и Херцеговина“, рече Јосиповиќ.
Додека туристичката сезона во Хрватска е во полн ек, земјата се бори за секој турист и очекувањата се многу големи од оваа сезона.
„Како град [Maкарска] и држава чиј [приход] зависи од туризмот, тие не треба да дозволат индивидуалното мислење на еден новинар да го уништи нивниот имиџ, особено имајќи ја предвид [географската] близина на туристите од БиХ со оваа област. 
Проблемот ќе има економски последици во Макарска оваа година и во следните години, рече за SETimes Мирза Мехмедовиќ, експерт за комуникации од БиХ.
Амбасадорот на БиХ во Хрватска, Владимир Распудиќ, рече дека натписот на Чорковиќ е навредлив, но посочи дека ставот на еден поединец не го одразува мислењето на сите.
„Нема сомневање дека овој натпис предизвика штета, но истиот ја искажува позицијата на еден човек. 
Очекувам дека локалните жители на Макарска имаат многу што да му кажат на авторот за овој навистина неприфатлив текст, кој не придонесува за развојот на добри односи меѓу БиХ и Република Хрватска“, рече Распудиќ.
