12/11/2012
Катица Ѓуровиќ за Southeast European Times во Белград -- 09.11.12
Југоисточна Европа и Турција имаат значителни резерви злато што може да го искористат за време на економска криза, кога побарувачката и цената на златото имаат тенденција на зголемување, според економистите.
Минатата година цената на златото се зголеми за 10 отсто поради тоа што инвеститорите го сметаа златото како добра алтернатива за нестабилните валути и флуктуирачките цени на акциите.
„Вредноста на златото е секогаш повисока за време на криза“, рече за SETimesДамјан Менчеј, директор на инвестицискиот фонд Илирика Голд во Белград.
„Во време кога еден килограм злато вреди 42.600 евра на светскиот пазар, српското злато од 14,8 тони вреди скоро 600 милиони евра“, рече тој.
Златото не се користи како валута од 1970-тите, но банките -- вклучително и во регионот -- го чуваат и користат златото бидејќи пазарот и цените на златото се стабилни.
Турција води во регионот со 295 тони злато и се рангира на 18-тото место на светско ниво, според извештајот на Светскиот совет за злато, објавен минатиот месец.
Извештајот ја рангира Грција на 32-рото место со 111 тони, Романија на 34-тото место со 103 тони и Бугарија на 47-мото место со 39 тони.
Србија, Македонија, Кипар, БиХ и Албанија влегоа во 100-те земји со највеќе резерви злато, додека Хрватска, Црна Гора и Косово немаат резерви злато.
„Зголемените нивоа на инфлација, падот на американскиот кредитен рејтинг и влошената должничка криза во Еврозоната придонесоа за зголемување на резервите злато со цел нивна соодветна заштита“, рече заSETimesОскар Ковач, професор по економија на Универзитетот Мегатренд во Белград.
„Тоа е совршена резерва;
владите и централните банки веруваат во златото како своја финансиска резерва, бидејќи служи како спас во време на криза, традиционална и проверена сигурност за црните денови“, рече Ковач.
„Златото е ликвидно;
трговците тргуваат со злато 24 часа на ден.
Тоа е и универзална валута.
Златото може да се продаде насекаде“, додава тој.
Србија има најголеми резерви злато меѓу поранешните југословенски држави и експертите велат дека успехот е резултат на мудриот финансиски менаџмент на српската национална банка.
„Не продадовме никакво злато од нашите резерви во изминатите неколку години.
Нашата политика засега е да го задржиме“, рече заSETimesЗорица Негојевиќ, портпаролка на Народната банка на Србија.
Негојевиќ рече дека банката може да ги искористи резервите злато за одржување на финансиската стабилност -- спроведување монетарна политика преку интервенции на девизниот пазар и одржување на ликвидноста на плаќањата.
Ако одлучи да продаде дел од златото, ќе им го понуди на централните банки, комерцијалните и меѓународните банки, додаде таа.
Но, некои српски политичари предложија инвестирање на златото во економијата за да се поттикне економското заздравување, но економистите предупредуваат дека големите резерви злато не се гаранција оти економијата ќе се подобри.
„Искористувањето на парите од резервите злато за помош на заслабнатата економија е лоша идеја.
На тој начин и она малку доверба што нашата земја ја има во меѓународната заедница, ќе ја снема“, рече Ковач.
„Користењето на резервите од девизниот пазар за други цели не е во согласност со законите и одлуките на НБС и може да ја загрози финансиската стабилност на земјата“, рече Негојевиќ.
