25/03/2013
Селена Петровиќ и Ивана Јовановиќ за Southeast European Times во Загреб и Белград -- 25.03.13
Квалификацискиот натпревар за Светскиот куп 2014 меѓу Хрватска и Србија, првиот натпревар што двете држави го одиграа меѓусебно од 1999-та година, се смета за историско и симболично придвижување меѓу двете држави и чекор кон помирувањето.
Натпреварот во петокот (22-ри март), на кој Хрватска победи со 2:0, се одигра на стадионот Максимир во Загреб.
Српските навивачи добија забрана да присуствуваат на натпреварот, врз основа на договорот меѓу фудбалските федерации на двете држави.
Хрватските навивачи ќе имаат забрана да присуствуваат на возвратниот натпревар на 6-ти септември во Белград.
Последниот натпревар меѓу двете поранешни југословенски републики заврши со масовни немири меѓу навивачите и десетици повредени.
Иако имаше голем број ризици од потенцијална турбуленција во петокот, не беше пријавен ниту еден голем инцидент.
Двете држави вложија напори да го одржат мирот на улиците, додека државните и спортските власти ширеа пораки што го промовираат спортскиот дух.
Фурио Радин, пратеник на италијанската национална заедница во Хрватска, изјави за SETimes дека навивачите и полицијата заслужуваат пофалби за успешниот настан.
Тој рече дека се надева оти ова е „почеток на едно ново време во кое ќе се грижиме повеќе за тоа кој е подобар во [фудбалот], а помалку кој е Хрват или Србин“.
Жељко Вела, уредник на спортската редакција во Нова ТВ, изјави за SETimes дека натпреварот и атмосферата ги надминале неговите очекувања.
„Сите знаеја дека ова може да биде емотивно буре барут и дека ќе мора да ја држат ситуацијата под контрола.
Ова покажува дека, кога навистина сакате да постигнете нешто, можно е тоа да се оствари“, рече за SETimesМаринко Чулиќ, новинар и експерт за регионот.
„Помирувањето и нормализацијата на врските во овој регион е процес.
Во споредба со натпреварот што се одигра меѓу Хрватска и Федеративна Република Југославија [чиј дел беше Србија] во 1999 година, ова беше неизмерно подобрување“, рече тој.
Радован Ненадиќ, претседателот на граѓанското здружение Мојот глас од Белград, вели дека фудбалерите покажале почит едни за други преку позитивниот дух и фер-плејот, но и преку ненасилството.
„За да се постигне помирување, државата, првенствено, мора да се справи со хулиганите кои се служат со насилство на спортските настани, што значи тие да се изведат пред суд и остро да се казнат.
Образовните институции треба да бидат посветени на образованието на младите во смисла на толеранција, со цел тие да станат дел од процесот на помирување“, рече Ненадиќ за SETimes.
Милојко Пантиќ, спортски коментатор и автор на српското шоу Спорт галакси, се согласува.
„Забраната за присуство на навивачите не е решение;
тоа ги крши човековите права.
Нашите држави треба да направат списоци на хулигани кои иницираат инциденти и да забранат нивен влез на натпреварите и тоа многу лесно се менаџира.
Натпреварот меѓу нас покажа дека сме подготвени да направиме некакви подобрувања во нашето спортско однесување, но тоа не е доволно -- државите треба да си го завршат својот дел сега и да се справат со хулиганите“, рече Милојко за SETimes.
Собирајќи се да го гледаат натпреварот на големиот екран поставен на плоштадот Бан Јелачиќ во Загреб, навивачите дискутираа за присуството на полицијата и нејзината неопходност.
„Мислам дека сите овие безбедносни мерки не се потребни, бидејќи односите се стабилизираа“, рече за SETimes Иван (33), трговец од Загреб.
Студентката на Загрепскиот универзитет Кршана изјави за SETimes дека не би ѝ пречело да отпатува за Србија за возвратниот натпревар во Белград во септември.
„Ако сме добредојдени, зошто да не?
[Белграѓани] се многу пријатни.
Имам многу пријатели таму.
Не мислам дека има проблеми меѓу младите луѓе.
Мислам дека има големо пријателство меѓу Загреб и Белград.“
Зоран Франиќ (35), поранешен спортист кој дошол во Загреб од крајбрежниот регион на земјата Далмација за да го гледа натпреварот, се чини дека не сака да зборува за чувстителните околности на квалификацискиот натпревар, велејќи дека „дошол само за натпреварот“.
Сè друго, вели тој, зависи од тоа како се однесува мнозинството луѓе.
Навивачите во Белград беа, исто така, задоволни.
„Градот беше целосно испразнат еден час пред натпреварот, иако се играше во Загреб, а не во Белград.
Фала му на Бога, сè помина добро -- се чини дека го надминавме нашето крваво минато.
Не забележав демонстрации, напади на хрватски симболи или нешто слично, но сепак Србија изгуби на натпреварот.
Можеби, конечно, тоа беше само спортска игра, а не национална војна“, рече за SETimes Вања Петровиќ (35), сликарка од Белград.
