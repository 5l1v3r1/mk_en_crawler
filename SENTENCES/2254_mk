09/05/2005
Од Алан Кове за Southeast European Times -- 09/05/05
Според министерот за култура и туризам Атила Коч, Турција ќе биде посетена од скоро 30 милиони туристи и ќе заработи околу 18 милијарди американски долари од туризмот оваа година. 
Има знаци дека оваа година ќе биде поставен нов рекорд, со оглед на тоа што бројките од првото тримесечје покажуваат дека Турција ја посетиле 2,5 милиони туристи. 
Ова претставува зголемување од 30 отсто од истиот период минатата година.
Опкружена од четири мориња, Турција може да се пофали со 8.000 километри плажи. 
Покрај сончевиот/морскиот туризам, земјата им нуди на посетителите богато културно наследство што оди 10.000 години наназад и опфаќа повеќе од 20 цивилизации. 
Голем дел од наследството сé уште е во процес на откривање. 
Според извештајот за туристичката сезона 2004-2005 од најголемото туристичко претпријатие во Европа, ТУИ, има огромен пораст на побарувачката во турскиот туристички сектор и земјата има изгледи да привлече 15 отсто повеќе туристи оваа година, во споредба со 2004 година. 
Минатиот месец претпријатието предвиде дека Турција ќе биде една од најатрактивните локации за туризам оваа година, по што ќе следат Португалија, Тунис и Мароко.
Според Државниот институт за статистика (ДИС) бројот на туристите што влегуваат во Турција континуирано се зголемува во изминативе две децении. 
Во 2004 година бројот на посетителите изнесуваше повеќе од 17,5 милиони - зголемување од околу 25,7 отсто во споредба со 2003 година. 
Би било премалку минатогодишните цифри да се опишат како високи. 
Всушност, тие ги надминаа проекциите на Светската туристичка организација за турскиот туризам во 2010 година.
Податоците на ДИС покажуваат дека 75 отсто од туристите доаѓаат од земјите членки на Организацијата за економска соработка и развој, а 27,6 отсто од источноевропските земји. 
Во 2004 година 22,4 отсто од вкупниот број на туристи во посета на Турција беа Германци, по што следеа посетители од Русија, Велика Британија, Бугарија, Холандија, Иран, Франција, Грција, Австрија, Белгија, Азербејџан, Италија, Украина и САД.
Туристичките приходи претставуваат најважниот извор на странска валута за Турција, додека таа се бори да се справи со сé поголемиот дефицит, кој во 2004 година достигна 15,9 милијарди американски долари. 
Странските посетители потрошија 12,1 милијарда американски долари, додека локалните туристи потрошија 3,8 милијарди американски долари. 
Туристичките приходи на светско ниво се зголемија од 523 на 575 милијарди американски долари во 2004 година. 
Турција се рангираше на осмото место на листата на туристички земји.
Сепак, приходите се делумно ограничени поради системот „сé вклучено“, кој останува на сила во повеќето турски хотели, и покрај дебатите и повиците за промена. 
Според овој систем, на гостите им се нуди доручек, ручек, вечера и пијалаци во нивниот хотелски пакет. 
Како резултат на тоа, многумина трошат малку пари надвор од хотелите. 
Тоа е практично за посетителите, но помалку атрактивно за локалните бизниси, кои не добиваат можност да профитираат од зголемениот број туристи.
