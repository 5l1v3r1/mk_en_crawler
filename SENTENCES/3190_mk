06/10/2006
(Телеграф, Турски дневни вести - 06/10/06; Ројтерс, АП, АФП, ББС, ДПА, РФЕ/РЛ, Хуријет - 05/10/06; AФП, АП, Ројтерс - 03/10/06)
Судскиот процес против писателката обвинета за навреда на основачот на модерната турска република беше отворен во четвртокот (5-ти октомври) во Истанбул. 
Обвиненијата произлегуваат од пасусот во биографијата на Ипек Калислар за жената на Кемал Ататурк, Латифе Усаки.
Во споменатиот пасус, писателката опишува како Ататурк избегнал обид за атентат бегајќи од претседателската палата замаскиран во чадар. 
Книгата беше објавена во јуни и набргу стана бестселер.
Судската постапка беше иницирана од читател на турскиот весник со огромен тираж Хуријет, кој објави извадоци од биографијата.
„Да се тврди дека ... 
Ататурк, кому никој не може ни да се обиде да му ја одмери храброста, би сторил вакво нешто ... 
е голема навреда“, АП го цитираше Хусеин Тугрул Пекин во писмото до обвинителот, кој на крајот покрена обвинение против Клислар и Неџдет Татличан, уредникот на Хуријет.
„Ова беше одлука што Мустафа Кемал ја донесе во клучен момент и се покажа дека е успешна“, тврдеше Калислар во неодамнешното интервју за еден весник. 
„Како може некој да покрене судска постапка тврдејќи дека тој не е можно да го сторил тоа?“
Никој од обвинетите не присуствуваше на отворањето на судењето во четвртокот. 
Судот го одложи судскиот процес за 19-ти декември. 
Според извештаите, кои ја цитираа новинската агенција Доган, судијата наредил полицијата да го доведе Татличан во судот и ја повикал Калислар да присуствува на судењето. 
Двајцата се соочуваат со затворски казни во траење до четири и пол години, ако бидат осудени.
Судењето започна на последниот ден од тридневната посета на комесарот за проширување на ЕУ, Оли Рен, на Турција. 
Рен побара од Анкара да ги измени или укине членовите од кривичниот законик на земјата кои се во спротивност со правото на слобода на изразувањето.
Според членот 301 од кривичниот законик, „навреда“ на републиката, парламентот или другите државни институции претставува кривично дело. 
Истиот предвидува затворска казна во траење до три години. 
Едни од најпознатите писатели во земјата, Орхан Памук и Елиф Шафак, беа во групата турски интелектуалци кои се соочуваат со судско гонење поради „навреда на турската припадност“.
Обвинувањата против Памук беа отфрлени претходно оваа година, додека судењето на Шафак заврши со нејзино ослободување набргу по неговото отворање.
„Морате да го прекинете магичниот круг кој овој член го создаде“, турскиот весник на англиски јазик Journal of Turkish Weekly го цитираше она што Рен им го кажа на властите во Анкара оваа недела. 
„Тој мора да биде изменет или целосно отстранет од кривичниот законик. 
Ова е од најголема важност за слободата на изразувањето. 
Дури и ако случаите завршуваат во корист на обвинетите, тоа не го менува фактот дека тие никогаш и не требало да бидат изведени пред лицето на правдата.“
И додека во четвртокот се отвораше судскиот процес против Калислар, друг суд во Истанбул го објави своето мислење во врска со пресудата за случајот на Шафак, според кое Членот 301 мора да биде ревидиран за да обезбеди попрецизна дефиниција за поимот „турска припадност“.
„Напорите за ограничување на слободата на мислата и изразувањето можат да имаат сериозни последици“, Ројтерс го цитираше мислењето на судот во врска со пресудата за Шафак. 
„Незамисливо е да се зборува за кривични дела извршени со измислени ликови ... 
неопходно е да се дефинираат границите на концептот за турската припадност и истите да се стават на цврста основа.“
