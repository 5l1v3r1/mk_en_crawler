28/06/2006
(ФТ, Тајмс - 28/06/06;
AП, АФП, УПИ, АКИ, Бета, РТС, Радио Б92 - 27/06/06;
ФT - 26/06/06)
Србија е подготвена за компромис во врска со идниот статус на Косово, но не компромис што ќе биде наметнат отстрана, рече во вторникот (27-ми јуни) во Лондон српскиот премиер Воислав Коштуница.
„Наметнат компромис не е компромис и Србија не може да прифати наметнат компромис“, им рече Коштуница на новинарите по разговорите со британскиот премиер Тони Блер.
Четириесетипетминутниот состанок помеѓу двајцата водачи, на кој присуствуваа и српскиот министер за внатрешни работи и министерот за економија, како и шефот на српскиот Координативен центар за Косово, Санда Рашковиќ-Ивиќ, се фокусираше на голем број прашања, вклучувајќи го и Косово и интеграцијата во ЕУ.
Велика Британија е членка на Контакт-групата од шест нации, во која влегуваат и Франција, Германија, Италија, Русија и САД, а која игра клучна улога во процесот на одредување на конечниот статус на Косово.
Во разговорите за косовското прашање со Блер, Коштуница јасно стави до знаење дека неговата земја смета оти „значителната автономија“ претставува единственото можно решение.
Ова, објасни тој, значи дека покраината ќе гарантира многу поголема автономија отколку што има кој било друг регион во Европа моментно, додека српските граници ќе останат непроменети, а правата на малцинството косовски Срби ќе бидат заштитени.
Технички, Косово е сé уште дел од Србија, но е под администрација на ОН од крајот на конфликтот во периодот 1998-1999 година.
Српските официјални претставници и претставниците на косовските Албанци се вклучени во директните преговори кои ги водат ОН за конечниот статус на покраината од февруари, но досега е постигнат мал напредок, а страните се сé уште со дијаметрално спротивставени позиции.
Косовските Албанци, кои сочинуваат околу 90 отсто од населението на покраината од вкупно два милиони луѓе, сакаат Косово да стане целосно независно од Србија.
Меѓународната заедница очекува решение до крајот на оваа година, при што некои западни сили, наводно, го поддржуваат барањето на мнозинството косовски Албанци за независност.
Отфрлајќи ја таа опција, Коштуница во вторникот инсистираше дека потегот во тој правец би го дестабилизирал регионот.
Ако таквото решение й биде наметнато на Србија, рече тој, тоа „сигурно ќе биде отфрлено од страна на српскиот парламент“ и „неизбежно ќе донесе пресврт [во]… српските односи со остатокот од светот“, британскиот весник „Фајненшал тајмс“ ја цитираше неговата изјава.
Во врска со заложбите на Србија за интеграција во ЕУ, Блер наводно го повика Белград да ја зголеми својата соработка за Меѓународниот кривичен трибунал за поранешна Југославија да го продолжи процесот.
На почетокот од мај, ЕУ ги прекина своите разговори за Договорот за стабилизација и асоцијација (ДСА) со Белград поради неисполнувањето на крајниот рок на 30-ти април за апсење и предавање на поранешниот воен командант на босанските Срби, Ратко Младиќ, на Трибуналот на ОН во Хаг.
Брисел оттогаш јасно стави до знаење дека преговорите за ДСА, првиот голем чекор кон членството во ЕУ, ќе продолжат откако ќе биде отстранета оваа пречка.
