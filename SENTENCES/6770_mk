01/02/2012
Игор Јовановиќ за Southeast European Times во Белград -- 01.02.12
Сојузот на независни синдикати на Србија и Асоцијацијата на слободни и независни синдикати ќе учествуваат, за првпат, на престојните општи избори, кои се очекува да се одржат во мај.
Синдикатите сé уште не одлучиле на која листа на кандидати ќе се приклучат, но најавија дека во замена за поддршка, ќе побараат од своите идни партнери места во парламентот и општинските собранија.
„Нема друг начин за нас да се бориме за правата на работниците, кои се многу загрозени во Србија. 
Секој договор може да се прекрши, но кога имате одреден број мандати, партиите не можат лесно да ги игнорираат нашите барања“, рече за SETimes претседателката на Асоцијацијата на слободни и независни синдикати, Ранка Савиќ.
Но, третата по големина синдикална организација, Независност, вели дека нема да се договара.
„Учеството на синдикатите е крај на синдикалниот ангажман и почеток на политичкиот ангажман. 
Нема да влегуваме во таков вид пазарење со политичките партии“, рече за SETimes претседателот на на синдикатот Независност, Бранислав Чанак.
Професорот на Универзитетот во Белград, Дејан Вук Станковиќ, рече дека ја разбира фрустрацијата на синдикатите.
„Синдикалното раководство очигледно дојде до заклучок дека начинот на кој синдикатите традиционално се борат не дава резултати во Србија, и одлучи да се обиде и да ја подобри ситуацијата на работниците со учество на изборите“, рече Станковиќ за SETimes.
Членот на Центарот за слободни избори и демократија, Марко Благојевиќ, не се согласува.
„Откако некој ќе учествува на изборите, престанува да биде синдикат и се претвора во политички субјект. 
Политичарите и синдикатите не можат и не треба секогаш да бидат сојузници“, рече Благојевиќ за SETimes.
Тој вели дека според истражувањата спроведени од страна на неговата организација, синдикатите не можат самостојно да го преминат прагот од 5 отсто, но можат да ја свртат ситуацијата во корист на партијата која ќе освои најмногу гласови.
Станковиќ има сличен став.
„Поддршката на синдикатите има многу симболична улога бидејќи луѓето за кои станува збор тука се претставници на работниците. 
Синдикатите немаат негативна репутација во јавноста и јасно е дека тие нема да бидат товар за своите идни партнери, туку ќе им донесат процент од гласовите“, рече тој.
Но, ова не ја зацврстува победата на синдикатите. 
Има случаи во српската политика кога пратеници ги менуваат партиите за време на нивниот мандат или ја заземаат страната на владејачкото мнозинство.
Јавноста сега стравува дека тоа може да се случи и со мандатите на претставниците на синдикатите.
Савиќ вели дека нејзиниот синдикат ќе стори сé што може за да го спречи тоа. 
„Првенствено имаме доверба во нашите луѓе. 
А таа доверба ќе биде клучна, што значи дека само оние кои нема да ги предадат интересите на синдикатите ќе имаат шанса да добијат мандат“, рече таа.
Гласачите имаат различно мислење за одлуката на синдикатите да се приклучат на изборната трка. 
Мирјана Радуловиќ, продавачка во Белград, вели дека синдикатите не треба да се вклучуваат во политиката. 
„Мислам дека е поверојатно тие да ја подобрат сопствената позиција, отколку да ја подобрат позицијата на работниците“, рече таа за SETimes.
Но, белграѓанецот Данијел Ровчанин смета дека одлуката е оправдана. 
„Луѓето тука немаат сила и волја за протести и штрајкови. 
Мислам дека ова е сега единствениот начин да се подобри позицијата на работниците“, рече тој за SETimes.
