10/05/2010
Од Мањола Хала за Southeast European Times во Тирана -- 10/05/10
Од 30-ти април, толпи поддржувачи на Социјалистичката партија се собираат секој ден во 6 часот напладне да ги поддржат своите „херои“.
Најмалку десетина пратеници и стотици активисти штрајкуваат со глад пред канцелариите на премиерот Сали Бериша. 
Тврдејќи дека нема транспарентност, тие бараат отворање на гласачките кутии од општите избори во јуни 2009 година.
Тоа не само што ќе ги реши прашањата во врска со резултатите, туку и ќе помогне да се загарантира дека идните избори ќе бидат фер и демократски, велат демонстрантите.
Во текот на денот, нивните шатори ги посетуваат новинари и малку поддржувачи. 
Но, во попладневните часови бројот на луѓето се зголемува и нивото на врева расте.
На местото има и лекари, кои ги посетуваат шаторите и ја следат состојбата на штрајкувачите. 
Здравјето на некои е доведено во прашање. 
Водачот на социјалистите, Еди Рама, вети дека и тој ќе се приклучи на штрајкот -- но не кажа кога.
Протестите ќе помогнат во демократизацијата на Албанија, тврди неговата партија. 
Демократите на Бериша, пак, велат дека социјалистите само ставаат една пречка по друга, на сметка на шансите за интеграција на Албанија во ЕУ -- и ветувањето за визна либерализација.
Социјалистичките пратеници го бојкотираат парламентот од изборите во јуни 2009 година, барајќи повторно пребројување на гласовите. 
Ќор-сокакот всушност ја доведе владата до пат-позиција и водачите на ЕУ повикуваат на решение.
„Перспективата во ЕУ за Албанија е доведена во прашање“, рече шпанскиот амбасадор, Мануел Монтобио де Баланц, претходно оваа година. 
Минатиот четврток комесарот за проширување на ЕУ, Стефан Фуеле, предупреди дека пат-позицијата ги загрозува шансите на земјата да добие кандидатски статус во ЕУ.
Бериша вели дека е подготвен да разговара со Рама. 
Тој предложи или изнесување на прашањето пред Врховниот суд, или формирање парламентарна комисија која ќе ги испита изборите од јуни.
Според премиерот, барањето на социјалистите да им бидат отворени гласачките кутии е незаконско. 
„Во секоја слободна земја, и во интерес на граѓаните, дури и на оние кои протестираат, одлуките на судовите може да се променат само со други одлуки на судовите, а не со други инструменти“, рече тој.
Глупости, тврдат социјалистите, велејќи дека правото на граѓаните на транспарентност е загарантирано со уставот. 
Сепак, додаваат тие, идејата за формирање парламентарна комисија веќе беше покрената во март -- за да биде отфрлена од демократите на Бериша.
„Отворете ги гласачките кутии или заминете“ е нивниот повик до Бериша. 
Мнозинството во парламентот го сочинува Демократската партија и Социјалистичкото движење за интеграција, предводено од Илир Мета.
Мета, кој е вицепремиер, минатата недела ги повика своите поранешни колеги од Социјалистичката партија да го прекинат штрајкот и да го изберат патот на дијалогот. 
„Сите можности се тука за изнаоѓање решение ... 
со почитување на законите и уставот“, рече тој.
