04/10/2004
Од Фатих Баран за Southeast European Times во Истанбул - 04/10/04
Патот на Турција за пристапување во ЕУ започна на 12-ти септември 1963 година, кога таа стана асоцијативна членка на Европската економска заедница (ЕЕЗ). 
Во 1970 година Турција и ЕЕЗ потпишаа договор во кој се предвидуваше добивање на полноправно членство во Унијата. 
Сепак, оттогаш земјата се соочи со многу пречки, вклучувајќи и економски и политички кризи и два воени државни удари.
Последната пречка се однесуваше на усвојувањето на новиот кривичен закон, финална фаза од збирот реформи кои опфаќаа сé од човекови права до структура на Нацоналниот совет за безбедност, преку кој војската традиционално влијаеше врз политиката. 
И покрај тоа што усвојувањето на законот е услов за пристапување во ЕУ, Унијата беше далеку до задоволна од една одредба - воведена од страна на владејачката Партија на правдата и развојот - со која прељубата се прогласува за кривично дело. 
По обемната дебата, Парламентот гласаше за исклучување на контроверзната клаузула.
Кривичниот закон го става на сила престанувањето на забраната за емитување програма и настава на курдски јазик и ги отстранува бирократските рестрикции врз немуслиманските заедници. 
Тој одредува построги казни за лицата осудени за силување и убиства за чест, и предвидува строги казни - од 3 до 12 години затвор - за секој кој е осуден за мачење. 
Стотици членови од претходниот кривичен закон се изменети и поедноставени за да ги одразат современите услови. 
Новиот закон како своја цел ја одредува заштитата на индивидуалните права и слободи, јавниот ред и безбедност, владеењето на правото, јавното здравство, животната средина и социјалниот мир, како и спречувањето на кривичните дела.
Новиот закон ги опфаќа меѓународните стандарди кои Турција мора да ги спроведе за пристапување во ЕУ. 
Сепак, дури и ако Европската комисија - во извештајот кој треба да биде објавен в среда (6-ти октомври) - даде зелено светло за отворање на разговорите за пристапување, Турција ќе има уште долг пат пред себе. 
Во неделата, комесарот на ЕУ за проширување, Гинтер Ферхојген, изјави дека во извештајот ќе бидат наведени голем број недостатоци во реформскиот процес и ќе бидат посочени проблемите кои допрва треба да се решат.
Турскиот премиер Реџеп Тајип Ердоган призна дека би можело да потрае до 2019 година додека земјата целосно не ги исполни критериумите за членство, и покрај тоа што тој, исто така, инсистира на тоа дека Турција „ја заврши својата домашна задача“ и сега ЕУ треба да ја поддржи нејзината цел.
„Ние направивме сé како што стои во критериумите ... 
светот беше наш сведок. 
Не верувам дека тоа ќе се случи, но ако добиеме негативен одговор, тогаш само ќе ги преименуваме Копенхашките критериуми како критериуми на Анкара и ќе одиме по нашиот сопствен пат“, рече Ердоган.
Во меѓувреме, германскиот канцелар Герхард Шредер вети дека ќе го поддржи отворањето на разговорите за пристапување со Турција, ако извештајот на ЕК биде позитивен. 
Според Шредер, реформите на земјата претставуваат не само „отстапки“ кон ЕУ, туку и „произлегуваат од желбата на Ердоган да ја види Турција како модерна земја“. 
Тој, сепак, предупреди дека добивањето на полноправно членство би можело да потрае многу долго време.
