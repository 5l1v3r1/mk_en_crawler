16/05/2005
Од Давор Коњикушиќ за Southeast European Times во Белград -- 16/05/05
За неколку месеци во Србија и Црна Гора треба да се отвори нов центар за преквалификување на воениот персонал, со што на отпуштените припадници на вооружените сили ќе им се даде шанса да се стекнат со способности што ќе им помогнат да обезбедат работа во цивилните институции и претпријатија.
Центарот, кој се наоѓа во Ниш, е финансиран целосно од страна на Холандија, која обезбеди околу 700.000 евра. 
Холандската влада го смета Балканот и особено Србија и Црна Гора, за регион од висок приоритет, вели холандскиот воен аташе Јан ван ден Елсен. 
„Мирот е мошне важен за сите. 
[Балканот] е дел од Европа и ние не сакаме повторување на она што се случи пред десет години“, рече тој.
Поранешниот воен персонал од целата земја ќе може да се пријави за обука за индустриски менаџмент, информатички системи, заштита на животната средина и други предмети. 
Оваа година ќе бидат понудени два пилот-курсеви.
„Ние прашуваме кои се проблемите во индустријата. 
Потоа од нејзините проблеми ќе создаваме задачи во проекти и ќе им ги задаваме овие задачи на војниците, но, исто така, ќе назначуваме и ментор за секој војник кој ќе му помага во текот на обуката во исполнувањето на задачата на проектот, и со таа задача од проектот да му пристапи на потенцијалниот работодавец и да му каже - видете, имам знаење кое ќе ви помогне во решавањето на вашите проблеми“, вели менаџерот на центарот, Мирослав Трајановиќ.
Оваа година армијата на Србија и Црна Гора ќе отпушти 9.300 луѓе. 
Таа бројка, најверојатно, ќе се зголеми на 20.000 до 25.000 до 2010 година. 
Голем дел од новопензионираниот персонал ќе се соочи со предизвици, со оглед на тоа што специјализираното знаење што го добиваат во воените училишта, можеби, не е применливо во цивилниот живот. 
Еден од оние кои ја разбираат оваа ситуација е потполковник Слободан Тадиќ, шеф на Директоратот за човекови ресурси. 
„Јас сум артилериски офицер и има голем број мои колеги кои добиле слична обука - на овие луѓе мора да им се даде еднаква можност“, вели Тадиќ.
Првите луѓе на армијата ја потврдуваат важноста на решавањето на овој сé поголем проблем. 
Со помош на донатори, Министерството за одбрана подготви програма за преквалификација за и понатаму да му помогне на својот отпуштен персонал во транзицијата.
