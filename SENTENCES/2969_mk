22/05/2006
(БНН - 22/05/06; Софиска новинска агенција, Медиапул, Dnevnik.bg, официјална веб-страница на бугарскиот претседател - 21/05/06)
Бугарија мора да преземе итни чекори за решавање на прашањата кои би можеле да го попречат нејзиниот влез во ЕУ во јануари 2007 година, рече во неделата (21-ви мај) претседателот Георги Парванов, истакнувајќи ја потребата за засилена акција во борбата против криминалот и корупцијата.
Во изјавата за новинарите во туристичкото место Варна на Црното Море, Парванов рече дека мониторинг извештајот на Европската комисија (ЕК) објавен на 16-ти мај покажал дека Бугарија сé уште не е доволно подготвена за членство во ЕУ. 
Земјата има уште четири месеци да ги реши долготрајните проблеми, пред ЕК да го издаде својот следен клучен извештај за подготвеноста на земјата за влез во Унијата на 1-ви јануари 2007 година, според планираното.
Во минатонеделниот извештај беа наведени шест области за кои постои сериозна загриженост, а кои Бугарија мора итно да ги реши. 
Во следните четири месеци Софија мора да покаже „појасен доказ за резултатите од истражувањето и судењето на мрежите на организираниот криминал“, „поефикасно спроведување на законите за борба против измамата и корупцијата“ и „интензивирано спроведување на одредбите против перењето пари“. 
Бугарија мора, исто така, да ја зајакне и финансиската контрола за идното користење на структурните и кохезионите фондови и да ја зајакне администрацијата во земјоделството. 
Ако земјата не се справи со овие проблеми, нејзиниот влез во ЕУ може да биде одложен до јануари 2008 година.
И покрај тоа што ова се само шест од 145 области што ги следеше ЕУ, ако не се постигнат бараните резултати во која било од областите со „црвено знаменце“, тоа би можело да го попречи навремениот пристап на Бугарија, рече Парванов.
Бугарија може да ги исполни задачите со кои се соочува во борбата против перењето пари, рече претседателот, повикувајќи на итно усвојување на двата нацрт-закони веќе поднесени до парламентот -- имено, законот за мерки против перењето пари и новиот кривичен законик.
Што се однесува до борбата против корупцијата, Парванов го повтори својот предлог за формирање на независна служба за борба против корупцијата, истакнувајќи дека старите методи не можат да дадат квалитативни резултати. 
Предложеното тело треба да гарантира независност од институциите што се предмет на нејзината контрола, рече тој.
Бугарија во следните четири месеци мора да покаже дека никој во извршната, законодавната или судската власт не е над законот, рече претседателот, повикувајќи на измени во законите што ги регулираат активностите на политичките партии.
Барајќи од политичарите и владините претставници обелоденување на приходите и имотот, Парванов рече дека тој в понеделник ќе ја обелодени својата имотна состојба и имотната состојба на своето семејство. 
„Се надевам дека ова ќе биде пример што другите политичари ќе го следат“, рече тој.
