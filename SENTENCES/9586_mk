24/04/2013
Линда Карадаку и Бојана Миловановиќ за Southeast European Times во Приштина и Белград -- 24.04.13
Со препораките на Европската комисија за Косово и за Србија, двете земји имаат шанса да ги подобрат своите економии, како и да си го осигурат своето место во европската иднина, велат аналитичарите.
Европската комисија во понеделникот (22-ри април) побара од членките на ЕУ да отпочнат разговори со Приштина за спогодба за стабилизација и асоцијација и да почнат преговори за пристапување со Белград.
„Затоа, нашите препораки денес се јасни: Србија и Косово заслужуваат да се придвижат решително во своите ЕУ перспективи“, рече европскиот комесар за проширување, Штефан Филе.
Комисијата вели дека Србија го исполни клучниот приоритет на преземање чекори кон „видливо и одржливо подобрување на односите со Косово“ и препорача да се отворат преговорите за пристапувањето на Србија во Унијата.
Конечната одлука ќе ја донесе Министерскиот совет на ЕУ во јуни. 
Но, за да добие официјален датум Србија, исто така, мора да се докаже во спроведувањето на договорот.
Ако добие датум за почеток на преговорите, Србија ќе биде попривлечна за странските инвеститори, рече за SETimes Иван Кнежевиќ, висок претставник на Европското движење во Србија.
„Отпочнувањето на разговорите ќе ја покаже сигурноста на членството на Србија во Европската унија“, рече Кнежевиќ за SETimes.
Но, самиот датум, без реформи, не е доволен за инвеститорите да одлучат да дојдат во Србија.
„Без оглед дали ќе добие датум или не, [Србија] треба да продолжи да се бори против корупцијата, да го реформира судството и да спроведе структурни реформи. 
Тоа е предуслов за зајакнување на инвестициската клима, создавање нови работни места и подобрување на економската ситуација“, рече Кнежевиќ.
Професорот по политички науки на Белградскиот факултет Предраг Симиќ се согласува.
„На Србија сега ѝ е даден далеку повеќе простор од кога и да е претходно. 
Дури по следните чекори ќе видиме дали тоа се исплати“, рече Симиќ за SETimes.
Во Косово спогодбата за стабилизација и асоцијација ќе ѝ овозможи на земјата да ги извезува своите производи на пазарот на ЕУ без царини и да добие поголема финансиска и техничка помош од Унијата.
Судбината на косовската економија е тесно поврзана со ЕУ: Унијата е главниот трговски партнер на Косово, кој носи странски инвестиции во државата, а во ЕУ има силна косовска дијаспора, која носи околу 600 милиони евра годишно, рече за SETimes Ибрахим Реџепи, извршен директор на Косовскиот центар за стратешко и социјално истражување во Приштина.
„Косово може да се доближи до стандардите на ЕУ на сите полиња и тоа ќе се одрази во градењето стабилни економски односи со другите држави. 
Тоа, исто така, ќе има влијание врз благосостојбата на косовските граѓани“, рече Реџепи.
Aналитичарите велат дека овој потег, исто така, претставува шанса за земјата да го отвори патот кон европската иднина.
Пет земји-членки на ЕУ -- Шпанија, Грција, Кипар, Романија и Словачка -- не ја признаваат независноста на Косово. 
Но, со договорот земјите може да го сменат мислењето.
„Косово ќе има договорен однос со ЕУ, ако го потпише [договорот]“, рече за SETimes Себ Битичи, уште еден косовски аналитичар и извршен директор на Институтот за балканска политика.
Но, други не се согласуваат. 
„Во принцип, тоа ќе биде добар знак бидејќи преостанатите членки на ЕУ кои не го признаа Косово ќе го смекнат својот став и своите јавни изјави, но не мислам дека тоа ќе донесе нивно признавање“, рече за SETimes Таулант Ходај, соработник-член на Европскиот форум Алпбак.
Некои сé уште стравуваат.
„Се плашам дека по сите отстапки што ги правиме, ќе уследат некои нови услови, пречки и проблеми. 
Јас сум за европскиот пат на Србија, но не сум убеден дека сите врати се широко отворени за нас и дека сме сосема добредојдени“, вели белградскиот адвокат Драгољуб Стевановиќ.
„Добро е да се има позитивни, конкретни вести од Брисел, за нас и за [Србија]. 
Да се надеваме дека овие разговори се конечно завршени, со историскиот договор, како што го нарекуваат, но сепак имаме само еден вид трговски договор како што слушнав, а Србија доби повеќе ... 
тие се сега поблизу до ЕУ“, рече за SETimes Вјолца Ќерими, медицинска сестра од Приштина.
На кој начин ќе се исплати членството на Србија и Косово во ЕУ? 
Кажете ни ги вашите размислувања во коментарите.
