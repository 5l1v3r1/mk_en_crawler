11/06/2013
Мики Трајковски за Southeast European Times во Скопје -- 11.06.13
Интеграцијата во ЕУ беше главниот фокус на неодамнешниот состанок на владите на Македонија и Србија во Белград, при што Скопје и Белград се договорија да си помагаат меѓусебно за побрза интеграција во ЕУ и во НАТО.
На состанокот, предводен од српскиот премиер Ивица Дачиќ и македонскиот премиер Никола Груевски, двете држави постигнаа согласност за неколку конкретни проекти кои наскоро ќе бидат спроведени.
„Сакаме да соработуваме на патот кон членството во ЕУ.
Како мали држави мораме да работиме заедно, бидејќи имаме заеднички интереси.
Со ова покажуваме посветеност на подобрувањето на билатералните односи на сите нивоа.
Подготвени сме и ќе бидеме задоволни ако иницијативите [за кои дискутиравме на состанокот] бидат прифатени, бидејќи треба да се здружиме во нашите заеднички интереси, како другите региони, како Скандинавија и Балтикот“, рече Дачиќ.
Груевски рече дека постои посветеност меѓу двете земји на помирувањето и затворањето на сите отворени прашања од минатото.
„Успешната регионална соработка манифестирана преку активностите во регионалните организации и иницијативи е уште една потврда за европеизирање на Македонија и на Србија и европеизирање на регионот“, рече Груевски.
Министрите за внатрешни работи на двете држави постигнаа согласност за полициска соработка во форма на размена на полицајци за време на престојната туристичка сезона, а министрите за здравство потпишаа меморандум за соработка во областа на здравството и медицинските науки.
Беше потпишан договор за меѓусебно признавање на дипломите, а се дискутираше и за завршувањето на Коридорот 10, особено делот на македонско-српската граница.
„Беше договорено да почне со работа заедничкиот контакт-центар за полициска соработка на граничниот премин Табановце, како и заедничка контрола на железничкиот сообраќај“, рече за SETimes Александар Ѓорѓиев, портпарол на македонската влада.
„Дефиниравме конкретни предлози и иницијативи кои ќе спроведуваат во следниот период, од кои граѓаните во двете држави ќе имаат полза“, додаде тој.
Двете држави наскоро ќе формираат заеднички комитет за економска соработка и националните малцинства.
Димитар Мирчев, советник за надворешна политика на македонскиот претседател, рече дека заедничкиот состанок на владите претставува добар пример за другите регионални држави.
„Многу заеднички прашања, спорови и дилеми можат да се решат на ваков директен начин.
Тоа ќе влијае на идните односи меѓу двата соседи, координацијата на меѓудржавните договори и проекти и во создавањето нова клима на Балканот.
Пред две години имаше заеднички состанок на владите на Турција и Грција.
Колку повеќе вакви примери имаме, толку подобро за целиот регион.
Ваквите состаноци треба да се прошират и на мултилатерални и трилатерални состаноци“, рече Мирчев.
Зоран Стоиљковиќ, професор по социологија на белградскиот Факултет за политички науки, рече дека ваквата комуникација на високо ниво ќе влијае позитивно на меѓусебната доверба меѓу Белград и Скопје.
„Двете држави се мултинационални и комплексни општества, и нивниот приоритет треба да биде размената на искуства во областа на почитувањето и регулирањето на меѓуетничките односи.
Економските односи се важни и ќе придонесат за повторно отворање на заедничките пазари, како што беше поранешниот југословенски пазар“, рече за SETimes Стоиљковиќ.
Миле Солаја, поранешен претседател на битолското Српско-македонско друштво на пријателство Срма, рече дека состанокот во Белград е знак оти работите на Балканот се движат во вистинската насока.
„Организираме многу активности кои помагаат да се подобрат односите меѓу двата народа и држави.
Неодамна се одржа настанот ,Денови на српската култура во Македонија’, така што имаме размена меѓу културните и уметничките друштва и ги одбележуваме датумите на историските личности, со што всушност ги подобруваме нашите односи“, рече Солаја за SETimes.
Следниот состанок меѓу владите на Македонија и Србија е планиран за првата половина од 2014 година во Скопје.
Дали заедничкиот пазар на Балканот ќе води до подобра економска иднина за земјите во регионот?
Кажете ни што мислите долу.
