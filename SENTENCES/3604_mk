05/12/2006
Од Игор Јовановиќ за Southeast European Times во Белград – 05/12/06
Во операцијата против корупцијата во царинската администрација, српската полиција на 28-ми ноември уапси 17 лица осомничени за примање и давање мито, злоупотреба на официјалните функции и шверцување.
Помеѓу уапсените се и осуммина царински службеници и деветмина бизнисмени.
Стапицата беше поставена во шест градови.
Полициски претставници велат дека тие, исто така, ќе испитаат дали биле вклучени и највисоките нивоа на Царинската администрација.
Можни се нови апсења.
Според високиот претставник на полицијата, Милорад Вељовиќ, двајца високи функционери задолжени за разбивање на шверцот -- Велибор Луковиќ и Игор Мискин -- ја предводеле криминалната група во администрацијата.
Тие организирале уште шестмина полицајци кои, за пари, обезбедиле повисок профит за деветмината бизнисмени.
Полицијата се сомнева дека царинските функционери лажно ја претставиле увезената стока дека само поминува низ Србија, додека истата, всушност, била растоварена во тајни складишта низ целата земја.
Потоа, стоката била продавана, а на државата не и биле плаќани даноци.
Царинските службеници потоа, наводно, издавале лажни сертификати дека камионите со стока ја напуштиле Србија.
На ваков начин, инспекторите велат дека била шверцувана стока од Турција, Бугарија, Босна и Херцеговина и Македонија.
За овие услуги, царинските службеници добиле помеѓу 3.000 и 12.000 евра од бизнисмените, според Вељовиќ.
Стоката била пренесувана во камиони со странски регистарски таблички, кои биле возени од луѓе кои не биле српски државјани.
Групата е осомничена за оштетување на државниот буџет за вредност од најмалку 5 милиони евра.
Вељовиќ, исто така, рече дека преземените мерки биле „само почеток“, дека следењето е во тек уште од март и дека сите оние за кои ќе биде утврдено дека биле вклучени во корупцијата ќе бидат уапсени.
Во јавноста беше прикажана снимка на која се гледа како маскираните припадници на специјалната полиција ги апсат членовите на т.н. царинска мафија.
Некои од осомничените беа уапсени во складишта полни со стока.
Апсењето на овие 17 осомничени е една од серијата акции што ги презема владата на премиерот Воислав Коштуница во борбата против корупцијата.
На 12-ти октомври беа обелоденети обвиненијата против припадниците на т.н. банкрот мафија, обвинета за оштетување на претпријатијата под државна контрола во илегални судски постапки на банкрот во висина од повеќе од 10 милиони евра.
Помеѓу 35-мината обвинети се и поранешниот претседател на Белградскиот стопански суд Горан Кљајевиќ и судијката на судот, Делинка Ѓурѓевиќ, заедно со неколку добропознати српски бизнисмени.
На 30-ти ноември, два дена по царинската стапица, беа поднесени обвиненија против 53 членови на т.н. автопат мафија.
Тие се обвинети за оштетување на државниот буџет за повеќе од 6,5 милиони евра, со издавање на двојни сертификати за возилата кои ги користат автопатите.
