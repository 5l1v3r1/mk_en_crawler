12/11/2008
ЗАГРЕБ, Хрватска -- Комесарот за проширување на ЕУ, Оли Рен, во средата (12-ти ноември) ја започна дводневната посета на Загреб, за да ја охрабри Хрватска да ги спроведе реформите потребни за завршување на разговорите за пристап во ЕУ.
Разговорите ќе се фокусираат на односите помеѓу Хрватска и блокот, по неодамнешниот извештај на Европската комисија за напредокот на земјата, како и за евентуалниот распоред на разговорите, кои се очекува да завршат на крајот од 2009 година.
Рен ќе се состане со премиерот Иво Санадер, претседателот Стипе Месиќ и други високи претставници.
Во другите вести, Велика Британија во вторникот во Хрватска екстрадираше хрватски Србин по кого се трагаше за воените злосторства извршени за време на војната 1991-1995 година.
Во 1993 година Хрватска го осуди Дамир Травица во отсуство на 15 години затвор за убиството на едно четиричлено семејство во Ервеник, Хрватска.
Судот, исто така, го осуди за прогон на цивили и уништување на имот од мај 1991 до февруари 1992 година во истиот регион.
Според податоците на британското Министерство за внатрешни работи, Травица влегол во земјата со лажен пасош во 1995 година и бил уапсен во ноември 2002 година.
Тој ги поминал следните години поднесувајќи жалби на долготрајното барање за екстрадиција од страна на Хрватска.
(ХИНА, ХРТ, АФП, Јавно, АП, Бета, Б92, Вијести, Независне новине - 11/11/08)
