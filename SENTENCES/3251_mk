01/06/2006
(Ајриш егзаминер, ДТТ-НЕТ - 01/06/06; AП, американскиотСтејт департмент - 31/05/06)
САД во средата (31-ви мај) одлучија да ја задржат финансиската помош за владата на Србија и Црна Гора поради нејзиното неисполнување на обврските кон Трибуналот на ОН за воени злосторства во Хаг.
„Државниот секретар Кондолиза Рајс утврди дека не може да потврди дали владата на Србија и Црна Гора соработува со Меѓународниот кривичен трибунал за поранешна Југославија“ (МКТЈ), се вели во изјавата на портпаролот на Стејт департментот, Шон Меккормак. 
„Оваа одлука ќе резултира со задржување на 7 милиони американски долари како помош за централната влада на Србија за фискалната година 2006, како што е предвидено со Актот за надворешни операции, извозно финансирање и слични програмски одбрувања 2006.“
Вашингтон, сепак, јасно стави до знаење дека потегот од средата не значи суспендирање на околу 62 милиони американски долари помош за српскиот народ и помошта за иницијативите кои имаат за цел зајакнување на демократијата во земјата.
Екстрадицијата на голем број обвинети од МКТЈ на почетокот од 2005 година му овозможи на Вашингтон минатата година во јуни да потврди дека Србија и Црна Гора соработува со Хашкиот суд и да продолжи со обезбедувањето на финансиска помош за белградските власти. 
Во средата американската влада ја увери Србија дека сака да „й помогне да стане успешна, безбедна и демократска нација, интегрирана во евроатланските структури“. 
Но, Вашингтон, исто така, истакна дека имаше „малку видлива соработка“ со Трибуналот на ОН во последниве месеци и дека Србија мора да ги исполни меѓународните обврски со цел да изгради поблиски врски со САД.
„Ги повикавме властите во Белград целосно да соработуваат со Трибуналот, да го вклучат апсењето и предавањето на обвинетите бегалци, особено Ратко Младиќ, за да се соочат со правдата во Хаг“, рече Стејт департментот, истакнувајќи дека и самиот српски премиер Воислав Коштуница потврдил дека српската држава и националните интереси трпат штета.
Американската одлука беше донесена по помалку од месец откако ЕУ ги прекина разговорите за Договорот за стабилизација и асоцијација (ДСА) со Белград, наведувајќи ја како причина нецелосната соработка со МКТЈ, особено предавањето на Младиќ. 
Коштуница вети дека бегалецот ќе биде уапсен и предаден на Хаг до крајот на април.
Заедно со поранешниот политички водач на босанските Срби, Радован Караџиќ, Младиќ се наоѓа на врвот на листата на МКТЈ на најбарани обвинети. 
Двајцата се товарат за геноцид во врска со масакрот во Сребреница во 1995 година на околу 8.000 мажи и момчиња од босанските муслимани и 43-месечната опсада на Сараево, во која загинаа околу 10.000 луѓе.
Младиќ, кој се наоѓа во бегство повеќе од десет години, според мислењето на јавноста, се крие во Србија.
За време на посетата на Белград во вторникот, комесарот за проширување на ЕУ, Оли Рен, ги увери српските власти дека преговорите за ДСА ќе продолжат откако Младиќ ќе му биде предаден на Хаг.
Слично на тоа, САД во средата укажаа на тоа дека повторно ќе ја разгледаат својата одлука за суспендирање на финансиската помош за владата на Србија и Црна Гора ако земјата преземе чекори за да ја покаже својата соработка со МКТЈ.
