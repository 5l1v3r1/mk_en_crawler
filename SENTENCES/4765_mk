07/05/2009
Од Недељко Рудовиќ за Southeast European Times во Подгорица -- 07/05/09
Најбогатата општина во Црна Гора мораше да ги прекине градежните работи во едно од своите главни туристички места, поради недостатокот од пари. 
Само неколку недели пред главната туристичка сезона, градот Петровац не личи на сликите на среќа од разгледниците -- наместо тоа, тој има половично завршено шеталиште, неисчистени плажи и правливи патишта.
Неизвесно е колку долго градот ќе мора да чека да се врати благосостојбата. 
Општината Будва не може да им плати на градежните фирми да ја завршат работата. 
Општината, која некогаш се гордееше со преку 100 милионери меѓу своето население од 15.000, сега е преполнa со вработени што со месеци не примиле плата.
Репутацијата на Будва почива на продажбата на крајбрежни куќи, станови, хотели и земјиште на странци. 
Сега кога има криза на глобално ниво, банките што ги даваа заемите ги продаваат истите живеалишта.
Самата општина е задолжена 20 милиони евра -- главно поради пропаднатите градежни проекти -- и се соочува со блокирана банкарска сметка. 
Будва не е сама во својата беда. 
Минатата недела, проекциите за пад од 4 отсто на БДП во Црна Гора оваа година, ги засени поранешните проекции на владата од раст од 2,5 отсто раст.
„Првичните приходи на црногорскиот буџет во првото тримесечје од оваа година изнесуваа 216 милиони евра -- околу 13,8 отсто помалку од очекуваното“, соопшти Министерството за финансии. 
Министерот за финансии, Игор Лукшиќ, моментно преговара со Дојче банка на договарање на условите за заемот од 75 милиони евра, кој ќе го потпомогне буџетот на земјата од 1,6 милиони евра.
Владата, која веќе доби заем од 150 милиони евра од Европската инвестициона банка како поддршка за ликвидноста на финансиските институции, исто така, разговара со ММФ и другите меѓународни кредитори.
„ММФ е подготвен да го поддржи нашиот финансиски систем под одредени услови“, рече Лукшиќ по враќањето од состаноците во Вашингтон на ММФ и Светската банка минатиот месец.
Буџетот трпи последици од недостатокот на странски инвестиции, извор на приходи кој ненадејно пресушува. 
Во 2007 година земјата доби скоро 60 милиони евра од приватизацијата -- цифра што падна на 11,5 милиони евра во 2008 година. 
Намалените инвестиции донесоа 20,5 милиони евра во 2008 година -- десетпати помалку од 2007 година, рече црногорскиот заменик-претседател Вујица Лазовиќ претходно оваа година.
Тој даде две причини за намалувањето на приходите од инвестициите. 
„Едната е светската пазарна криза, а втората е тоа што ние немаме толку претпријатија што можеме да ги понудиме за продажба, особено атрактивни претпријатија.“
