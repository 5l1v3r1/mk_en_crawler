03/11/2011
Игор Јовановиќ за Southeast European Times во Белград -- 03.11.11
И покрај наводниот договор за надминување на разликите, двете исламски заедници во Србија и понатаму не се согласуваат.
Договор за помирување беше најавен во средината на октомври од министрите Расим Љајиќ и Сулејман Угљанин.
Претставниците на бошњачките партии во српската влада, најавија договор на двете фракции -- Исламската заедница на Србија и Исламската заедница во Србија.
Првата од нив е предводена од реис Адем Зилкиќ, додека втората е предводена од муфтијата на Санџак, Муамер Зукорлиќ, кој ја признава врховната власт на Ријасетот на Исламската заедница на Босна и Херцеговина (БиХ).
„Ние на ниеден начин не сме вклучени во разговорите за помирување и сметаме дека тоа е лошо за нашите верници.
Нема да се согласиме со политика на „завршена работа“, рече Зилкиќ за SETimes.
Но, Самир Тандир, претставник на заедницата на Зукорлиќ, рече дека има напредок во преговорите и дека членовите на заедницата се многу задоволни.
„Не можам да откријам никакви детали од договорот, но ние сме многу задоволни со истиот“, рече Тандир.
Турција има водечка улога во посредувањето меѓу двете раскарани страни.
Во средината на октомври Љајиќ ја посети Анкара, на разговори околу ова прашање, по што изјави дека „договорот за обединување е сега незапирлив“.
Турскиот министер за надворешни работи, Ахмет Давутоглу, пак, го посети Белград на 24-ти октомври.
По посетата тој изјави за турските медиуми дека се надева оти ќе „започне нов период за муслиманите во Санџак и другите делови од Србија“.
Сепак, ниту српскиот претседател Борис Тадиќ, ниту министерот за надворешни работи, Вук Јеремиќ, не дадоа изјава за медиумите по состанокот, и во текот на следните недели имаше бран приговори.
„Нема да се согласиме со никаков договор кој предвидува укинување на Ријасетот [највисокиот извршен и административен орган] на нашата исламска заедница.
Главната организација на муслиманите во Србија, треба да биде во Србија, а не во некоја друга држава“, рече Зилкиќ.
Скептицизам во врска со договорот искажаа и албанските муслимани од јужна Србија, кои рекоа дека нема да го признаат договорот бидејќи не биле вклучени во неговото изготвување.
Љајиќ ги обвини Зилкиќ и Зукорлиќ за одложување на помирувањето, велејќи дека повеќе се занимаваат со политика и бизнис, отколку со водење на своите верници.
„Не знам што ќе се случи со тоа“, рече тој сега за планот за помирување, додавајќи дека условите се чини оти се променија во периодот меѓу неговата посета на Анкара до посетата на Давутоглу на Србија.
Уредникот на Верската информативна агенција, Живица Тучиќ, изјави за SETimes дека проблемот е најверојатно тоа што Белград не беше доволно вклучен во подготвувањето на договорот.
„Договорот беше направен во Анкара, Сараево и Нови Пазар, додека Белград беше целосно тргнат настрана.
Тоа го отежнува постигнувањето договор и не е јасно зошто и државите се вклучија во ова прашање“, рече Тучиќ.
Со оглед на тоа што има исламски заедници во регионот кои не се под надлежност на Сараево, причината за овој план е слаба, рече тој.
„Центарот на црногорските муслимани е во Подгорица, а на муслиманите во Македонија е во Скопје.
Тогаш зошто центарот на муслиманите во Србија треба да е во Сараево“, рече Тучиќ.
