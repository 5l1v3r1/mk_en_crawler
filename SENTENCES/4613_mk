20/01/2009
Од Игор Јовановиќ за Southeast European Times во Белград -- 20/01/09
Голем број празници и денови на светци се одбележуваат во Србија помеѓу 19-ти декември и 20-ти јануари.
Прославите на деновите на светците, или слави се ехо на српската политеистичка традиција, кога секое семејство имало свој светец-заштитник.
Сега семејствата се собираат да ги слават деновите на христијанските светци кои семејствата ги зеле за свои семејни заштитници.
Обичај во Србија е три дена да се слави светецот-заштитник, кога семејството го посетуваат роднини и пријатели.
Периодот на пост во Србија започнува на 19-ти декември, на Св.Никола.
Православните христијани го сметаат Св.Никола за чудотворец и заштитник на многумина, вклучително и патниците, морепловците и рибарите.
По прославите на Нова Година и православен Божиќ, верските празници конечно завршуваат на 20-ти јануари, на Денот на Св.Јован, кој го крстил Исус Христос во реката Јордан.
Верските следбеници постат 40 дена за време на Божиќните пости, во текот на кои мора да се воздржуваат од месо, да имаат божиќен ручек богат со јадења без месо, јајца или млеко во нив.
Традицијата им дозволува на верниците да јадат само риба и зеленчук за време на постот.
Јадењата обично започнуваат со традиционалната српска ракија, исклучително силен алкохол кој се прави од ферментирано овошје.
Ракијата направена од сливи или круши е посебно омилена во Србија.
Главниот белег на српската традиционална кујна и понатаму е отоманскиот, но, исто така, опфаќа и грчки, унгарски и австриски влијанија.
Освен риба, јадењето од грав, наречено пребранац, исто така, се јади на славите.
Готвачот го кисне гравот во вода во текот на ноќта и го вари следниот ден.
Потоа го пржи на масло со кромид и црвен пипер, па ја пече во тава целата содржина во длабок земјен сад.
По постењето, Србите уживаат во месни јадења.
Главното јадење е или печено прасе или јагне.
Аперитив е честопати пихтијa, јадење подготвено од телешко месо и прасечки уши, опашка и две од неговите нозе.
Тие се варат со ловоров лист, морков, сол и пипер.
Готвачот додава желатин во водата за јадењето на крај да изгледа како желе со полускриено месо внатре.
Руската салата е популарно придружно јадење.
Таа содржи грашак, ситно сечкани варени моркови и компири, кисели краставички и мајонез.
Српската кујна има многу слатки, како што се малите колачиња наречени ванилици, ванилини колачи во облик на сендвич кои се топат во уста, со мармалад на средина и шеќер во прав одозгора.
