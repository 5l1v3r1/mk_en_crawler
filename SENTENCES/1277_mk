20/05/2009
Романскиот замок Бран официјално стана приватна сопственост на Доминик Хабсбург во понеделникот (18-ти мај), објавија романските медиуми. 
Во изминатите три години, Министерството за култура управуваше со зградата. 
Новиот сопственик, њујоркшки архитект и внук на последниот романски крал, објави дека значително ќе го реставрира замокот и ќе го отвори за јавноста на 1-ви јуни како приватен музеј. 
Министерството за туризам повика на промовирање на замокот како важна атракција.
***
Триесет и седмиот музички фестивал во Истанбул ќе се одржи од 5-ти јуни до крајот на месецот. 
На настанот ќе учествуваат светски познати музичари, како што се Ана-Софи Мутер, сер Андре Превин, Лин Харел, Роланд Вилазон, Ан Халенберг, Елизабет Вотс, Жак Лусер трио, Даниел Баренбоим и италијанскиот филхармониски оркестар Ла скала. 
Фестивалот е организиран од истанбулската Фондација за култура и уметност.
***
Кипар и Грција потпишаа договор за соработка во областа на спортот, образованието, заедничкото истражување, националните програми, специјализираната обука на атлетичари со високи резултати и учество на кипарски и грчки атлетичари во игри организирани во двете земји, објави КНА во понеделникот (18-ти мај). 
Тие го потпишаа договорот во Никозија.
***
Косовскиот фестивал за современа и класична музика, РеМузика, се отвора во четвртокот (21-ви мај) во Приштина. 
На фестивалот, кој завршува на 28-ми мај, ќе настапат уметници од Франција, Холандија, Шпанија, Aлбанијa и Бугаријa.
***
Хрватскиот машки тим победи на шампионатот во шах Митропакуп 2009, што се одржа од 9-ти мај до неделата (17-ти мај) во Словенија. 
Во конкуренција на жени, титулата отиде во рацете на Словенките. 
Италијанскиот велемајстор Фабиано Каруана (16) ја освои титулата за најдобар играч на настанот.
***
Мирсад Јонуз во саботата (16-ти мај) беше избран да ја предводи фудбалската репрезентација на Maкедонија на останатите квалификации за Светскиот куп. 
Тој беше единствен кандидат кој го прифати краткорочното назначување. 
Претходниот тренер, Словенецот Среќко Катанец, се откажа откако Македонија изгуби со 4:0 од Холандија минатиот месец.
(Разни извори – 13/05/09-20/05/09)
