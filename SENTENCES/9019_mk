19/04/2012
Недељко Рудовиќ за Southeast European Times во Подгорица -- 19.04.12
Предвидувањата од Светскиот патнички и туристички совет (ВТТС) покажуваат дека приходите од туризмот во Црна Гора ќе се зголемуваат секоја година во следната деценија, и ќе придонесат за огромни 17,8 отсто од БДП до 2022 година.
Тоа розово сценарио одговара на проекциите на Министерството за туризам.
Како резултат на нејзината компактна големина, „можноста за комбинирање на морскиот и планинскиот туризам во еден ден, претставува несомнено единствена предност на Црна Гора во однос на нејзините конкуренти.
Носењето на големите хотелски брендови претставува сериозен знак за нашата намера да станеме елитна туристичка дестинација“, рече за SETimes Небојша Рачковиќ, советник на Министерството за туризам.
Исто така, не штети тоа што земјата е на не повеќе од два часа лет од сите големи градови во Европа.
Рачковиќ истакнува дека владата работи постојано на подобрување на квалитетот на услугите и одржување на конкурентни цени.
„Фактот дека Црна Гора е дестинација за сите туристи, без оглед на нивната куповна моќ, е наш голем приоритет.
[Покрај тоа,] со носењето на големите инвеститори, познати низ целиот свет, како што е Аман ресортс и Ораском ...
ние испраќаме порака дека сме стабилна земја и нашата цел е да станеме туристичка дестинација со висок квалитет.“
Пораката се чини дека одекнува.
Според ВТТС, туризмот во Црна Гора веќе учествува со 7,5 отсто во БДП, во споредба со 3,5 отсто во Словенија;
2 отсто во Босна и Херцеговина (БиХ) и 1,7 отсто во Србија.
Истите податоци покажуваат дека само минатата година приходите од туристичката и патничката индустрија беа 249,3 милиони евра во Црна Гора.
Жарко Радуловиќ, косопственик на црногорската Старс хотелс груп и претседател на Црногорското туристичко здружение, изјави за SETimes:
„За среќа, Црна Гора има голема предност -- добра географска позиција и извонредна природна убавина -- како море, така и планини, на мал простор.
За нешто помалку од три часа, можете да преминете од пливање на скијање“.
Но, не е сé во сончањето и скиите.
Туристите ја препознаваат и „политичката и безбедносната стабилност“, додаде тој.
Радуловиќ тврди дека Црна Гора може да направи многу повеќе за да го развие секторот, наведувајќи го, на пример, недостатокот на хотели со три, четири и пет ѕвездички, за кои тој вели дека се сместувачки капацитети што модерните туристи ги бараат.
„Приходите на [секторот] од 249 милиони евра не се толку добри;
треба да бидат шест или седум пати поголеми.“
Тој истакна дека во Хрватска минатата година приходите од туризмот изнесувале 2,6 милијарди евра.
Признавајќи дека крајбрежјето е многу поголемо отколку црногорското, Радуловиќ вели дека подобра споредба би можела да биде Кипар.
„Територијата е слична, но со понеповолна позиција.
Сепак, и покрај тоа, приходите на Кипар изнесуваат околу 3 милијарди евра.
За разлика од Црна Гора, тие работеа подобро.
А [тоа] што го поседува Кипар не е ни близу до она што Црна Гора може да го понуди.
Кога ќе ја избалансираме понудата на летната и зимската сезона, Црна Гора може да стане шампион и еден од најсилните играчи на Медитеранот.“
Според податоците од 2011 година на Стопанската комора, бројот на ноќевања бележи двоцифрен раст -- 10,17 отсто -- додека растот во поглед на туристичките доаѓања беше 8,75 отсто.
Како и во 2010 година, поголем дел од посетителите дошле од Србија, Русија и БиХ.
„Можеме да станеме светски феномен кога станува збор за развојот, бидејќи почетната основа е ниска и секој чекор во процентот изгледа импресивно.
Кога Шпанија, која има 40 милијарди бруто приходи од туризмот, заработува 42 милијарди, процентот не изгледа најдобро.
Кога Црна Гора заработува 400 милиони, растот е 100 отсто“, рече Радуловиќ.
Тој посочува дека црногорските иновации веќе даваат резултати:
„На пример, проектот за пешачење и велосипедизам е многу добар поради ...
брзото менување на навиките и желбите.
Наместо плажи, клиентите сакаат нешто поатрактивно, динамично.
Туристите сакаат активен одмор, а не да бидат само на едно место“.
