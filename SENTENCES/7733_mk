16/04/2013
Горан Трајков за Southeast European Times во Скопје – 16.04.13
Движењето за заедничка визија, невладина организација чија цел е да ја предводи дискусијата за унапредување на меѓуетничката толеранција во земјата, доби 200 члена во рок од три недели од неговото основање. 
Македонци и малцински Албанци, Роми, Турци и Бошњаци, се приклучија на групата која беше формирана од Јани Ѓорѓи и Фатим Криезиу.
„Идејата ... 
е да им се препорача на младите луѓе во Македонија да живеат без притисоци, закани и манипулации од одредени политички партии, кои [промовираат] етничка омраза. 
Ниту еден од нас не ја бира својата етничка припадност“, рече Криезиу за SETmes.
Криезиу и Ѓорѓи велат дека невладината организација ја поддржува евроатланската ориентација на Македонија и ќе за залага да ги објасни светските и локалните трендови, да организира дебати и да ги разбие етничките предрасуди.
„Ја поддржуваме идејата дека најмоќното оружје на луѓето е знаењето и значајното говорење. 
Има неколку проблематични прашања на кои планираме да се фокусираме, но пред сѐ ќе му посветиме особено внимание на ширењето и наметнувањето на нашиот позитивен дух меѓу младите“, рече Криезиу.
Криезиу ги спореди постојните етнички проблеми, особено меѓу Албанците и Македонците, со темпирана бомба. 
„Радикални етнички групи постојат насекаде, но како општество ние имаме обврска да ги изолираме, за да го отстраниме нивното влијание врз животот на младите луѓе“, рече Криезиу.
Ѓорѓи, кој неодамна се пресели во Скопје, рече дека може многу да се изгуби и дека дојде време да се покаже оти нетолеранцијата не е ниту паметна, ниту практична.
„[Ако не биде така], ние никогаш нема да функционираме како нација и како демократска и европска држава“, рече Ѓорѓи за SETimes.
Невладината организација ќе бара финансиска помош од локални и меѓународни донатори.
„Оваа организација може да стане важен мост меѓу луѓето кои се соочуваат со национализмот на политичките партии“, рече за SETimes Фадил Лепаја, директор на Центарот за балкански студии во Скопје.
Mногумина го поздравуваат движењето, но предупредуваат дека организацијата е во опасност да има маргинално влијание, ако не бидат опфатени суштинските причини за етничките тензии.
„Македонците сигурно покажаа дека сакаат дијалог и соживот, но сметаат дека говорењето за толеранција претставува начин да се исфилува насилството и изборниот национализам инспирирани од албанските партии, за што бевме сведоци во изминативе месеци. 
Тие се плашат дека тука се работи за една пострашна политичка игра чија цел е федерализација на Македонија“, рече за SETimes Александра Симоновиќ, секретар на СЕМАК, битолска невладина организација која промовира социјал-економска кохезија.
„Невладината организација ... 
треба да праша како нивниот пристап може да биде успешен кога малку, ако воопшто и ги има, покажаа конкретни, видливи резултати“, рече за SETimes Александар Цветковски, етнолог и претседател на АГТИС, невладина организација за граѓанска толеранција и соработка во Прилеп.
Дописничката Клаудија Лутовска во Битола даде свој придонес за овој извештај.
Како може Движењето за заедничка визија да направи значајни чекори напред во промовирањето единство во Македонија и подобрувањето на односите Албанија-Македонија? 
Споделете ги вашите ставови во просторот за коментари.
