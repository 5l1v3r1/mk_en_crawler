22/06/2013
Клаудија Лутовска за Southeast European Times во Скопје -- 22.06.13
Растат тензиите во македонската општина Струга два месеци по неуспешните локални избори, но многумина велат дека изворот на конфликтот е политички, а не етнички.
Општинскиот совет не е формиран поради барањето на македонските партии со советот да раководи Македонец и одбивањето на албанските партии да го сторат тоа.
„Ситуацијата е повеќе политичка, отколку етничка.
Имаме одличен соживот во Струга и за сите нас напредокот на општината претставува најголем интерес.
Важно е да имаме луѓе способни за работа, а не да се расправаме дали се Албанци или Македонци“, рече за SETimes Абдула Казимоски, пратеник на Демократската партија на Албанците (ДПА) во Струга.
„Со години живееме тука и никогаш не сме имале конфликти со ниту една националност.
Во Струга живеат Македонци, Турци, Албанци, Роми, Власи.
Комуникацијата меѓу луѓето е добра.
Но, се плашам дека политиката го расипува тоа“, рече за SETimes Роберт Спасеноски (56) од Струга.
Струга има големо албанско население и во минатото беше место на тензии.
На локалните избори во март владејачката партија ВМРО-ДПМНЕ и опозициската СДСМ ги здружија силите во коалиција.
Според Благоја Марковски, претседател на Балканскиот форум за безбедност, ситуацијата може на крајот да се одрази на безбедноста во Струга.
„За време на изборите беа направени коалиции, така што електоратот беше групиран според етничката припадност.
Ова водеше до внатрешни политички и етнички игри кои предизвикаа стагнација на економскиот развој на општина Струга, но долгорочно ситуацијата станува проблематична“, рече тој за SETimes.
Но, македонските официјални претставници не се согласуваат дека коалицијата беше формирана за поделба по етнички линии.
„Коалицијата меѓу ВМРО-ДПМНЕ и СДСМ не треба да се гледа само како чисто етничка, бидејќи зад оваа коалиција стојат и други националности, како што се Роми, Власи и Турци“, изјави за SETimes поранешниот градоначалник на Кичево, Благоја Деспотовски.
Ѓоко Илоски, претседател на ВМРО-ДПМНЕ во Струга и член на општинскиот совет, рече дека решението за надминување на актуелната ситуација е во тоа да се остварат разговори со градоначалникот Зијадин Села од Демократската партија на Албанците (ДПА).
Коалицијата вели дека Села ги маргинализира Македонците.
„[Тоа е] дискриминација на етничка основа.
И покрај фактот што Македонците се скоро два или три пати повеќе од сите етнички заедници во Струга, и покрај фактот дека нашата коалиција има најголема советничка група во Советот на Струга, за жал, мораме да заклучиме дека Македонците во Струга не можат да учествуваат во создавањето на стратегиите за развој и просперитет на сопствениот град“, рече за SETimes советникот Ѓоко Илоски од ВМРО-ДПМНЕ.
Законот за локална самоуправа предвидува дека ако во рок од три месеци од конституирањето на советот не биде избран претседател, мора да се одржат нови локални избори.
Села рече дека е подготвен да оди на нови локални избори, но новоизбраниот претседател на СДСМ, Зоран Заев, изјави за SETimes дека неговата партија не се согласува да се одржат нови избори.
„Тоа е само изгубено време и нема гаранција дека приказната нема да се повтори.
Претседателот на советот треба да биде Македонец, заради избалансирано раководење со општината.
Ова е слика за едно непотребно ширење национализам“, рече Заев.
Политичките препирки ја држат во заложништво локалната власт и градот стагнира економски, не добивајќи ги потребните проекти под надлежност на општината.
„Виталните проекти, особено инфраструктурните, не можат да се реализираат без одлука на општинскиот совет и градоначалникот.
За Струга, како туристички [град], многу е важно да почне да функционира што е можно побрзо“, рече за SETimes советникот Ѓоко Илоски од ВМРО-ДПМНЕ.
Дали проблемот во Струга е политички или етнички?
Кажете ни што мислите во коментарите долу.
