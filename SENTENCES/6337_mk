24/01/2012
Дражен Ремиковиќ за Southeast European Times во Подгорица -- 24.01.12
Зголемувањето на цените на електричната енергија и горивото ги поттикна демонстрациите во Црна Гора.
Еден литар дизел сега чини 1,42 евра во Подгорица, додека еден литар безоловен бензин чини 1,39 евра -- зголемување од 10 отсто за литар од 17-ти јануари.
Цените на електричната енергија се зголемија за 6,7 отсто овој месец.
Просечната месечна плата во Црна Гора е 475 евра.
Илјадници луѓе протестираа во саботата (21-ви јануари), барајќи промена на одлуката за зголемување на цените на електричната енергија.
Но, властите велат дека нема шанси истите да се намалат.
Перо Вучковиќ, заменик-директор на Агенцијата за енергетика на Црна Гора (РАЕ) -- државна институција која ја одредува цената на електричната енергија -- рече дека единственото претпријатие за производство на електрична енергија во земјата, Електропривреда, првично побара зголемување од 15 отсто, но му беше одобрено само 6,7 отсто.
„Цените на електричната енергија постојано паѓаа во изминатите три години.
Ова е прво зголемување за три години -- и тоа нема да ги зголеми сметките за повеќе од 2 евра месечно -- рече Вучковиќ за SETimes.
Протестите, кои наводно привлекоа 10.000 луѓе, беа организирани од синдикатот, студентскиот сојуз и Мрежата за афирмација на граѓанскиот сектор.
Срѓа Кековиќ, претседател на Синдикатот на Црна Гора, изјави за SETimes дека зголемувањето на цената на електричната енергија беше само повод кој ги поттикна протестите, и дека повеќето демонстранти протестираат против генерално лошите услови во земјата.
„Најголемите губитници во црногорската транзиција, која траеше 20 години, се црногорските граѓани.
Нашето барање е јасно -- владата мора да ја промени одлуката за [зголемување] на цените на електричната енергија.
Ако тоа не се случи, ние ќе организираме нови протести додека владата не ја поништи одлуката“, рече тој.
Тој истакна дека владата може да најде решенија ако сака.
„Да ги [погледнеме неодамнешните] бројки на приватизациите во кои странските партнери добија стотици милиони евра државна помош“, рече Кековиќ.
Друг демонстрант, жител на Подгорица, Милена Вукелиќ (27) изјави за SETimes „Не протестирам денес поради политичарите или магнатите или сметките за електрична енергија.
Протестирам за себе.
Луѓето сега се ранливи, и владата мора да реагира“.
Таа додаде дека само притисокот од јавноста може да влијае за промена.
Запрашан за евентуалните идни зголемувања на цените, Вучковиќ рече:
„Електричната енергија е артикл како и секој друг.
Некои корекции може да се очекуваат на долгорочен план, но тоа не би требало да биде драстично“.
„Ќе го продолжиме дијалогот со нашите социјални партнери -- синдикатот, работодавачите -- и ќе им помогнеме со субвенции на најранливите [граѓани] да ги платат сметките за електрична енергија“, рече за SETimes портпаролката на Министерството за труд и социјални работи, Татјана Радуловиќ.
Таа додаде дека владата формираше работна група за анализирање на последиците од зголемувањето на цените на електричната енергија врз сегашниот животен стандард.
Сé на сé, економијата на Црна Гора има проблеми.
Со 1,25 милијарди евра, или 45 отсто од БДП, проектираниот вкупен долг на Црна Гора е втор во регионот, само по оној на Албанија.
Јавниот долг брзо порасна откако владата издаде 380 милиони евра во обврзници пред една година, со цел да ги исплати платите и пензиите.
