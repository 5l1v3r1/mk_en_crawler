13/12/2011
Мухамет Брајшори за Southeast European Times во Приштина -- 13.12.11
Според годишното истражување на Светската банка „Водење бизнис“ за 2012-та година Косово беше рангирано на 117-то место.
Тоа е подобро отколку Босна и Херцеговина (125-то место), но заостанува зад другите земји во регионот како Црна Гора (56-то место) и Бугарија (59-то место).
Менаџерот на Светската банка за Косово, Олтерс Јан-Питер, за SETimes изјави дека креаторите на политиката треба да преземат реформи во одредени области со цел да овозможат подобра клима за инвестирање во Косово.
„Овој резултат ја нагласува клучната важност за продолжување и забрзување на реформите во насока на отстранување на пречките за производство на стоката „произведена во Косово“ и услугите во земјата“, рече тој.
„И додека бизнис климата во Косово е поволна во одредени области -- како што се добивањето кредит, решавање на неликвидноста или плаќањето даноци -- други постапки и барања наметнуваат значително повеќе предизвици за малите и средните претпријатија, особено оние поврзани со заштитата на инвеститорите, спроведувањето на договорите, прекуграничната трговија и добивањето на електрична енергија“.
Според Олтерс, структурните предизвици мора да се решат директно.
„Конкретно, одлуката еврото да се користи како единствено законско платежно средство ги спречува политичарите да ја користат девалвацијата на валутата како инструмент за зголемување на меѓународната конкурентност и/или урамнотежување на покачувањата на платите над растот на продуктивноста“, вели тој.
Арта Иштрефи, политички советник во косовското Министерство за трговија и индустрија, за SETimes изјави дека извештајот не ги зема предвид најновите реформи во Косово.
„За нас важно е дека негативниот тренд заврши ...“, изјави Иштрефи.
„Ние веќе успешно реализиравме серија реформи во Косово, но мерењата на Светска банка беа завршени на 1-ви јуни оваа година и затоа не се вклучени во ова мерење реформите преземени во меѓувреме“, вели Иштрефи.
„Извештајот на Светска банка не е единствениот фактор кој ќе влијае врз инвестициите.
Тоа е релативно важен фактор, но владата презема реформи со цел да создаде најдобра клима за водење бизнис“, вели таа.
Таа ги истакна неодамнешните реформи како што е намалувањето на времето за регистрирање на бизнис и административните процедури за увоз/извоз.
Некои граѓани велат дека допрва треба да ги почувствуваат позитивните ефекти од овие промени.
Шабан Арифи е земјоделец од Обилиќ кој се врати назад во Косово од Швајцарија во 2009-та година за да започне свој сопствен бизнис.
Тој изјави за SETimes дека не е задоволен од климата и можностите што ги нуди оваа земја.
„Дојдов тука со еден партнер за да отворам моја фарма која ќе ми понуди вработување, но, исто така, и финансиска стабилност.
Но се соочив со многу бирократски предизвици поради кои мојот партнер ја напушти земјата и не инвестираше.
Се најдов во многу тешки услови поради ова“, изјави Арифи за SETimes.
Арифи вели дека административните постапки се премногу долги, а понекогаш тој мора да го остави својот бизнис за да оди од една до друга канцеларија со цел документите да бидат обработени.
„Ако треба да одам да поднесам некој документ или да земам сертификат или нешто слично, јас морам да испланирам да го затворам бизнисот и да трчам цел ден по канцелариите во мојот град или во Приштина“, изјави Арифи.
Дрита Хакај поседува расадник и место за одгледување на цвеќиња во селото Колиќ, надвор од Приштина.
Таа за SETimes изјави дека постапките за да се добие лиценца и други дозволи траат предолго.
„Ни требаат дозволи и лиценци за отворање бизнис и со новите фискални броеви стана предизвик да се справиш со бирократските постапки.
Понекогаш потребна е една недела или повеќе за да ги добиете сите потребни документи.
Друг проблем со кој се соочив беше [со] кредитот [што го зедов].
Стапките се превисоки и со тие стапки, остварувањето профит останува само желба“, изјави Хакај.
Економистката Лиридона Конушефци за SETimes изјави дека имотно-правните прашања и јавната администрација остануваат главни предизвици во спроведувањето на реформите.
„Имотно-правните прашања остануваат предизвик за водењето [бизнис] [во Косово] поради загубените имотни регистри [и поради] постапките во судовите кои траат со години“, вели Конушефци.
Меѓутоа, Конушефци вели дека Косово сепак има добар потенцијал за привлекување на инвеститори.
„Косово има млада популација -- добро образовани и [кои зборуваат странски јазик].
Ова е предност ...
за развој на економијата бидејќи човечките ресурси се многу важни.
Исто така, Косово има добар потенцијал да привлече инвеститори во енергетскиот и земјоделскиот сектор“ изјави Конушефци за SETimes.
