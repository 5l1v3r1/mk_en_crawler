09/03/2005
Од Антонио Прленда за Southeast European Times во Сараево – 09/03/05
Босна и Херцеговина би можела да биде прогласена за „безбедна од мини“ во 2009 година, како што соопшти Центарот за дејства против мини на Босна и Херцеговина (БХМАЦ), владина агенција задолжена за координирање на напорите за отстранување на мините во земјата.
Центарот неодамна го објави својот среднорочен план за отстранување на сите нагазни мини од критичните области во текот на следните пет години.
„Крајот на спроведувањето на планот е поврзан со Конференцијата за дејства против мини во Отава, која се одржува на секои десет години“, рече директорот на БХМАЦ, Душан Гавран.
„Конференцијата ги анализира сите големи активности против употребата на нагазните мини во светот.
Ние подготвивме план кој одговара на глобалната стратегија на ОН.
Истиот го претставивме на меѓународно ниво на Ревизиската конференција во Наироби минатата година.
Нашиот план беше даден како пример за тоа како земјите мора да ги подготвуваат своите стратегии за дејства против мините до 2009 година.“
По завршувањето на конфликтот во БиХ, во земјата останаа неколку милиони нагазни мини и неексплодирана артилерија.
Од 1996 година досега има 1.522 жртви на инцидентите со нагазни мини, меѓу кои и 439 смртни случаи.
По деветгодишните напори за отстранување на мините, околу 2.000 квадратни километри сé уште се одбележани како „сомнителни области“.
Тоа претставува околу 4 отсто од целокупната територија на БиХ.
Според податоците на БХМАЦ, околу 100.000 лица живеат во области со висок ризик и 600.000 во области со среден ризик.
Неколку странски влади, меѓу кои и американската Влада, сé уште официјално ги предупредуваат своите граѓани дека БиХ е опасно место за патување поради нагазните мини.
И покрај тоа што светските експерти еднаш повикаа на целосно чистење на земјите од мини, невозможно е нивно стопроцентно отстранување, рече Гавран.
Сега целта за повеќето загрозени земји е да станат „безбедни од мини“ -- што значи дека луѓето можат да се движат слободно, без да стравуваат дека случајно може да влезат во минска област.
Планот на БХМАЦ ги категоризира областите во земјата според три нивоа на ризици од мини.
Населените области имаат највисок приоритет и мора да бидат исчистени од мини.
Земјоделските области се втор приоритет и мините ќе бидат отстранети од некои делови на овие области.
Ненаселените области -- третата категорија -- претставуваат низок ризик и нема да бидат чистени.
Сепак, сите неисчистени области, без оглед дали се од втората или третата категорија, ќе бидат јасно одбележани и заградени со жичена ограда.
Потенцијален проблем на стратегијата е тоа што истата зависи од финансирањето.
Со оглед на сегашниот годишен буџет од 3 милиони евра, БХМАЦ можеби нема да може да си ги дозволи потребните дополнителни пребарувачи и инспектори.
Сепак, Гавран е оптимист.
„Се надеваме дека со остварувањето на овој план ниту една странска влада повеќе нема да ја смета БиХ за опасна земја“, рече тој.
