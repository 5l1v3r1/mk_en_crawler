15/11/2005
(AФП -- 11/11/05 - 14/11/05; ХИНA -- 10/11/05 - 14/11/05; Европска комисија, Еур-актив)
Хрватскиот премиер Иво Санадер изрази уверување дека неговата земја ќе може да ги заврши своите разговори за пристапување со ЕУ до почетокот на 2008 година. 
Хрватска, која започна со своите разговори за членство со Брисел само на почетокот од октомври, се надева дека ќе влезе во Унијата во 2009 година.
„Убеден сум дека ќе можеме да ги завршиме (разговорите) на крајот од 2007 година или на почетокот од 2008 година“, АФП го цитираше Санадер од интервјуто објавено во понеделникот (14-ти ноември) во Ле фигаро. 
„Убеден сум дека сме подготвени, дека можеме да ја свртиме страницата од социјалистичкиот економски систем и, со цел да се ослободиме од последниците на војната, ние спроведуваме процес на политичко помирување и поддршка на учеството на националните малцинства.“
Малцинските права, заедно со судските реформи, борбата против корупцијата и враќањето на бегалците, се некои од политичките критериуми кои Хрватска се очекува да ги исполни за да може да пристапи во ЕУ.
Минатата недела Европската комисија (ЕК) го објави својот годишен извештај за напредокот во пристапувањето на Хрватска, фокусирајќи се на политичкиот и економскиот развој во земјата во текот на изминатите 12 месеци, како и за нејзината способност да ја транспонира и спроведе легислативата на ЕУ. 
Истакнувајќи го напредокот на Хрватска во сите тие области, документот истовремено ја истакнува и потребата од понатамошни напори.
ЕК, исто така, истакна дека Загреб мора да продолжи со својата целосна соработка со Меѓународниот кривичен трибунал за поранешна Југославија (МКТЈ) и последниот преостанат обвинет за воени злосторства, пензионираниот хрватски генерал Анте Готовина „мора да биде пронајден, уапсен и предаден на Хаг“.
Во врска со економските критериуми кои Хрватка мора да ги исполни за да влезе во ЕУ, минатонеделниот извештај ги истакнува макроекономските и структурните проблеми кои би можеле да ги попречат можностите на земјата за посилен раст. 
„Напредокот, исто така, мора да продолжи во врска со структурните реформи и продолжувањето со приватизацијата и реструктуирањето на претпријатијата“, се вели во извештајот. 
„Голем број предвидени мерки мора да бидат спроведени без одложување.“
Со оглед на предизвикувачката агенда со која Хрватска се соочува на својот пат кон членството во ЕУ, висок претставник на ЕК минатата недела ги повика властите да се фокусираат на спроведувањето на неопходните реформи.
„Дојде време за реформи“, рече во петокот Фабрицио Барбасо, генерален-директор за проширување на ЕК, на крајот од дводневната посета на Хрватска. 
„Ова би можело да биде тешко време со оглед на тоа што реформите ќе бидат напорни“, додаде тој, предупредувајќи, исто така, дека напредокот кон членството во ЕУ би можел да биде забавен поради загриженоста во врска со корупцијата.
Тој, исто така, изрази скепса во врска со шансите на Хрватска за исполнување на нејзината цел за влез во ЕУ во 2009 година.
„Мислам дека целта да стане полноправна членка (во ЕУ) во 2009 година е премногу амбициозна“, рече Барбасо во изјавата објавена во хрватскиот весник Нови лист во саботата. 
„Ако сé се одвива добро, оптимистичките предвидувања се дека во 2009 година преговорите (за членство) ќе завршат“, рече тој. 
Исто така, треба да се дозволи и дополнително време за процедурите во врска со потпишувањето и ратификацијата на идната спрогодба за пристап на Хрватска со ЕУ.
