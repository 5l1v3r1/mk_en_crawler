14/05/2009
САРАЕВО, Босна и Херцеговина (БиХ) -- Американскиот Претставнички дом едногласно ја усвои резолуцијата во која се повикува на уставни промени во БиХ, објавија локалните медиуми во средата (13-ти мај). 
Поддржувачите велат дека реформите ќе ја направат БиХ поефикасна држава, особено во поглед на интегративните напори за ЕУ и НАТО. 
Резолуцијата ги повикува властите на БиХ да соработуваат со Хашкиот трибунал за воени злосторства и предвидува назначување специјален американски претставник за Балканот, кој ќе работи со ЕУ и политичките водачи во БиХ на спроведувањето на сите потребни реформи. 
Резолуцијата е усвоена пред престојната посета на американскиот заменик-претседател Џо Биден на БиХ. 
Бошњачкиот член на трипартитното претседателство, Харис Силајџиќ, го поздрави документот како конкретна посветеност на американската администрација на БиХ. 
Партијата на босанските Хрвати, ХДЗ 1990, исто така ја поздрави резолуцијата. 
Но, премиерот на Република Српска Милорад Додик рече дека нема да има уставни реформи ако меѓународната заедница го води процесот. 
(Taнјуг, БХРТ, РТРС, СРНА, Дневни аваз, Фена, Онаса - 13/05/09)
