03/08/2011
Линда Карадаку и Билјана Пекушиќ за Southeast European Times – 03.08.11
Посредникот на ЕУ, Роберт Купер, оваа недела се состана со властите во Белград и Приштина, во обид за надминување на кризата во северно Косово и обновување на билатералниот дијалог. 
Но, досега нема докази дека неговите напори вродија со плод.
По двочасовните разговори во вторникот (2-ри август) меѓу Купер и косовскиот премиер Хашим Тачи не беа дадени официјални изјави за медиумите. 
Локалниот весник Коха Диторe, објави дека посредникот „не успеал да ги убеди властите да се вклучат во процес кој би водел до решение на проблемот со контролата на царинските премини“ на север.
Тачи ја отфрли секоја можност за враќање на состојбата од пред 25-ти јули, ветувајќи дека „нема да има враќање“, јавува весникот.
Во претходните коментари за SETimes, министерот за внатрешни работи, Бајрам Реџепи, рече дека северно Косово повеќе не е на агендата. 
Сé што може Купер да направи, рече тој, е да се обиде да го забрза дијалогот Белград-Приштина со цел постигнување договор за трговски реципроцитет, во рамките на ЦЕФТА.
„Нема да има ништо друго освен она што е дефинирано во агендата на разговорите, апсолутно не. 
Северното прашање нема да биде вклучено во разговорите; ќе се дискутира за она што е претходно дефинирано. 
Сé што тие [Купер и ЕУ] можат да направат е да го забрзаат процесот, за да можеме да стигнеме во Брисел побргу“, рече Реџепи.
Купер во понеделникот беше во Брисел, но содржината на неговите разговори со официјалните претставници таму не беше откриена.
Маја Кочианчиќ, портпаролка на шефицата за надворешна политика на ЕУ, Кетрин Ештин, разговараше со SETimes во врска со посетата на претставникот на регионот.
„Во тек се интензивни разговори за наоѓање излез од ќор-сокакот. 
Клучно е враќањето на дијалогот и решавањето на суштинските прашања без одложување“, рече таа. 
Сепак, таа истакна дека Купер е олеснувач, а не посредник.
Во меѓувреме, српските претставници кои пристигнаа во пограничната област претходно оваа недела одржаа неформални разговори со КФОР, но не постигнаа никаков конкретен резултат. 
Шефот на српскиот тим, Борко Стефановиќ, изјави за SETimes дека имало „конструктивна размена на информации“.
„Можеме да најдеме решение кое ќе ги заштити интересите на луѓето што живеат во северно Косово и Метохија, истовремено земајќи ја предвид актуелната реалност“, рече Стефановиќ. 
Приштина, додаде тој, мора да сфати дека не може да ги интегрира косовските Срби на овој начин и наместо тоа мора да им понуди нешто.
Засиленото присуство на НАТО на северот помага да се стабилизира ситуацијата и да се загарантира безбедност, додаде тој.
Српскиот министер за Косово, Горан Богдановиќ, рече дека претставниците на српските општини се свесни за опасностите и се подготвени за дијалог.
„Не сакаме да ги подигаме тензиите, туку да го решиме проблемот“, рече тој за SETimes. 
„Луѓето не се среќни што се на барикадите, но однесувањето на Приштина уште повеќе ја разниша нивната доверба.“
Тензиите на теренот и понатаму се зголемени, при што локалните медиуми јавуваат дека српските знамиња се палат од страна на етничките Албанци, кои исто така започнаа бојкот на српските производи. 
Во меѓувреме, локалните Срби подигнаа 7-метарски крст во близина на автопатот што ги поврзува Митровица и Рударе, и понатаму продолжувајќи со патните блокади.
