15/08/2012
Ајхам Шимшек за Southeast European Times во Брисел -- 15.08.12
Кандидатката на ЕУ, Турција, бара посилен меѓународен ангажман за конфликтот во соседна Сирија, но повеќето нејзини европски партнери и понатаму се претпазливи во врска со 17-месечниот конфликт.
„Надворешната воена интервенција [во Сирија] треба да се избегне со сите средства“, рече за SETimes кипарскиот министер за надворешни работи, Ерато Козаку-Маркулис, чија земја е на чело на ротирачкото претседателство на ЕУ. 
„Тоа ќе има катастрофални последици не само за земјата, туку и за целиот регион.“
Турција згрижи 60.000 бегалци и е една од најсилните критичари на сирискиот режим. 
Премиерот Реџеп Тајип Ердоган го обвини сирискиот претседател Башар ал Асад дека обезбедува оружје за ПКК и ја зголеми можноста за воена интервенција ако се зголеми заканата од ПКК.
Во меѓувреме, сириските бунтовници повикуваат на зони на забранети летови и заштитени зони во кои ќе патролираат странските сили, во близина на границите со Турција и Јордан.
И покрај повиците на Турција за посилна меѓународна акција, некои европски политичари изразуваат загриженост во врска со улогата на Турција и иднината на Сирија, каде што тие стравуваат дека радикалните исламистички групи може да ја грабнат власта и да водат анти-демократска политика против малцинствата.
Некои ја критикуваат, како што ја опишуваат, про-сунитската пристрасност на Турција и поддршката на владата на сунитските опозициски групи. 
Двајцата водечки конзервативни пратеници од Европскиот парламент, Елмар Брок и Јоанис Касулидес, неодамна ги повикаа Турција, Катар и Саудиска Арабија, да ги земат предвид и другите малцински групи при поддршката на опозицијата.
„Тие не треба селективно да поддржуваат само едно опозициско движење туку, напротив, треба да го применат своето влијание за целата опозиција, што ќе обезбеди иднина за ранливите малцинства во Сирија“, рекоа Брок и Касулидес во заедничката изјава.
„Главната поддршка на сирискиот претседател Башар ал Асад во моментов претставува премолченото одобрување што го добива од алавитскoто, курдското, христијанското и друзиското малцинство. 
Ако овие малцинства се чувствуваат доволно сигурни дека иднината на Сирија нема да биде само во рацете на исламистичките сунитски сили, кои тие стравуваат дека може да ги претворат во жртви, тогаш тие ќе ја напуштат нивната пасивна поддршка“, рече Брок, претседателот на Комитетот за надворешни работи на Европскиот парламент.
Сепак, други ги критикуваат европските држави заради недавањето поддршка на Анкара во врска со зголемените предизвици што произлегуваат од сирискиот конфликт.
„За жал, сведоци сме дека целата Европска унија е преокупирана со финансиската криза“, рече за SETimes Исмаил Ертуг, парламентарец на ЕУ.
„Бирократите, дипломатите на ЕУ даваат позитивни извештаи за улогата на Турција во надворешната политика, Сирија, но овие извештаи не помагаат да се отвори патот за процесот на членство на Турција во ЕУ“, рече Ертуг.
Главниот дипломат на Унијата, Кетрин Ештон, и турскиот министер за надворешни работи, Ахмет Давутоглу, одржуваат контакт за време на сириската криза. 
ЕУ и турските дипломати изразија подготвеност за понатамошен развој на политичкиот дијалог и соработка, но кипарското прашање ја поткопува тесната соработка меѓу Брисел и Анкара.
Поради недостигот на решение за островот, Кипар ги блокира разговорите на Турција за членство во ЕУ. 
Откако Република Кипар, предводена од кипарските Грци, го презеде ротирачкото претседавање со ЕУ на 1-ви јули, Турција ги бојкотира состаноците организирани од претседателството на ЕУ.
Според европските дипломати, Ештон, а не ротирачкото претседателство на ЕУ, е одговорно за водењето на надворешната политика на ЕУ. 
Но, сепак, кипарскиот проблем ја ограничува соработката меѓу ЕУ и Турција, при што плановите за евакуација на ЕУ не добија поддршка од Турција.
По иницијативата на кипарското претседателство, ЕУ се подготвува да евакуира и до 200.000 граѓани од Сирија преку Кипар, ако ситуацијата во Сирија се влоши уште повеќе, според Елени Мавру, кипарска министерка за внатрешни работи.
„Жално е што Турција избира да не се вклучи во кипарското претседавање со советот на ЕУ“, рече за SETimes Козаку-Маркулис. 
„И покрај фактот дека Кипар избра да дејствува на непристрасен начин и да преземе иницијатива да ја повика Турција на соработка со кипарското претседателство, нашиот повик не беше послушан.“
