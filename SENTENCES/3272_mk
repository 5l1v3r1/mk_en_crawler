27/06/2007
Од Недељко Рудовиќ за Southeast European Times во Подгорицa –27/06/07
Поранешниот црногорски водач Мило Ѓукановиќ со години го следат гласини за вмешаност во шверц со цигари.
Сега двајца обвинители во италијанскиот град Бари -- Евгенија Понтасуља и Џузепе Скелци -- велат дека ја завршиле својата истрага и ќе подигнат обвинение против Ѓукановиќ и уште десетина други лица.
Во петокот (22-ри јуни) италијанската новинска агенција АНСА објави дека поранешниот министер за финансии Мирослав Иванишевиќ и Душанка Пешиќ-Јекниќ, поранешен претставник за трговија на Црна Гора во Италија, е можно, исто така, да бидат обвинети.
Можно е поднесување обвиненија и против соработниците на Ѓукановиќ, Бранко Вујошевиќ и Веселин Баровиќ, како и против Бранислав Брано Мичуновиќ, кој се опишува како регионален бос на мафијата.
Групата, наводно, организирала шверц на цигари во Италија, со глисери на Јадранското Море, во заговор со италијанската мафија.
Цитирајќи ги обвинителите од Бари, АНСА објави дека Ѓукановиќ обезбедувал дозволи за увозот на цигари во Црна Гора, по што тие биле пренесувани во Италија нелегално од црногорските пристаништа Бар и Зеленика.
Перењето пари било, наводно, вршено преку швајцарски банкарски сметки.
Средствата потоа биле пренесувани во Црна Гора, додека финалната дестинација на сметките била во Кипар и Лихтенштајн.
Обвинителите велат дека кипарската банкарска сметка, со број 03854109703948 содржела 500 милиони евра -- пари, тврдат тие, што се користеле за инвестиции во Црна Гора.
Станко Суботиќ - Цане, контроверзен српски бизнисмен кој се соочува со обвиненија за шверц со цигари во Србија, се вели дека бил задолжен за процесот на перење пари.
Двајца од можните обвинети, Иванишевиќ и Пешиќ-Јекниќ, дадоа изјави негирајќи ги обвинувањата.
Тие рекоа дека транзитот на цигари бил во согласност со црногорскиот закон и дека државниот буџет бил единствената дестинација за приходите.
Ѓукановиќ не коментираше во врска со случајот.
Сепак, во минатото, тој ги отфрли посочувањата дека е под истрага, велејќи дека не учествувал во шверц, туку бил вклучен во законски бизнис активности.
Неговата партија, Демократската партија на социјалистите (ДПС) тврди дека случајот е политички мотивиран.
Обвинувањата се поттикнати од политичките непријатели на Ѓукановиќ, со цел поткопување на ДПС и црногорското раководство, рече портпаролот Рајко Ковачевиќ.
Опозициските партии велат дека обвинувањата се сериозни.
Тие ја повикуваат владата да се вклучи во процесот и да осигури дека јавноста нема да е таа што ќе плати за штетата.
Транзитот на цигари преку Црна Гора датира уште од 1990-тите, кога републиката, дел од државната заедница со Србија, беше ставена под санкции на меѓународната заедница.
Властите потврдија дека трговијата со цигари помогнала да се финансираат државните служби, како и социјалните и пензиските трошоци.
Медиумите во Италија во неколку прилики објавија дека трговијата ги поврза црногорските функционери со „бизнис партнерите“ од италијанската мафија.
Ѓукановиќ беше едноподруго премиер и претседател од 1992 до 2006 година.
Во 1998 година тој почна да се застапува за независноста на Црна Гора од Србија, цел што беше остварена во мај 2006 годин.
Ѓукановиќ поднесе оставка од функцијата во владата, но и понатаму е претседател на ДПС.
Габриела Преда даде свој придонес во овој извештај.
