14/07/2012
Катица Ѓуровиќ за Southeast European Times во Белград – 14.07.12
Финансиската криза во Европа доведе до зголемување на трговијата со делови на човечкото тело, додека семејствата и поединците се борат да донесат храна на масата.
Сé повеќе луѓе во регионот се решаваат за ваков начин:
онлајн огласите се преполни со понуди за делови од телото за продажба, и покрај забраните за ваков вид трговија.
„Здрав сум, без наследни болести, крвна група 0+.
Го нудам мојот бубрег за финансиски надоместок“, гласи еден оглас на босански портал на вести, поставен од Данијел С., 33, на крајот од јуни.
„Ако го продадам мојот бубрег тоа ќе биде инвестиција за мојата иднина.
Не работам, мојата сопруга не работи, а имаме мало дете.
Со тие пари, можам да имам нормален живот“, рече тој за SETimes.
Неговата приказна е далеку од единствена.
Во повеќето огласи, луѓето ги наведуваат финансиските тешкотии како главна причина за продажбата на своите делови од телото.
Вадењето бубрег носи неколку ризици за донаторот.
Њујорк тајмс го стави прашањето за нелегалната трговија со органи во фокусот кога објави за префрлањето на пазарот од Далечниот Исток и Јужна Америка во Европа, особено Србија, Косово, Грција и Молдавија.
Иако властите во секоја земја категорично ја негираат можноста за нелегална трансплантација на органи, никој не негира дека луѓето можеби патуваат на други места за операција.
„Можно е луѓето да патуваат во странство за да се сретнат со купувачот и да извршат операција таму, но во Србија тоа е невозможно, поради законот и поради медицинските, технолошките и бирократските процедури“, рече за SETimes Даница Михајловиќ, од Дирекцијата за биомедицина при Министерството за здравство.
Во Србија, казната за продажба орган е до десет години затвор.
Според Светската здравствена организација (СЗО), нелегалната трговија со бубрези забрзано се шири низ целиот свет, и се зголеми на околу 10.000 операции на црниот пазар со купени човечки органи, или една на час.
ОН проценуваат дека 5 до 10 отсто од трансплантациите на органи што се вршат секоја година се резултат на шверцот со органи.
Косово си заработи лош глас откако беше откриен синџир на трговија со органи пред две години.
На седум Косовари обвинети за учество во оваа трговија им се суди, обвинети дека мамеле луѓе од поранешните комунистички држави во Приштина, со лажни ветувања за плаќање и до 15.000 евра.
Црногорскиот државјанин Изет Лубодер беше уапсен на крајот од минатата година за организирање трговија со органи во Босна и Херцеговина.
Купувањето и продажбата на органи е голем бизнис во најсиромашната држава во Европа, Молдавија.
Главен снабдувач во светската трговија со органи, бубрезите од Молдавија се најевтини во Европа.
Според невладината организација Фондација за бубрези, која се бори против шверцот со органи во Молдавија, еден бубрег чини 1.500 до 5.000 евра.
Минатата година романски новинари открија мрежа на продавачи и купувачи на бубрези меѓу медицинските стручњаци и некои врвни болници.
Цената на еден романски бубрег е околу 13.000 евра.
Не мислат сите дека трговијата со органи треба да биде нелегална.
Ѓукан Д. (60) од Подгорица се борел со откажување на бубрегот пред повеќе од десет години, но во Југославија во тоа време листата на чекање била долга и шансите за преживување додека се најде донатор биле мали.
Затоа Ѓукан отишол во Индија во 2000 година, каде што купил бубрег и му била извршена трансплантација.
„Му го должам животот на тој човек“, рече Ѓукан за SETimes.
Иако нелегалната трговија со органи цвета, легалните органи се дефицитарни.
Холандскиот здравствен совет проценува дека околу 95.000 луѓе чекаат трансплантација на бубрези во САД, а други 65.000 во Европа.
СЗО проценува дека само 10 отсто од светската побарувачка за органи е задоволена.
