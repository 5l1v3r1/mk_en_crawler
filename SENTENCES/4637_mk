16/02/2009
(Eурактив, Dnevnik.bg, Медиапул, БНН - 13/02/09;
Европска комисија, АФП, Ројтерс, АП, ДПА, ББС, Еуопсервер, Dnevnik.bg, Медиапул, Софија ечо, СНА -12/02/09)
Бугарија во петокот (13-ти февруари) соопшти дека ќе преземе мерки во текот на следните месеци за решавање на недостатоците идентификувани во привремениот извештај на Европската комисија (ЕК) за напредокот на Софија во судските реформи и борбата против организираниот криминал и корупцијата.
Документот на шест страници објавен во четвртокот ги поздравува „некои првични чекори“ што ги презема оваа балканска земја кон структурните и законските реформи во рамките на своето Министерство за правда и Министерство за внатрешни работи и обвинителството.
Сеопфатен извештај ќе следи ова лето.
Истиот ќе го процени напредокот на Бугарија во исполнувањето на шесте стандарди за судските реформи и борбата против корупцијата и организираниот криминал.
Набљудувачите го сметаа претходниот извештај, објавен во јули 2008 година, за најкритички извештај издаден досега за една членка на Унијата.
Наведувајќи ги како причина измамата и нерегуларностите, ЕК ги замрзна 500 милиони евра помош за најсиромашната држава во блокот од 27 држави.
Во привремениот извештај од минатата недела се наведуваат некои позитивни настани во Бугарија од проценката во јули.
Еден таков пример е формирањето Врховно обвинителство за казација на тимови од повеќе агенции, што ги испитува злоупотребите на средствата на ЕУ, перењето пари, организираниот криминал и корупцијата.
ЕК заклучува дека Бугарија треба допрва да го реши прашањето на неефикасностите во предсудската фаза и да го реформира својот кривичен законик.
Таа, исто така, повикува на воспоставување ефикасна парламентарна контрола над Државната агенција за национална безбедност (САНС).
Брисел дополнително побара воведување на „кохерентни, јасни и стриктни контролни механизми“ во легислативата за финансирањето на предизборните кампањи, пред националните и европските парламентарни избори ова лето.
Недостатокот на каква било судска пресуда во случаите на организиран криминал од висок профил во последниве месеци, покажа дека немало доволно промена во обвинителството и судското продолжение на ваквите случаи во 2008 година, заклучува ЕК.
Бугарската влада вети повеќе резултати во последните четири или пет месеци од својот мандат.
Извештајот испраќа „јасен, охрабрувачки сигнал“ дека Бугарија се придвижува „во вистинската насока“, рече премиерот Сергеј Станишев во четвртокот, ветувајќи дека „владата е цврста и искрено решена да го задржи темпото на реформите ...
Сакам јасно да кажам дека нема да отстапиме.“
Станишев и водачите на двете други партии во бугарската трипартиска владина коалиција ветија еден ден по издавањето на извештајот дека ќе усвојат план што ќе ги содржи мерките што Софија ќе ги спроведе до следната сеопфатна оценка на ЕК.
Тие, наводно, размислуваат за донесувањето на законот за судир на интереси, усвојувањето амандмани на легислативата за конфискување криминален имот и воспоставување парламентарна контрола над САНС.
