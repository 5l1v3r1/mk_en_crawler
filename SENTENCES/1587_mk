13/08/2010
Босна и Херцеговинa (БиХ) планира да го зголеми минималниот акцизен данок на цигарите од јануари 2011 година, потврди во понеделникот (9-ти август) Индиректната даночна управа.
Управниот одбор на ИТА планира да ја утврди точната сума на прилагодувањето во октомври.
Претходното зголемување беше во јануари 2010 година.
Владата има за цел да ги усогласи даноците на цигарите со оние во ЕУ до 2014 година.
Српскиот авиопревозник ЈАТ поднесе тужба против хрватскиот национален авиопревозник, Кроејшн ерлајнс, барајќи враќање на имот во вредност од 60 милиони евра, објави во средата (11-ти август) корпоративниот директор на ЈАТ Милан Цвејиќ.
Тој тврди дека кога било формирано претпријатието „Кроејшн ерлајнс“, околу 90 отсто од неговиот имот дошол од ЈАТ.
Превозникот ќе бара враќање на други 10 милиони евра имот од други поранешни југословенски републики, додаде тој.
Претставниците на Кроејшн ерлајнс велат дека не слушнале ништо за некаква тужба.
Меѓународниот конзорциум кој се состои од австриското претпријатие Страбаг Аустриа и кинеското ЦБМИ ќе ги модернизира производните капацитети во водечкиот бугарски производител на цемент Девња цемент, објави во средата (11-ти август) градежната група со седиште во Австрија.
Конзорциумот ќе изгради фабрика со капацитет од 7.000 метрички тони на локацијата на фабриката Девња цемент во близина на Варна.
Изградбата ќе почне во септември и се очекува да заврши до 2012 година.
Американскиот производител на автомобили Форд ќе почне со производство на нов мал автомобил во својата романска фабрика во Крајова следната година, објавија претставниците на Форд во средата (11-ти август).
Претпријатието планира да произведува околу 150.000 парчиња годишно.
Косовската влада во вторникот (10-ти август) ја објави првата фаза од конкурсот за проектот Ново Косово.
Конзорциум од Индија/Индонезија, САД/Турција, едно претпријатие од Tурција и уште едно од Грција поднесоа понуди за изградба на електроцентрала во Косово од 300 мегаваги.
Министерството за енергија и рударство ќе го објави победникот на тендерот во октомври.
Европската инвестициона банка (ЕИБ) одобри уште 32 инфраструктурни проекти како дел од својата програма од 150 милиони евра „Да градиме заедно“ во Србијa, објавија медиумите во Белград во понеделникот (9-ти август).
Програмата ќе трае две години и ќе обезбеди заеми од 75 милиони евра по релаксирани услови за општините.
Останатиот дел ќе биде кофинансиран од владата и општините.
Стотици бутици и продавници се затворени во грчкиот главен град во изминатите неколку месеци поради економската криза, објави Националната конфедерација на грчкото стопанство.
Над 17 отсто од сите 3.241 продавница по главните трговски улици на Атина се затворени, според истражувањето од јули.
Бројот на лоши заеми во Aлбанијa се зголеми за 12 отсто во второто тримесечје, објави во понеделникот (9-ти август) Банката на Албанија.
Претпријатијата и поединците сé потешко ги враќаат своите заеми, а банките мора да се откажуваат од суми и до 3,3 милијарди евра од кредитите.
Фич рејтингс го потврди долгорочниот рејтинг на романските обврзници ФХ и РОН-деноминејтид со ББ+, односно БББ-.
Агенцијата во понеделникот (9-ти август) објави дека надворешната позиција на земјата значително се подобрила во текот на изминатите 18 месеци и предвиде дека Романија ќе најде начин за економско заживување засновано на извозот.
(Разни извори -- 06/08/10-13/08/10)
