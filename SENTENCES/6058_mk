06/06/2011
Од Мишко Талески за Southeast European Times во Скопје -- 06/06/11
Општите избори во Македонија во неделата (5-ти јуни) резултираа со убедлива победа на владејачката партија, ВМРО-ДПМНЕ, иако партијата го изгуби апсолутното мнозинство во парламентот.
Левичарската коалиција, пак, предводена од Социјалдемократскиот сојуз на Македонија (СДСМ), го зголеми бројот на своите места повеќе од двојно.
„Македонија ги одбра реформите и ги препозна промените кои почнаа во 2006 година“, рече премиерот Никола Груевски во својот победнички говор.
„Во следниот период ќе работиме на привлекување инвестиции и создавање работни места, на членството во ЕУ и НАТО внимавајќи на нашето достоинство, борбата против корупцијата, одржување добри мултиетнички односи и поддршка на образованието, кое е клучно за иднината.“
Признавајќи го поразот петти пат по ред, СДСМ изгледаше како да доби сила со подобрените резултати на изборите.
„Видовте што направивме со 18 пратеници, па можете да замислите што ќе направиме со повеќе од 40“, рече партискиот водач Бранко Црвенковски.
Пред изборите, ВМРО-ДПМНЕ имаше 63 места во парламентот од 120 места.
Сега ќе има 56.
Левичарската коалиција, пак, ќе ја зголеми својата застапеност, од 18 на 42 места.
Губитници овојпат беа помалите десничарски партии, ВМРО-НП, Обединети за Македонија, Демократска десница, како и опозициската Либерално-демократска партија.
И покрај значителната врева во предвечерјето на изборите, тие не освоја доволно гласови за да влезат во парламентот.
„Тие доживеаја дебакл бидејќи не ги задоволија очекувањата на гласачите и се избришани од политичката сцена“, рече аналитичарот Слободан Чашуле заSETimes.
„ВМРО-ДПМНЕ останува единствената автентична конзервативна партија, која се трансформираше со текот на времето и ги собра гласачите на десницата.“
Со македонската дијаспора, која за првпат доби право на глас, ВМРО-ДПМНЕ ги освои трите места кои ги претставуваат Македонците во Америка;
Европа и Африка;
и Азија и Австралија.
Како што и се предвидуваше, изборите во неделата не донесоа големи потреси во албанскиот блок партии.
Демократската партија за интеграција (ДУИ), членка на владејачката коалиција, освои 15 места, додека опозициската Демократска партија на Албанците (ДПА) и Националната демократска обнова -- предводена од градоначалникот на Гостивар, Руфи Османи -- освоија осум, односно две места.
Главното изненадување беше партијата Нова демократија на Имер Селмани, која не освои ниту едно место.
Претставниците на Државната изборна комисија изјавија дека ова се најдобро организираните избори откако Македонија прогласи независност од Југославија пред две децении.
Многумина коментатори се согласуваат.
„Изборите се одржаа во демократска атмосфера и беа слободни и фер“, изјави за SETimes Димитар Мирчев, водечки политички аналитичар во Македонија.
„Истите претставуваат важен чекор во евроатланската интеграција на Македонија.
Излезноста на гласачите беше, исто така, висока -- околу 63%.
Многумина го сметаат спорот околу името со Грција за најнеодложно прашање на агендата на владата во текот на следните неколку месеци.
Како голем пресврт за време на предизборната кампања, СДСМ им се придружи на владејачките партии во поддршката на референдумот за прашањето.
„Јас мислам дека политичките елити постигнаа консензус во врска со спорот околу името, сега кога опозицијата прифати граѓаните да го имаат последниот збор преку референдум.
Очекувам албанските партии, исто така, да го прифатат референдумот“, рече аналитичарот Мирчев за SETimes.
„Во август, може да има интензивни разговори со Грција и ние очекуваме повторно позитивна препорака од Европската комисија за започнување преговори со ЕУ.
Во есен, очекуваме одлука на судот на Хаг за тужбата на Македонија против Грција, така што до крајот на годината ќе има услови кои ќе влијаат на значајните приоритети на македонската надворешна политика.“
Скопјанецот Владимир Петров (38) изјави за SETimes дека изборите донесле „чувство на демократска зрелост“.
„Новата влада сега мора да направи напори за остварување на главната цел на Македонија, пристапувањето во НАТО и во ЕУ, иако не по секоја цена, со оглед на тоа што зачувувањето на нашиот македонски идентитет е најважно“, рече тој.
