23/07/2007
Од Ајхан Шимшек за Southeast European Times --23/07/07
Турската Партија на правдата и развојот (АКП), која е со исламски корени, извојува убедлива победа на општите избори во неделата (22-ри јули) и објави дека ќе биде новата адреса на политичкиот центар во земјата.
Според неофицијалните резултати, со 99,9 отсто пребројани гласови, АКП освои 46,6 отсто од гласовите, зголемување од 34 отсто во 2002 година. 
Ова значи 340 места во парламентот од 550 члена, доволно за АКП уште еднаш да формира влада од една партија. 
Сепак, партијата не успеа да ги освои потребните 413 места за три-четвртинско мнозинство во парламентот, избор на нов претседател и промена на уставот. 
АКП моментно има 352 места. 
Партијата ќе изгуби места и покрај освоениот поголем процент гласови бидејќи две други партии, и одреден број поединци, исто така, успеаја да влезат во парламентот.
Другите две партии што ги исполнија прагот од 10 отсто се: Републиканската народна партија (ЦХП), која освои 20,8 отсто или 111 места и Партијата за националистичко движење (МХП), која освои 14,2 отсто, или 71 место.
Дваесет и четири прокурдистански независни кандидати, исто така, освоија места во парламентот, и се очекува да ја формираат првата прокурдистанска политичка група во собранието од почетокот на 1990-тите досега.
Резултатите беа коментирани како морален триумф на владата на премиерот Реџеп Тајип Ердоган, која беше принудена да распише предвремени избори по расправијата во која учествуваа турската војска и секуларната опозиција за изборот на консензуален претседател. 
Војската го искажа својот став пред три месеци, противејќи се на претседателскиот кандидат на АКП, поранешниот исламист Абдула Ѓул, и предупреди дека ќе го брани секуларизмот по секоја цена.
Изборите во неделата, исто така, претставуваа значајна промена на политичката сцена, при што либерално-центристичките партии беа сосема исклучени од парламентот. 
Двете стари централнодесничарски партии -- Татковинската партија (АНАП) и Партијата на вистинскиот пат (ДИП) -- сакаа да формираат сојуз пред изборите, но преговорите пропаднаа. 
АНАП немаше кандидати, а ДИП освои само 5 отсто од гласовите. 
Водачот Мехмет Агар се откажа неколку часа по објавувањето на првите резултати.
Водачот на АКП, Ердоган, во неделата вечер вети дека ќе отвори „нова страница во Турција.
„Положивме многу важен тест на демократијата, кој е пример за светот“, изјави Ердоган пред илјадниците поддржувачи во седиштето на партијата по објавувањето на неофицијалните резултати. 
„Ние сме посветени на демократскиот, секуларниот и социјалниот систем на Турција и владеењето на правото“. 
Тој вети дека ќе ги продолжи економските и демократските реформи за зајакнување на кандидатурата на Турција за влез во ЕУ.
Обраќајќи им се на стотиците илјадници разочарани гласачи кои го дадоа својот глас за секуларната опозиција, Ердоган рече: „Можам да ја разберам вашата загриженост. 
Вашите гласови се, исто така, вредни за нас. 
Вие се богатство за нашиот демократски живот. 
Наша должност е да го заштитиме ова богатство.“
Група од овие разочарани партиски членови организираше протести во неделата вечер, барајќи оставка од водачот на ЦХП, Дениз Бајкал. 
Заменик-претседателот на ЦХП, Онур Ојмен, рече дека партијата ја задржала својата поддршка во јавноста и покрај „големата странска поддршка за АКП“ и „медиумската кампања против ЦХП“. 
Ојмен, исто така, рече дека зголемувањето на бројот на гласовите за АКП е „нерационално“.
Тој рече дека се надева оти АКП ја научи лекцијата од својот прв мандат на власт и дека овојпат ќе се заложи за компромисна политика.
Одѕивот на гласачите изнесуваше околу 80 отсто. 
Осум лица беа повредени во неколкуте помали инциденти, а имаше и демонстрации во неколку провинции, против изборот на претседател од АКП.
