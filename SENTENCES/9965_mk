06/11/2012
Ивана Јовановиќ, Мухамет Брајшори и Марина Стојановска за Southeast European Times во Белград, Приштина и Скопје -- 06.11.12
Неколку авиопревозници од Блискиот Исток воспоставија директни летови за Балканот, потег кој експертите велат дека ќе го олесни патувањето, но и трговијата, како и дека ќе ги подобри односите на регионот со земјите од Блискиот Исток.
Флај Дубаи, Катар Ервејс и Ер Арабија започнаа со директни летови од Доха, Дубаи и Шарјах до Скопје, Белград, Загреб и Приштина.
„Тие нудат бројни поволности. 
Прво, можност за нашата не толку мала дијаспора во Обединетите Арапски Емирати да лета директно [дома], но исто така и луѓето во Австралија можат директно да летаат во Дубаи, а потоа во Белград“, рече заSETimesКатарина Андриќ Милосављевиќ, советник за јавноста во српската Дирекција за цивилна авијација.
Никола Манасијевиќ, пензиониран фармацевт во Владичин Хан во Србија, рече дека неговиот син и неговото семејство живеат во Емиратите, но досега им било многу незгодно да менуваат два или повеќе лета на патот до дома, патувајќи со децата и носејќи материјали поврзани со работата.
„Исто така, беше многу комплицирано за мене и мојата сопруга бидејќи сме постари и не сме со најдобро здравје. 
Директниот лет Белград-Дубаи ги олесни работите“, рече Манасијевиќ за SETimes.
Од декември 2011 година, само Флај Дубаи воспостави еден директен лет Белград-Дубаи еднаш неделно.
Авиопревозникот воспостави два директни летови за Скопје минатиот месец и ќе додаде уште еден до крајот на годината. 
Истиот ја опслужува големата македонска дијаспора во Австралија, како и многу Македонци што служат во различни својства во мисијата ИСАФ на НАТО во Авганистан.
„Луѓето сега можат да патуваат евтино со едно запирање [до Македонија]“, рече заSETimesСветлана Унковска, менаџер за продажба во туристичката агенција Савана во Скопје.
„Мојот брат и мајка кои живеат во Австралија доаѓаа во Македонија многу ретко поради скапите авионски билети, лошите услови и бројот на префрлања. 
Сега ги очекувам овој месец благодарение на евтините летови на Флај Дубаи“, рече за SETimesСања Ристевска, жителка на Скопје.
Претходните скапи авионски билети -- и до 1.500 евра -- и лошите услови претходно ги спречуваа Македонците да патуваат без тешкотии во Блискиот Исток.
Дубаи е третата најголема дестинација за летовите од Приштина, според Дритан Ѓонбалај, генерален директор на косовската управа за цивилна авијација.
„Потпишувањето на договорот за соработка Косово-ОАЕ го овозможи воспоставувањето на првиот директен лет до оваа земја на Блискиот Исток“, рече Ѓонбалај заSETimes.
Постои огромен интерес за работење на Блискиот Исток и воспоставувањето на директни врски е многу важно, според Јованка Драгичевиќ, сопственичка на агенцијата за вработување Агава во Нови Сад.
„Повеќе директни летови со Блискиот Исток треба да се воспостават што е можно поскоро. 
Исто така, цените на авионските билети треба да бидат поконкурентни за да можат да си ги дозволат сите луѓе, бизнисмени и работници кои мора да одат таму“, рече Драгичевиќ заSETimes.
Како одговор на континуираното зголемување на побарувачката, Катар Ервејс објави дека ќе воспостави три неделни летови меѓу Белград и Доха на 20-ти ноември, додека Ер Арабија ќе започне со еден директен лет од Приштина до Шарјах на 22-ри ноември.
