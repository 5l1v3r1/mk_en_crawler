30/01/2006
(Софиска новинска агенција, Медиапул, Дневник, Всеки ден - 29/01/06)
Бугарија постигнува многу бавен напредок во исполнувањето на критериумите за членство во ЕУ во суштинските области на земјоделството и правдата и домашните работи, се предупредува во привремениот извештај на Институтот Отворено општество (ИОО) во Софија во неделата (29-ти јануари).
Документот, чија конечна верзија треба да излезе на крајот од март, се фокусира на пет области издвоени од страна на Европската комисија (ЕК) како области „за кои постои сериозна загриженост“. 
Доцнењата во исполнувањето на обврските во областите на законот за трговски друштва, услугите, регионалната политика, земјоделството и правдата и домашните работи бараат „итно и решително дејствување“, се вели во последниот мониторинг извештај за Бугарија, објавен во октомври.
Новиот извештај на ЕК за подготвеноста на Бугарија за членство во ЕУ треба да биде објавен во мај, кога извршното тело на блокот ќе препорача и дали земјата треба да пристапи во Унијата на 1-ви јануари 2007 година, според планираното, или нејзиниот влез треба да биде одложен за една година.
Проценката на ИОО за напредокот што Бугарија го постигна во исполнувањето на потребните мерки се заснова на скалата од четири нивоа -- „спроведено“, „претежно спроведено“, „претежно неспроведено“ и „неспроведено“.
Генералниот заклучок на експертите е дека од 16-ти јануари 34 отсто од сите обврски во петте суштински области се спроведени навреме. 
Други 38 отсто од потребните мерки се „претежно спроведени“, што значи дека е постигнат напредок кон исполнувањето, но крајниот рок не е запазен.
Дваесетишест отсто од условите во сите пет области влегуваат во категоријата „претежно неисполнети“, што значи дека се преземени одредени активности, но има сериозни доцнења. 
Според овој извештај, нема мерки за кои Бугарија нема преземено никакви активности.
Сепак, во две суштински области -- земјоделството и правдата и домашните работи -- 41 отсто од обврските што Бугарија ги презеде се претежно неспроведени, вели ИОО.
Главната пречка во областа на правдата и домашните работи е недоволната соработка помеѓу 13-те агенции што дејствуваат во оваа област, се вели во извештајот. 
Друг голем проблем претставува усвојувањето на неопходната легислатива, која беше брзо усвоена и во рамките на предвидените крајни рокови, но е со слаб квалитет.
„Поголем дел од правните акти се усвоени навреме, но за нив е јасно дека ќе мора да бидат изменети“, вели аналитичарот на ИОО Мартин Граматиков.
Бугарија сé уште има шанса да ги исполни своите обврски навреме за својот закажан влез во ЕУ, но се потребни сериозни напори, рече извршниот директор на ИОО, Георги Стојчев.
Во областа на земјоделството 59 отсто од потребните мерки се оценува дека се „спроведени“ или „претежно спроведени“. 
Но, и покрај тоа што останува процентот од 41 отсто „претежно неспроведени“ експертите на ИОО се оптимисти во однос на капацитетот за исполнување на обврските во оваа област.
Бугарија го постигна поголемиот дел од напредокот во спроведувањето на активностите поврзани со заштитата на интелектуалните права и правата на индустриска сопственост -- односно, во областа на правото на трговските друштва, каде што 66 отсто од потребните мерки се оценети како „спроведени“, а 34 отсто како „претежно спроведени“. 
Во областа на регионалната политика 93 отсто од мерките се „спроведени“ или „претежно спроведени“.
