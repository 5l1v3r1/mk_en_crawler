12/10/2011
Наоѓајќи се на 28.
место на најновата листа на најдобри земји за деловни активности во 2010 г., Кипар е највисоко рангирана балканска држава.
Македонија (35.), Хрватска (41.), Бугарија (47.), Романија (52.), Црна Гора (53.), Tурција (54.), Албанија (64.), Грција (68.), Босна и Херцеговина (84.) и Србија (93.) се исто така на списокот.
Рангирањето беше направено со анализирање 11 различни фактори, кои ги вклучуваат сопственичките права, иноваторството, даноците, технологијата, корупцијата, слободата (лична, трговска, монетарна), бирократијата, заштитата на инвеститорите и состојбата на берзата.
Во четвртокот (6.
октомври), албанскиот министер за економија, трговија и за енергетика, Насип Нацо, најави дека земјата планира да издаде 151 лиценца за рударство до крајот на оваа година, чекор за кој се мисли дека многу ќе ја зајакне индустријата.
Во четвртокот (6 октомври) и во петокот, Аранѓеловац, во централна Србија, беше домаќин на дводневен самит на деловни водачи на Југоисточна Европа, во обид да се поттикнат дијалогот и соработката во регионот.
Над 100 деловни луѓе од целиот Балкан и претставници на меѓународни финансиски институции присуствуваа на настанот „Спогодба за новиот век“.
Бугарската Национална електростопанска компанија (НЕК) поднесе побарување за наплата на 61 милион евра од руската државна нуклеарна компанија „Росатом корп“ за спор во врска со изградбата на втората бугарска нуклеарна електроцентрала во Белене.
НЕК вели дека тие пари се долг за набавка на стара опрема.
Во понеделникот (10.
октомври) и во вторникот, во Хрватска се одржа најголемиот меѓународен инвестициски форум во нејзината историја.
„Инвестирајте во Хрватска“, настан што привлече над 500 меѓународни учесници во Загреб, е насочен кон привлекување странски инвеститори во сферата на енергетиката, инфраструктурата, туризмот, како и во други сектори на земјата.
Црна Гора и Обединетите Арапски Емирати потпишаа неколку договори за зголемување на економската соработка.
Министерот за економија на ОАЕ, султанот Бин Саед Ал Мансури, и премиерот на Црна Гора, Игор Лукшиќ, минатата недела во Подгорица зборуваа за тоа како да ја зголемат трговијата и како да промовираат инвестиции од заеднички интерес фокусирани на потенцијалот на Црна Гора како туристичка и деловна дестинација.
Во понеделникот (10.
октомври), „Горење“, словенечкиот производител на апарати за домаќинството, објави дека почнале да произведуваат машини за перење алишта во својата фабрика во Србија во обид да ја зголемат продажбата во Југоисточна Европа.
Објектот, кој се наоѓа во Заечар, ќе ги покрива потрошувачите во Србија, Украина, Русија, како и на други пазари во регионот.
Стапија во сила новите правила на турската Агенција за банкарска регулатива и за надзор (БДДК) со кои им се забранува пристап до банкарските сметки на задолжените потрошувачи, освен ако не покријат дел од долгот на кредитната картичка.
Оваа мерка ќе спречи илјадници луѓе да повлекуваат готовина.
(Разни извори - 05.10.2011-12.10.2011)
