30/07/2007
(ЕУобсервер, Б92 - 30/07/07; AП, АФП, Ројтерс, ДПА, Блумберг, РФЕ/РЛ, Бета, Б92 - 29/07/07; Ксинхуа - 27/07/07)
Германскиот професионален дипломат Волфганг Ишингер во неделата (29-ти јули) беше назначен за претставник на ЕУ на претстојните разговори помеѓу Белград и Приштина за идниот статус на Косово.
Неговото назначување, кое го објави канцеларијата на шефот за надворешна политика на ЕУ Хавиер Солана, следеше по одлуката на Контакт-групата во средата дека тројката, која ја сочинуваат претставници на ЕУ, САД и Русија, ќе посредува со новите преговори помеѓу српските претставници и претставниците на косовските Албанци.
Ишингер (61) е моментно германски амбасадор во Велика Британија. 
Тој беше заменик-министер за надворешни работи во време на преговорите за Дејтонскиот мировен договор од 1995 година, со кој беше ставен крај на тригодишниот конфликт во Босна и Херцеговина (БиХ). 
Од 2001 до 2006 година Ишингер беше амбасадор на Германија во САД.
„Амбасадорот Ишингер ќе вложи максимални напори за постигнување реални и значајни преговори помеѓу партиите“, рече портпаролот на Солана, Кристина Галах, во изјавата од неделата. 
„Косово е клучен приоритет за ЕУ“, додаде таа, истакнувајќи дека Солана ќе продолжи внимателно да ги следи настаните на терен „со цел постигнување трајно и одржливо решение за прашањето на [статусот]“.
Американскиот претставник Френк Виснер, кој учествуваше на 13-месечните разговори за Косово минатата година, предводени од специјалниот претставник на ОН, Марти Ахтисари, се очекува да му се придружи на Ишингер како член на тројката. 
Русија сé уште не именуваше свој претставник.
Контакт-групата од шест нации, Велика Британија, Франција, Германија, Италија, Русија и САД, се согласи за составот на тројката на новата рунда разговори откако западните земји го изнесоа својот најнов предлог за резолуцијата за Косово на Советот за безбедност на ОН, во време кога Москва се закануваше дека ќе стави вето на документот.
ЕУ и САД се обидуваат да предложат резолуција врз основа на предлогот на Ахтисари за надгледувана независност. 
Но, Москва, која вели дека ќе го блокира секој план што ќе биде неприфатлив за Белград, го одби секој предлог доставен досега.
Косовските Албанци, кои сочинуваат 90 отсто од населението во покраината од два милиони, јасно ставија до знаење дека нема да се помири со ништо помалку од независност. 
Но, Србија постојано истакнува дека нема да се согласи со ништо повеќе од суштинска автономија.
Цитирајќи ги извештаите на косовските медиуми белградското Радио Б92 во понеделникот објави дека тројката ЕУ-САД-Русија се очекува да ја посети Приштина во текот на следните две недели, со што биде официјален почеток на новата рунда разговори.
Бидејќи по состанокот на Контакт-групата ви Виена минатата недела не беше објавена официјална изјава, првично не се знаеше дали Русија го прифатила предлогот на западните земји преговорите да не траат подолго од 120 дена.
„Нашата намера ќе биде да започнеме преговори што е можно побргу и да се држиме на периодот од 120 дена“, изјави Галах за новинарите во петокот, додавајќи дека откако сите тројца посредници ќе бидат назначени, другите аспекти на преговорите ќе бидат финализирани.
„Разговорите мора да бидат со отворен крај во поглед на предрасудите за исходот, но не и со отворен крај во поглед на распоредот“, рече таа.
