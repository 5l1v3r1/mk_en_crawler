12/03/2007
Српските основни и средни училишта се приклучија на веб-порталот „Глобал гејтвеј“, како дел од проектот што беше претставен на официјалната церемонија во Белград на 5-ти март. 
Министерот за образование, Слободан Вуксановиќ, ги пофали српските образовни институции кои веќе се на меѓународниот веб-портал, кој им овозможува да разменуваат искуства и да ги спроведуваат заедничките проекти со партнерските институции.
***
Aлбанското државно претпријатие „Телко Албтелеком“ објави дека ќе го продолжи тендерот за набавување на 200.000 АДСЛ приклучоци, во вредност од вкупно 10 милиони евра. 
Целта е да се помогне во модернизација на инфраструктурата на претпријатието за обезбедување на услуги поврзани со Интернетот. 
Како резултат на тоа, се очекува намалување на тарифите.
***
Во Грција во тек е проектот за интегрирана национална сеизмолошка мрежа, објави владата. 
Сеизмолозите, исто така, работат на проширување на соработката со научниците и институциите во регионот, особено во Источен Медитеран, и се обидуваат да помогнат во воспоставувањето на Европска сеизмолошка мрежа.
***
Хрватскиот министер за образование и спорт, Драган Приморац, беше во дводневна посета на Maкедонија, за време на која разговараше околу заедничките напори за развој на информатичко општество. 
Приморац се состана со премиерот Никола Груевски и со министерот за образование, Сулејман Рушити, кој го информираше за проектот за компјутеризација на македонските училишта и искуствата со образовните реформи.
***
Неодамнешното истражување на „Еуростат“ покажа дека Бугарите се на дното на листата за компјутерска писменост во ЕУ. 
Помеѓу другите земји на ЕУ со слаба компјутерска писменост се: Италија, Португалија и Грција. 
Во ЕУ како целина -- исклучувајќи ги Бугарија и Романија -- околу 44 отсто од мажите и 33 отсто од жените немаат компјутерски познавања.
***
Mајкрософт Бугарија во средата (7-ми март) претстави две важни образовни иницијативи. 
Првата се однесува на новиот портал наречен teacher.bg и ќе го олесни контактот и размената на искуства, знаење и мислења помеѓу професорите низ целата земја. 
Втората иницијатива е бесплатна компјутерска игра, заснована на „Вижуал бејзик“, и има за цел истовремена забава и стекнување на компјутерски и Интернет вештини.
(Разни извори –05/03/07-12/03/07)
