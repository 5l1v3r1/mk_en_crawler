20/01/2012
Линда Карадаку и Ивана Јовановиќ за Southeast European Times во Приштина и Белград -- 20.01.12
Белграѓанката Јелена Станковиќ (33) работи во меѓународна агенција за креативен маркетинг, преживувајќи кратење по кратење, како на персоналот, така и на платите.
Иако е сé уште вработена, таа изјави за SETimes дека й треба нова работа што е можно поскоро „бидејќи мојата плата станува секој ден сé помала, а цените се од час на час сé поголеми“.
Тоа е заедничка нишка кај многу светски економии -- загриженоста за влијанието на светската финансиска криза.
На Балканот ова е уште поизразено.
Во Косово, на пример, кризата може да доведе до повисоки цени.
„[Со оглед на тоа што] Косово е сé уште земја која главно увезува и зависи од увозот, ние ќе имаме зголемување на инфлацијата, што може да има влијание врз семејните буџети и во развојот на бизнисот“, рече за SETimes Фљамур Кеќа, директор на Трговскиот оддел во Министерството за трговија и индустрија.
Добрата вест е што Косово не е длабоко интегрирано во светските финансиски пазари, така што кризата -- во извесна смисла -- има ограничени последници, барем засега.
„Во моментов економската и финансиската криза не одрази ниту едно важно влијание во економијата на Косово.
Но, ако рецесијата продолжи и економската криза подолжи да се појавува во развиените држави, како што се предвидува, тогаш последиците [за Косово] може да се одразат во намалување на девизните дознаки, што би претставувало поважна компонента која [ќе влијае] на економскиот напредок“, истакна Кеќа.
Ибрахим Реџепи, колумнист/аналитичар на економијата во косовскиот весник Експрес, објаснува уште еден потенцијален проблем.
Тој вели дека комерцијалните банки функционираат во затворен систем, со капитал кој е загарантиран во Косово.
Сепак, какво било превирање во нивните „матични банки“ во Австрија, Германија или Словенија, ќе се одрази и дома.
Трите банки со странски капитал контролираат 90 отсто од банкарскиот пазар во Косово.
„Тие ќе водат една поконзервативна политика кога даваат кредити.
Тие ќе ги зајакнат критериумите, а намалените камати [не доаѓаат предвид].
Ваквата политика директно го напаѓа економскиот развој и социјалната благосостојба во Косово“, рече Реџепи за SETimes.
Друго прашање, вели тој, се однесува на косовските пари во странство, како инвестиции или пари депонирани во странски банки.
Се работи за околу 1,3 милијарди евра -- буџетски вишок, приватизациони пари и пари во Пензискиот фонд -- кои се под директно влијание на кризата.
„Тоа можеше да се види пред две години кога Пензискиот фонд изгуби околу 80 милиони евра поради падот на вредноста на акциите во кои истиот инвестираше“, вели Реџепи.
Намалувањето на девизните дознаки и директните странски инвестиции ќе биде дел од последиците.
Албанија може да се соочи со уште потешка ситуација, притисната меѓу Грција и Италија, со голем број емигранти во двете земји.
Артан Хоџа, претседател на Бизнис универзитетот во Тирана, вели дека албанската економија почнала да ги чувствува последиците од кризата во есента 2008 година.
„Првиот знак беше делумното повлекување на заштедите, за среќа од помал обем, без знаци на паника, но не помалку важно“, рече Хоџа за SETimes, додавајќи дека банките зазеле конзервативна политика во однос на кредитите.
Исто така, имаше намалувања на извозот, а подоцна и намалувања на увозот.
Тоа беше придружено од помали девизни дознаки, и националната валута, лек, ја изгуби вредност во однос на еврото.
Сепак, првите последици беа надоместени.
Хоџа вели дека Албанија не се соочи со значително намалување на приватните инвестиции -- домашни или странски -- иако инвестициската моќ на државата опадна.
Подоцна во 2009 година, „започна обнова на извозот“, рече Хоџа за SETimes, по што следеше враќање на парите кои беа повлечени од банките.
„Ако тоа [завршеше] во тој момент, ќе можевме да говориме за оптимистички сценарија за албанскиот економски раст.
За жал, не се случи така.
Од пролетта 2010 година [букна] грчкото прашање.
А потоа, Италија, Шпанија, Португалија“, вели Хоџа.
Тој вели дека вториот бран на кризата, кој беше фокусиран околу Грција, но ја опфати и Италија „ќе продолжи да влијае на економијата на Албанија“, особено во поглед на девизните дознаки.
Тој вели дека емигрантите ќе почнат да се враќаат дома, и потрошувачите и бизнисмените, чувствувајќи се несигурни, ќе инвестираат помалку.
„Она што е важно да се спомене е дека албанската економија нема длабоки, внатрешни проблеми.
А второ, во овој случај, истата не доживеа катастрофални сценарија, туку само тешкотии кои ќе траат уште некое време.“
Едмонд Аризај, советник во албанското Министерство за економија, трговија и енергија, заслугата за ова ја припишува на серијата мерки кои тој ги опиша како „нешто што е главна причина за тоа што економијата не претрпе штета“.
Тука спаѓа „внимателната економска и монетарна политика“ и „грижата за важниот капитал и приватизацијата на некои јавни сопствености“, рече тој за SETimes.
Понатаму на северот, Србија се соочува со различни околности.
Билјана Степановиќ, сопственичка на Бизнис инфо груп и економски аналитичар, вели дека економијата на Србија е уништена од санкции, војни, лошо управување и хиперинфлација без преседан.
„Денес, скоро десет години по падот на Милошевиќ, не е искористено [времето] за зајакнување на српската економија.
[Последиците од] лошо спроведената приватизација сега може да се видат и почувствуваат;
земјата не се отвори, не ги укина монополите, не го зголеми увозот, конкурентноста, ефикасноста.
Значи, сé на сé, Србија ја доживеа светската криза во ранлива состојба“, рече Степановиќ за SETimes.
Еден исклучок, истакнува таа, е банкарскиот систем, кој го издржа првиот бран од кризата.
Но, во поглед на трошењето, „Владата, во согласност со своите способности, дава субвенции за економијата, го помага производството од буџетот, обезбедува субвенционирани кредити за бизнисите и за граѓаните, но сега нема пари, нема повеќе“.
Според Станковиќ, поранешен вработен кој сега бара работа, „Проблем е големиот број невработени луѓе со висок степен на образование и големо искуство и стручност.
Сите сме конкуренти едни на други, тоа е навистина жално“.
