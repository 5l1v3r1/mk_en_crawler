20/07/2007
Претседателот на Европската банка за реконструкција и развој, Жан Лемиери, го посети Сараево за да го потпише договорот за заем од 75 милиони евра за обнова на патиштата, како и заемот во висина од 7 милиони евра за проектот за отпадните води за градот Бијељина во Република Српскa (РС).
Од фондовите за реконструкција на патиштата, Федерацијата на Босна и Херцеговинa ќе добие 45 милиони евра, додека остатокот ќе оди за РС.
Српскиот производител на автомобили „Застава“ ќе ја составува „опел астра“ почнувајќи од 2008 година, според договорот со „Џенерал Моторс“.
Според српскиот вицепремиер Божидар Дјелиќ, фабриката во Крагујевац се очекува да произведи 10.000 „Астра класикс“ до 2010 година.
Автомобилите ќе се продаваат во Србија за околу 11.000 евра, околу 2.000 евра помалку од сегашната цена.
Некогаш еден од најпознатите европски производители на евтини автомобили, „Застава“ доживеа тешки времиња по распадот на Југославија и сега составува „фиат пунто“.
Шефот на албанското претпријатие за електростопанство, Генц Рули, предупреди дека локалната ситуација со енергијата се влошува поради сушата и намаленото производство во хидроелектричните централи, додека дотурот на електрична енергија од странство не може да го надомести недостатокот.
Премиерот Сали Бериша во парламентот потврди дека има енергетска криза и рече дека проблемот е регионален.
Стапката на невработеност во Бугарија падна за 0,4 отсто за период од еден месец и за 1.76 отсто за период од една година во јуни 2007 година, достигнувајќи 7,42 отсто, според бројките на Националната агенција за вработување.
Ова е најниската стапка во последниве 16 години.
Буџетскиот суфицит на црногорската централна власт достигна 94,3 милиони евра во текот на првата половина од оваа година, според Министерството за финансии.
Првичните прогнози проектираа дефицит од 32,7 милиони евра.
Европската инвестициона банка во понеделникот (16-ти јули) објави дека потпишала договор за обезбедување заем од 250 милиони евра за Tурската „Денизбанк“, со цел поддршка на малите и средните бизниси.
Од вкупната сума 100 милиони евра ќе одат за среднорочните капитални инвестиции во енергетскиот, еколошкиот, здравствениот и образовниот сектор.
(Разни извори – 13/07/07-20/07/07)
