29/06/2011
Мухамет Брајшори за Southeast European Time во Приштина — 28.6.2011
Со помош од Турција, градот Липјан во Косово станува важен образовен центар.
Во 2000 година, турските инвеститори го отворија колеџот Мехмет Акиф, прво приватно училиште изградено по вооружениот конфликт во Косово.
Во колеџот, кој покрива од градинка до 12-то одделение, наставата се одвива на албански, турски и англиски јазик, и исто така има кампуси во Призрен и Ѓаковица.
Турската влада, исто така, планира да отвори универзитет во Липјан, обврзувајќи се да инвестира повеќе од 100 милиони евра за неговата изградба.
Општината веќе определи 400 ари за овој, според зборовите на градоначалникот, најсовремен универзитет во регионот.
Како што покажуваат ваквите проекти, Турција и Косово развиваат силни врски во образовниот сектор.
Не само што Турција е вклучена во изградбата на косовската образовна инфраструктура, туку и многу млади луѓе од Косово одат во Турција за своето универзитетско образование.
Приватните стипендии, како и оние што ги обезбедува турската влада, го овозможуваат ова за сé поголем број студенти.
Културните сличности меѓу двете земји, исто така, им носат удобност на студентите што бараат дом надвор од дома.
Во споредба со нивните европски и американски пандани, турските универзитети се многу попристапни, но сепак нудат квалитетно образование.
Според Косовската амбасада во Анкара, околу 1.000 косовски студенти се моментно запишани во турските институции на високото образование.
Дритеро Бала, студент по медицина од Косово, го смета студирањето во Турција за позитивна инвестиција во својот живот поради високиот квалитет на образование и пријателствата што ги стекнал.
Многумина се согласуваат дека гостољубивата атмосфера на Турција, како и нејзината споделена култура и религија со Косово, ја прават идеално место за учење.
„Беше лесно да се адаптирам на животот во Турција со оглед на тоа што сум роден во Призрен, кој има големо турско население и богата историја на отоманските традиции“, вели Бала.
„Кога и да им кажам на Турците дека сум од Косово, тие топло ме дочекуваат со одговор ,бизим топрак’ (наша земја)“.
Неговата колешка, студентка по медицина, Блерим Мифтиу, која моментно студира на Универзитетот во Истанбул, објаснува дека нејзините претходни сознанија за Турција, како и блискоста меѓу Истанбул и Косово, ја привлекле да се одлучи да студира таму.
„Да се биде Албанец во Турција не е поразлично од тоа да се биде Турчин во Истанбул“, вели Мифтиу, додавајќи дека таа „никогаш не се почувствувала како странец во Истанбул“.
Но, како и многумина, таа е загрижена дека поради ситуацијата дома ќе й биде тешко да најде вработување и покрај високиот квалитет на образование што го добила.
„Ќе специјализирам за девет месеци и мојот план е да се вратам во Косово.
Но, со оглед на тоа што ништо не се менува таму, се прашувам дали треба да останам.
Се надевам дека ќе успеам да најдам работа во Косово која ќе ми овозможи да ги искористам вештините што ги стекнав во Турција“, рече Мифтиу.
Турскиот амбасадор во Косово, Сонгул Озан, вели дека инвестирањето во косовскиот образован систем останува столб за билатералните односи.
Коментаторот Фатлум Садику се согласува.
„Нема сомневање дека секој месец Косово и Турција имаат поблиски односи.
Турција инвестира во реалните области што ги подобруваат животите на граѓаните и ги подготвуваат за иднината“, рече тој.
