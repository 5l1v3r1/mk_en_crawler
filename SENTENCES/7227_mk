10/10/2012
Енди Дабилис за Southeast European Times во Атина -- 10.10.12
Додека 50.000 демонстранти се спротивставија на забраната за протести за време на нејзината петчасовна посета на Атина во вторникот (9-ти октомври), германската канцеларка Aнгела Меркел му рече на премиерот Антонис Самарас дека Грција покри „поголем дел од материјата“ кон закрепнувањето од својата тешка економска криза, но не му даде безусловна поддршка.
Возвраќајќи му за неговата поста на Берлин во август, Меркел го охрабри критикуваниот Самарас, кој сé уште се обидува да го финализира пакетот од 13,5 милијарди евра во кратење на трошоците и зголемување на даноците.
Меркел сака Грција да остане во еврозоната, но не спомена дали е подготвена да биде попопустлива и да му даде на Самарас две дополнителни години кои тој вели дека му се потребни за да ги спроведе реформите и да ги исполни фискалните цели за намалување на дефицитот од 9,3 отсто на 3 отсто и да го намали долгот на земјата од 300 милијарди евра.
Мариос Евривеавис, професор по меѓународни односи на Универзитетот Пантеон во Атина, изјави за SETimes дека посетата на Меркел „беше повеќе симболична отколку значајна, бидејќи таа, всушност, не кажа ништо ново, освен дека треба да се продолжи со програмата и не кажа дали Грција ќе остане во еврото“.
Но, тој додаде:
„Меркел очигледно има некои нови размислувања за Грција, за прекинување на овие казнени игри“.
„Дојдов тука денес сосема свесна дека периодот во кој Грција живее сега е исклучително тежок ...
и дека многу луѓе страдаат“, рече Меркел за време на заедничката прес-конференција со Самарас.
Иако Германија е најголемиот придонесувач во финансиската помош за Грција, Меркел е непопуларна кај многу Грци поради нејзиното инсистирање на континуирани мерки на штедење пред да се ослободи траншата од 30,1 милијарди евра заем, последната од првичната серија од 109 милијарди евра заем за спас.
Повеќе од 7.000 полицајци и снајперисти беа повикани да се погрижат за тоа протестите да не стигнат во близина на местото каде што таа и Самарас се состанаа.
Додека протестите, кои ги организираа двата најголеми синдикати на јавните и приватните работници, беа главно мирни, анархистите кои се инфилтрираа во демонстрациите се судрија со полицијата на плоштадот Синтагма, при што полицијата употреби шок бомби и солзавец, а демонстрантите одговорија со молотови коктели, парчиња мермер, шишиња вода и лимони.
Антонис Клапсис, шеф за истражување во Институтот за демократија „Констандинос Караманлис“, експертска група за конзервативната партија на Самарас, Нова демократија, изјави за SETimes дека обидот Атина да се стави под контрола беше вистинскиот потег, иако демонстрантите успеаја да го избегнат тоа.
„Посетата беше прилично успешна и покажа дека Грција постигна голем напредок и дека Меркел и повеќето европски водачи го поддржуваат Самарас и неговата влада“, рече тој.
Марија Лазару (43), вработена во градското собрание на Атина, рече дека нејзината плата е скратена за 40 отсто.
„Многу сум лута.
Тие го уништија мојот живот и животот на моите деца“, рече таа за SETimes.
„За тоа е виновна политиката на Меркел и на нашите политичари“, рече таа.
Недалеку од местото каде што полицијата се судри со анархистите, Алекс Гикас (18), студент по новинарство на Универзитетот во Атина, рече дека е разочаран.
„Владата прави сé како што вели Меркел“, рече тој за SETimes.
Taкис Папас, вонреден професор по компаративна политика на Универзитетот Македонија во Солун, рече дека Самарас и Меркел застануваат против левичарските и десничарските противници и грчкото општество во исто време.
„Има уште многу други помали, но не и помалку важни битки“, рече тој за SETimes.
