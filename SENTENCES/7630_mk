28/02/2013
Катица Ѓуровиќ за Southeast European times во Подгорица -- 28.02.13
Хрватска и Црна Гора потпишаа договор за елиминирање на загадувањето и заштита на Јадранското Море, потег што експертите тврдат дека претставува голем чекор напред во заштитата на животната средина.
Европската комисија одобри 616.000 евра за проектот и сумата ќе биде поделена по околу половина меѓу двете земји.
Спроведувањето на проектот ќе започне следната недела и ќе трае две години.
„Ќе ги контролираме нивоата на загадување од отпадните води и целокупниот квалитет на водата. 
Ќе ја обезбедиме целата неопходна опрема за испитување и имаме намера да ги вклучиме локалните заедници и властите“, рече за SETimesПавле Ѓурашковиќ од црногорскиот Хидрометеоролошка и сеизмички завод.
Ѓурашковиќ рече дека главната цел на проектот е развивање на модел за квалитетот на прекуграничните движења на водите и загадувањето од Црна Гора за Хрватска.
Според Ѓурашковиќ, загадувањето на морето претставува сериозен проблем и мора да биде решен со заеднички напори.
„Загадувањето на морето ретко останува на територијата на една држава. 
Во зависност од морските струи, ветрот и другите параметри, истото се движи од една земја до друга“, рече Ѓурашковиќ.
Во Црна Гора, области што се најпогодени од загадувањето се сливот на реката Бојана и Јадранското Море, пристаништето Бар, пристаништето Тиват и заливот Бока Которска.
Во Хрватска, посебна загриженост претставува областа на општината Дубровник-Неретва, близу црногорската граница.
Проектот ќе вклучува експерти од двете држави, ќе ги интегрира нивните ресурси и ќе ги модернизира нивните методи на проценка и следење на квалитетот на морската вода.
Според плановите, локалните власти во двете држави ќе бидат вклучени во спроведувањето на проектот.
„Локалните општини ќе бидат директни корисници. 
Затоа граничните градови на овие општини ќе учествуваат во изготвувањето на планот на спроведувањето, во организирањето работилници и обука за заштита од морското загадување, политиката на морскиот биодиверзитет и во одржувањето на добриот статус на животната средина на водата“, рече Ѓурашковиќ.
Невладината организација со седиште во Котор, Еко-центарот Делфин, вели дека договорот е важен во поглед на технолошкиот развој за заштита на морето.
„Ние, исто така, ќе треба да работиме повеќе на причините, наместо на последиците, да ја подигнеме свеста кај оние што фрлаат ѓубре и загадуваат“, рече за SETimesЉиља Радуновиќ, претседателка на Еко-центарот Делфин.
