10/01/2007
Од Марина Стојановска за Southeast European Times во Скопје – 10/01/07
Македонската влада, во консултации со ОБСЕ, подготвува нова легислатива за измена на Законот за верските заедници и групи.
Сепак, камен на сопнување претставуваат предлозите за либерализација на процесот на регистрација, потег на кој повика Европската заедница.
Сегашниот закон признава една верска заедница за луѓе од одредена вероисповед.
Македонската православна црква (МПЦ) се смета за претставник на православната вероисповед, додека Исламската верска заедница (ИВЗ) ја претставува муслиманската вероисповед.
МПЦ, ИВЗ и Католичката црква се за задржување на сегашниот систем, наместо да се дозволи воспоставување на повеќе од една верска заедница за секоја вероисповед.
Застапниците на оваа идеја велат дека либерализацијата ќе им даде на верските групи повеќе слобода за избирање на својата верска ориентација, со што потенцијално ќе се воведе поголема разновидност.
Сепак, според МПЦ, либерализацијата ќе ја отвори вратата за регистрирање на Охридската архиепископија во Македонија, која ја предводеше контроверзниот свештеник на Македонската православна црква, Јован Вранишковски.
Тој моментно се наоѓа во затворот Идризово поради злоупотреба на донациите во епархијата со која претходно управуваше.
ИВЗ, пак, вели дека предложените измени ќе доведат до регистрирање на независната заедница Бектеши, на што таа се противи.
По состанокот помеѓу премиерот Никола Груевски и официјалните претставници на МПЦ, беше објавено дека преговорите за измена на законот ќе продолжат.
Сепак, не е избрано конкретно решение.
Паралелно со прашањето на регистрирањето, МПЦ испрати писмо до Српската православна црква, во кое се предлага продолжување на нивниот дијалог во врска со неколкудеценискиот црковен спор.
Српската црква и понатаму ја негира духовната независност на МПЦ, и наместо тоа й нуди автономија.
Но, владиците на МПЦ инсистираат на автокефалноста на црквата под нејзиното уставно име.
