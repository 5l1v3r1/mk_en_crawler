08/03/2011
Од Алакбар Рауфоглу за Southeast European Times -- 03/05/11
Енергетски слабиот Јордан претежно се потпира на своите соседи -- кралството е 95 отсто зависно од увозот на нафта и има меѓу најмалите резерви во светот на вода за пиење. 
Аман сака да изгради нуклеарна централа за да ги задоволи своите зголемени потреби за енергија и да ги намали трошоците, кои сочинуваат околу 20 отсто од нејзиниот годишен буџет.
Во своите амбиции да стане следната нуклеарна сила на арапскиот свет подоцна во текот на оваа деценија, Јордан потпиша договори за соработка со Турција и 11 други земји -- Кина, Русија, Велика Британија, Јужна Кореја, Канада, Шпанија, Аргентина, Јапонија, Романија и Италија.
Договорот им овозможува на странските претпријатија да поднесуваат понуди за изградбата на нуклеарните капацитети во кралството.
Договорот со Турција беше потпишан на церемонијата во Аман од страна на јорданскиот министер за енергија, Калид Тукан, и претседателот на турската Атомска енергетска управа, Зафер Алпер, минатиот месец.
Во интервју за SETimes, Aлпер даде детали за плановите.
„Областите во кои ќе соработуваме -- како што е работењето на нуклеарниот реактор и сервисирањето, обезбедувањето услуги за циклусот на нуклеарното гориво, екслоатацијата на ураниум и заштитата од радијација -- се сите миротворни“, рече тој.
„Ќе организираме заедничка работна група да спроведува серија проекти во областа на научното истражување и размената на техничка и научна експертиза, како и предавања за јорданските студенти и експерти за овие миротворни активности“, додаде Алпер.
За Турција, првиот чекор во оваа соработка е да понуди лабораториски услуги од своите нуклеарни образовни центри за Јордан, рече тој.
Во меѓувреме, некои аналитичари во Анкара изразуваат сомневање.
„Дури и ако нуклеарните амбиции на Јордан се водени од економијата, договорот со Турција звучи претежно симболично“, рече Нури Јесилјурт, аналитичар од Јордан во Анкарскиот универзитет, за SETimes. 
„Самата Турција не поседува нуклеарен капацитет; истиот го развива со помошта на Русија.“
Учеството на Анкара во овој процес, продолжува Јесилјурт, е важно за амбициите на Турција да биде регионален водач.
„Во принцип, земјите од Заливот немаа проблеми со турската прозападна политика, но се загрижени за нејзината соработка со Хамас и Хезболах“, рече тој, додавајќи дека е време Анкара да ја промени оваа перцепција. 
„Затоа, Турција потпишува ваков вид симболичен договор и ги укинува визните режими со арапскиот свет.“
„Нуклеарниот договор со Јордан ги намалува ризиците за Турција во овој регион“, рече Кан Дилек, координатор за Блискиот Исток во анкарскиот Институт за стратешко размислување.
„Од една страна, Турција, која долго време се обидува да посредува во иранската нуклеарна политика, сака да покаже дека ги поддржува само миротворните нуклеарни активности во регионот“, рече тој за SETimes. 
„Од друга страна, таа сака да има корист од соработката на Јордан со Израел.“
