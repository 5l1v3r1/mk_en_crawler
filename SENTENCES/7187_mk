12/10/2012
Ерл Мурати за Southeast European Times во Тирана -- 12.10.12
Политичарите и аналитичарите ја поздравија препораката на Европската комисија (ЕК) Албанија да добие кандидатски статус и рекоа дека земјата е способна и желна да ги комплетира реформите што стојат на патот кон пристапувањето во ЕУ.
Според овој извештај, статусот е условен со комплетирањето на клучните мерки во областите на реформите на судството и јавната администрација, како и ревидирањето на парламентарните процедурални регулативи.
Кога го претстави извештајот за напредокот во средата (10-ти октомври), комесарот за проширување на ЕУ, Штефан Филе, рече дека Албанија „постигна значаен напредок во голем број суштински реформи и политичкиот дијалог во земјата е значително подобрен“.
Земјата влезе во двеиполгодишен политички ќор-сокак во јуни 2009 година, откако опозицијата ги оспори резултатите на општите избори и започна бојкот на парламентот.
Организирањето на парламентарните избори во 2013 година според меѓународни стандарди е еден од главните критериуми што Албанија мора да го исполни за да ги отвори преговорите за пристапување.
„За да се отворат преговори за пристапување, Албанија мора целосно да ги исполни 12-те клучни приоритети кои се однесуваат на изборите, владеењето на правото, слободата и основните права. 
Во таа насока, парламентарните избори во 2013 година се сметаат за главен тест“, рече заSETimesпретседателот на парламентарниот Комитет за интеграција, социјалистичкиот пратеник Дитмир Бушати.
Албанскиот премиер Сали Бериша го опиша извештајот како историски документ, остварување кое го прави секој албански граѓанин победник. 
Тој им се заблагодари на опозициските пратеници за нивниот придонес во остварувањето на реформите и осигурувањето слободни и фер избори следната година.
Водачот на опозициската Социјалистичка партија, Еди Рама, ја поздрави одлуката на ЕК, но истакна дека отворањето на преговорите за пристапување зависи од квалитетот на идните парламентарни избори.
„Тие велат дека ние сме добиле ,условен’ кандидатски статус. 
Сакам да појаснам дека нема такво нешто како условен статус. 
Тие не одредија никакви услови, туку само некои задачи што треба да се остварат. 
Се надевам дека опозицијата ќе го прочита на вистинскиот начин извештајот за напредокот и ќе ги исполни своите обврски“, рече пратеникот на Демократската партија Тритан Шеуер заSETimes.
Поранешниот дипломат и политички аналитичар Дритан Хила рече дека заклучоците на извештајот за напредокот ја одразуваат реалната политичка и економска ситуација во земјата.
„Албанија се виде себеси во огледало во oднос на недостатоците посочени во извештајот за напредокот, за политичката и економската ситуација во земјата“, рече Хила за SETimes.
Процесот на избор на претседателот, бавниот напредок на реформите во судството, јавната администрација која е далеку од европските стандарди и другите недостатоци забележани во техничките области, бараат реформи за да бидат во согласност со стандардите на ЕУ.
Александар Чипа, претседател на албанската Унија на новинари, рече дека условниот статус претставува официјален доказ за меритрократијата во Албанија.
„Поставените услови ги сочинуваат основните критериуми против кои политичките актери повеќе не можат да [заземаат] невина улога“, рече Чипа заSETimes.
