16/08/2006
Од Берта Фониќи за Southeast European Times во Приштина – 16/08/06
Германскиот дипломат Јоаким Рикер, моментно задолжен за економската реконструкција во Косово, во понеделникот (14-ти август) беше назначен за шеф на УНМИК од страна на генералниот секретар на ОН, Кофи Анан.
Тој е шестиот шеф во последниве седум години, а неговото именување доаѓа во клучен период за Косово, кога меѓународната заедница очекува изнаоѓање на долгорочно решение до крајот на оваа година.
На прес-конференцијата во понеделникот, Рикер рече дека очекува да биде последен на оваа функција.
Говорејќи на албански и српски јазик, тој рече дека неговиот фокус ќе биде ставен на градењето стабилни институции, зголемувањето на учеството на малцинствата во политичкиот живот, зајакнувањето на безбедноста и унапредувањето на економскиот развој.
„Ветувам дека ќе соработувам со сите институции во Косово, со членовите на Контакт-групата, цивилното општество, КФОР и особено со косовските граѓани“, рече Рикер.
Тој додаде дека неговата главна задача ќе биде поддршката на напорите на специјалниот претставник на ОН, Марти Ахтисари, за затворање на преговорите околу статусот до крајот на 2006 година.
Рикер, кој се состана со косовскиот претседател Фатмир Сејдиу во вторникот, исто така рече дека ќе ги штити и принципите на Контакт-групата.
Тој истакна дека идејата за поделба на покраината и припојување на северниот дел, со српско мнозинство, на Србија, не доаѓа предвид.
„УНМИК и КФОР го зголемија своето присуство на север и јас сметам дека тоа е најважен настан во последниве месеци“, рече Рикер.
„Не можеме и нема да ја прифатиме поделбата како опција.“ Тој, исто така, апелираше до Србите да учествуваат во безбедносните институции на Косово.
Ситуацијата во северно Косово претставува предизвик, призна Рикер.
„Ние ќе се погрижиме принципите на Контакт-групата да бидат реалност“, додаде тој.
Мисијата сега ќе се фокусира делумно на подготовките за напуштање на покраината и пренесување на надлежностите на другите мисии кои ќе бидат инсталирани во Косово по решавањето на статусот.
Рикер се соочи со задачата да ја води покраината во текот на остатокот од преговорите за решавање на статусот -- од кои шест круга не произведоа договор за ниту едно важно прашање -- и истовремено да го одврати можното меѓуетничко насилство.
Рикер официјално ќе ја преземе функцијата на 1-ви септември.
Тој ќе го наследи данскиот дипломат Сорен Јесен-Петерсен, кој беше специјален претставник на ОН од 2004 година.
