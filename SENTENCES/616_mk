11/03/2005
(Разни извори – 04/03/05 - 11/03/05)
Макроекономската перформанса на албанската eкономија е извонредна според регионалните, како и според меѓународните стандарди, објави ММФ во четвртокот (10-ти март).
По забавувањето во 2002 година, економскиот раст се зголеми за околу 6 отсто во 2003 година и 2004 година, истакнува Фондот, изразувајќи пофалби кон Владата за зачувување на инфлацијата под границата од 4 отсто.
Надворешниот дефицит е намален за скоро 3 процентни поени од БДП и процентот на јавниот долг спрема БДП е намален за 11,5 отсто на 55,25 отсто во периодот 2002-2004 година, вели ММФ.
Бруто странските инвестиции во Бугаријa достигнаа 1,96 милијарди евра -- 10 отсто од БДП -- во 2005 година, што претставува зголемување од 5,8 отсто за период од една година.
Австрија се наоѓа на врвот на листата на инвеститори во Бугарија, кои сочинуваат околу 16 отсто од вкупните странски инвестиции во текот на изминатите 13 години
Владата на Босна и Херцеговина (БиХ) одлучи да ги укине нула даноците за увоз на млеко и месо од Хрватска и житните производи од Србија и Црна Гора.
Одлуката уследи по протестите на босанските земјоделци.
Градското собрание на Букурешт објави дека конзорциумот помеѓу ABN Амро и JP Морган е избран за брокер на обврзницата од 120 милиони евра, која општинските власти планираат да ја пуштат на меѓународниот пазар на капитал.
Сé уште не се објавени деталите околу периодот на созревање, каматите и почетокот.
ЕБРД на 9-ти март објави дека последната од серијата четири регионални сeминари ќе се одржи на 14-ти март во Скопјe.
Форумот ќе се фокусира на развојот на приватниот сектор и реинтеграцијата на финансискиот сектор.
Претходните семинари во серијата се одржаа во Загреб, во Сараево и во Тирана.
Мисијата на ММФ, предводена од Ханс Фликенсчајлд, ја започна посетата на Бугаријa за време на која тој ќе оствари разговори со Министерството за финансии.
Се очекува главната точка на разговорите да бидат плановите на Владата за дополнителни државни трошоци.
По пристигнувањето Фликенсчајлд побара од локалните политички партии да бидат поумерени во нивните предизборни ветувања, особено во поглед на зголемувањето на платите.
Српското Министерство за финансии соопшти дека официјално побарало од законодавниот дом да ја ревидира формулата за пресметка на платите на парламентарците.
Министерството предупреди дека неодамнешната одлука на парламентарната административна комисија за двојно зголемување на платите на пратениците е спротивна на проекциите на буџетот за 2005 година.
Водечкото турско претпријатие за мобилна телефонија, Турксел, објави дека е можно да се повлече од тендерот за иранскиот телеком Ирансел, по одлуката на иранскиот Парламент за ограничување на уделот на ова турско претпријатие на 49 отсто.
Турксел, кој ја поднесе понудата минатата година, планираше да купи 70 отсто од претпријатието.
