02/03/2006
(Еурактив, Тајмс, Блиц - 02/03/06;
AП, ISN Security Watch, РФЕ/РЛ, Ксинхуа, Globe and Mail, Б92, SEE Security Monitor - 01/03/06;
ЕУобсервер - 27/02/06)
Црногорскиот претседател Филип Вујановиќ во четвртокот (2-ри март) и официјално побара од парламентот на републиката да организира референдум за независност на 21-ви мај.
Ова се случи еден ден откако пратениците го усвоија новиот закон со кој се отвори патот за гласањето, кое би можело да доведе до одвојување на оваа јадранска република од Србија.
За законот гласаа 60 пратеници од 75 пратеници во собранието, по деветчасовната дебата.
Десетмина гласа против, а петмина беа отсутни.
Специјалниот претставник на ЕУ за црногорскиот референдум, Мирослав Лајчак, предложи референдумот да се одржи на 14-ти мај, но црногорските политичари се согласија дека истиот треба да се одржи една недела подоцна.
Лајчак посредува во разговорите помеѓу владејачките партии, кои се за независност, и опозицијата, која е за продолжување на лабавата државна заедница со Србија.
Во вторникот двете страни се согласија да ги одложат планираните редовни локални избори до есен, со цел да се совпаднат со парламентарните избори.
Во согласност со препорачаните правила од страна на ЕУ за референдумот, со законот што беше усвоен во средата се предвидува дека Црна Гора ќе добие независност ако најмалку 55 отсто од валидните гласови се за предложената поделба.
На гласачкото ливче ќе има само едно прашање:
„Дали саката Република Црна Гора да стане независна држава со целосен меѓународен и правен субјективитет?“
По отцепувањето на Словенија, Хрватска, Босна и Херцеговина и Македонија на почетокот од 1990-тите, Црна Гора е последната поранешна југословенска република која сé уште е поврзана со Србија.
Во договорот од февруари 2003 година, со кој посредуваше ЕУ, а со кој беше воспоставена државната заедница на Србија и Црна Гора, се предвидува дека која било од конститутивните републики може да се определи за излегување од заедницата по период од три години.
Според српската новинска агенција БЕТА, ако резултатите во мај бидат негативни, Црна Гора нема да може да одржи нов референдум за независност во следните три години.
Но, ако се постигне потребното мнозинство Црна Гора ќе стане најновата независна држава во Европа, со вкупно население од околу 650.000.
Републиката веќе има значителен степен автономија, со свој парламент и влада.
За разлика од Србија, чија национална валута е динарот, Црна Гора го користи еврото како своја валута.
Сепак, двете република имаат заедничка политика во областите на одбраната, надворешните работи, домашната трговија, интеграцијата во ЕУ и човековите права.
Црногорскиот премиер Мило Ѓукановиќ во неделата изрази уверување дека иницијативата за независност ќе ја добие неопходната поддршка на мнозинството.
На последните избори, 57 отсто од електоратот гласаше за партиите кои се за независност, а 43 отсто за оние од про-белградскиот табор.
Според анкетите на јавното мислење од декември, 41 отсто од црногорските гласачи се за независност, 32 отсто се против, а вкупно 26 отсто се или неопределени или не сакаат да се изјаснат.
