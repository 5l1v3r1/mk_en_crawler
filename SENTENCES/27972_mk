23/09/2010
ЊУЈОРК, САД -- Aлбанскиот премиер Сали Бериша се обрати на самитот на ОН за Милениумските развојни цели во Њујорк во средата (22-ри септември), истакнувајќи ги достигнувањата и целите на Албанија: да се претвори во едно од најбезбедните места во светот. 
Бериша потсети на својата посета на Њујорк во 1992 година кога Албанија, излегувајќи од комунистичкиот режим, беше меѓу најсиромашните држави во светот. 
Помалку од една деценија подоцна, тој рече дека Албанија „десеткратно го зголеми доходот по глава на човек и сега припаѓа на групата земји со средно ниво на доход“.
Бугарскиот премиер Бојко Борисов, исто така, се обрати на форумот во средата, ветувајќи поддршка за глобалните развојни иницијативи. 
„Ќе помогнеме во остварувањето на Милениумските развојни цели највеќе што можеме. 
Бидејќи јасно го разбираме значењето на солидарноста како основен принцип на политиката“, рече Борисов. 
Тој, исто така, им го честиташе на Бугарите Денот на независноста, 22-ри септември.
Во своето обраќање романскиот премиер Емил Боц ја истакна важноста на човековите права и демократијата во остварувањето на Милениумските развојни цели. 
„Нема да можеме да се носиме со предизвиците со кои се соочуваме без да се придржуваме на некои од вредностите што ја покажаа својата корист за доброто на човештвото -- основните слободи и демократијата, владеењето на правото и почитувањето на човековите права“, рече Боц.
Харис Силајџиќ, претседавачот на претседателството на Босна и Херцеговина (БиХ) ги потврди тешкотиите со кои се соочува неговата земја во остварувањето економски успех и постигнувањето на Милениумските развојни цели. 
„Сé уште не можеме целосно да го реализираме потенцијалот на нашата земја бидејќи нефункционалните етно-територијални договори ги попречуваат нашите напори и не спречуваат да напредуваме со посакуваното темпо“, рече Силајџиќ. 
Во исто време, тој истакна дека БиХ „инвестирала значителни напори за да постигне одржливост“. 
(Новините, Ксинхуа, Балкан веб, Клан, Телеграфи, НОА, Шекули, веб-страница на ОН - 22/09/10)
