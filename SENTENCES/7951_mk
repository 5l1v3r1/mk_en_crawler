11/05/2013
Ерл Мурати за Southeast European Times во Тирана -- 11.05.13
Заштитата на индустриската и интелектуалната сопственост во Албанија ќе ја зајакне економијата и ќе привлече инвеститори, велат експертите. 
Застапниците за заштита на бизнисите и потрошувачите велат дека неодамнешната помош на ЕУ ќе ѝ помогне на Албанија да ги развие своите технички способности за истражување и судско гонење на случаите на кршење на индустриската и интелектуалната сопственост и да ја подобри јавната свест за ова прашање.
„Ефикасниот систем на заштита на правата на интелектуална сопственост и нивното спроведување ги стимулира инвестициите и економскиот раст“, рече амбасадорот на ЕУ во Тирана, Еторе Секви. 
„Затоа, ова мора да се внесе во албанската внатрешна агенда.“
„Финансиската помош на Европската унија е многу драгоцена за нас“, рече за SETimes Сафет Суља, директор на албанските патенти и трговски марки. 
Неговата организација обединува 10.000 Албанци и повеќе од 50.000 меѓународни брендови.
Со помошта на ЕУ, „сега сме опремени со компјутери за администрацијата. 
Исто така, отпечативме илјадници летоци за да ги сензибилизираме бизнисмените и потрошувачите за важноста на разликувањето на оригиналната од фалсификуваната стока“, рече Суља.
Според албанското Здружение на потрошувачи, пазарите во земјата се полни со фалсификувана стока, која се увезува главно од Турција и Кина.
„Регистриравме 45 жалби од граѓаните за прашања поврзани со брендовите во првите четири месеци од оваа година“, рече за SETimes Ислам Цани, шеф на албанското Здружение на потрошувачи. 
„Тоа е сè уште голем проблем, фалсификувањето на претпријатијата, недостигот на етикети на прехранбените производи и лековите. 
Има дури и случаи кога се ставаат нови етикети на производи со истечен рок, за да можат да се продаваат на пазарот.“
Суља рече дека наскоро земјата ќе има пазарен инспекторат, но „ако сопственикот на еден бренд не се ангажира да ги заштити своите права, не може да има правда во индустриската и интелектуалната сопственост“.
„Сопствениците на бизниси и потрошувачите треба да сфатат дека ... 
индустриската и интелектуалната сопственост е исто што и секоја друга сопственост и мора да се заштити“, рече Суља.
Во 2007 година, по потпишувањето на Спогодбата за стабилизација и асоцијација, Албанија вложи напори за заштита на индустриската сопственост на нивоата на ЕУ. 
Со новите измени во законот, кражбата на интелектуалната сопственост се казнува со затворска казна во траење и до две години. 
Но, досега не е осудено ниту едно лице за крадење индустриска или интелектуална сопственост.
„Војната против пиратството и фалсификувањето продолжува и Албанија прави напори да го спречи увозот на фалсификувани производи“, рече за SETimes генералниот директор на албанската царина, Фламур Ѓимишка.
Во текот на изминатите две години, царинските власти запленија и уништија околу 10.000 фалсификувани производи, рече тој.
Дали сте се сретнале со фалсификувана стока? 
Што друго може да се направи за борба против овој проблем? 
Додадете го вашето мислење во делот за коментари.
