26/08/2010
(Б92 - 26/08/10;
Ројтерс, ДПА;
Блумберг, ББС, Канадиап прес, Дојче веле, АКИ, Ксинхуа, Бета, Б92 - 25/08/10;
Ројтерс, ДПА, Б92 - 29/06/10)
Членот на српскиот Земунски клан беше екстрадиран во Белград рано во средата (25-ти август), повеќе од три години откако беше осуден за атентатот од март 2003 година врз српскиот премиер Зоран Ѓинѓиќ.
Сретко Калиниќ, познат како „Ѕверот“ беше суден во отсуство и осуден во мај 2007 година на 30 години затвор за неговата улога во заговорот за убиство на првиот демократски избран премиер на Србија.
На одделно судење, 36-годишниот атентатор, кој има двојно, хрватско и српско државјанство, доби 40 години затвор за 19 други убиства.
Калиниќ стана првиот хрватски државјанин кој е екстрадиран во Србија од конфликтот во периодот 1991-1995 година меѓу поранешните југословенски републики.
Овој потег стана возможен откако Белград и Загреб потпишаа договор за екстрадиција на 29-ти јуни, кој дозволува предавање на осомничените за организиран криминал и корупција, кои честопати бегаат во другите држави што некогаш беа дел од поранешна Југославија.
Калиниќ беше фатен во Загреб претходно овој месец, откако беше ранет во престрелката со Милош Симовиќ, уште еден член на Земунскиот клан осуден во врска со убиството на Ѓинѓиќ.
Симовиќ беше уапсен неколку дена подоцна во обид да ја премине хрватско-српската граница.
Калиниќ беше одведен од Загреб со српски владин авион.
Видео-снимката со неговото префрлање, кое беше спроведено под силно обезбедување, покажува како специјалната полиција му става панцир пред да го одведе на аеродромот со џип.
Зорана Вучичевиќ, портпаролката на Управата за извршување санкции при српското Министерство за правда, изјави за Ројтерс дека по неговото пристигнување „Калиниќ веднаш беше затворен во централниот затвор во Белград“.
Откако ќе заврши истрагата против него, тој ќе биде пренесен во затворот Забела во источна Србија да ја отслужи својата 40-годишна казна, објави во четвртокот белградски Б92, цитирајќи го државниот секретар на Министерството за правда, Слободан Хомен.
Според српскиот закон, Калиниќ има право да побара повторување на судењето со оглед на тоа што беше осуден во отсуство.
Властите очекуваат изјавите на Калиниќ да помогнат да се фрли светлина на бројни други сериозни кривични дела извршени во минатото, претежно во Србија.
„Се верува дека Калиниќ, кој е осомничен за одредени кривични дела, може да помогне да се расчистат пет до шест убиства со своите изјави“, рече Хомен во средата.
Говорејќи пред екстрадицијата, српскиот полициски директор Милорад Вељовиќ го пофали подобреното ниво на соработка меѓу агенциите за спроведување на законот на двете поранешни југословенски републики.
Тоа го „стави организираниот криминал и неговите организатори во многу тешка, иако не целосно неочекувана ситуација“, Б92 ја цитираше неговата изјава.
„Сигурен сум дека тие ќе се обидат да го возвратат ударот, но ние нема да им дозволиме да го сторат тоа и со тоа ќе ја направиме нашата соработка уште посилна и нашата борба против организираниот криминал уште порешителна.“
