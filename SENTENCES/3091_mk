13/10/2006
(Ројтерс, Блумберг, ФТ, Гардијан, Индипендeнт - 13/10/06; AП, АФП, ББС, Њујорк тајмс, ББС, АКИ, РФЕ/РЛ, Шведска академија, фондација Нобел - 12/10/06)
Еден од најпознатите турски живи автори, кој за малку избегна осуда претходно оваа година, во четвртокот (12-ти октомври) ја доби најпрестижната награда за литература во светот. 
Објавувајќи го добитникот на нобеловата награда за литератува за 2006 година Шведската академија ја наведе „потрагата на Памук по меланхоличната душа на својот роден град“ и рече дека тој „ги открил новите симболи на судирот и преплетувањето на културите“.
Роден во Истанбул во 1952 година во семејство на индустријалци, Памук најпрво сакал да стане сликар. 
По студирањето архитектура на Истанбулскиот технички универзитет три години, тој се префрлил на новинарство, добивајќи диплома на Истанбулскиот универзитет.
Сепак, тој никогаш не се занимавал со новинарство, одбирајќи наместо тоа да стане писател и се откажал од сé друго.
Во 1982 година -- седум години по повлекувањето во својот стан за да пишува -- неговиот прв роман „Џевдет бег и неговите синови“, го одбележа почетокот на неговата литерарна кариера. 
Романот е семејна сага во која се опишува транзицијата од традиционалниот отомански во позападен животен стил.
Една година подоцна беше објавена „Куќа на тишината“, по што следеше „Белиот замок“ во 1985 година. 
Пет години подоцна ова беше првиот роман на Памук преведен на англиски јазик.
Четвртиот роман на Памук „Црната книга“ беше објавен на турски во 1990-та година, а на англиски во 1994 година, кога беше објавена неговата следна книга „Новиот живот“. 
„Се викам Црвена“, кој беше објавен во 1998 година и преведен на англиски три години подоцна, го одбележа пробивот на писателот на меѓународната литерарна сцена.
Британскиот весник Индипендант го опиша како „клучна книга, која ... 
би можела убедливо да му обезбеди место на Памук на еден од најдобрите светски писатели на денешницата.“
Објавата на Шведската академија во четвртокот го дочека Памук во Њујорк, каде што во моментов тој е визитинг истражувач на Универзитетот Колумбија. 
Авторот, кој е првиот добитник на Нобелова награда за Турија, рече дека ја прифаќа наградата со задоволство.
За него наградата претставува „славење на турскиот јазик, турската култура, од која и јас сум дел“, како и „признание за моите 32 години понизна посветеност на големата уметност на романот“, изјави тој за британскиот весник Гардијан.
Во неговата татковина, реакциите беа мешани.
Некои изразија гордост поради тоа што Памук, кој стана првиот муслимански писател кој јавно ја осуди фатвата фрлена врз Салман Ружди во 1989 година, доби Нобелова награда.
„Многу сме среќни што еден турски писател освои ваква престижна награда“, рече министерот за надворешни работи, Абдула Ѓул.
Истакнатиот турски автор Јашар Кемал му испрати честитка на својот колега писател. 
„Среќен сум што ја добивте наградата што ја заслуживте. 
Верувам дека ќе пишувате нови романи со иста страст“, рече тој. 
„Не се сомневам дека ќе останете верен на вашите убедувања.“
Но, Кемал Керинжиз, кој ја предводи групата националистички адвокати кои бараа на Памук да му се суди врз основа на обвиненијата за „навреда на турската припадност“ рече дека е засрамен од одлуката на Шведската академија. 
Наградата му беше доделена на Памук бидејќи тој ги омаловажи турските вредности и за неговото „признание на (ерменскиот) геноцид“, рече Керинжиз.
Адвокатите беа лути поради изјавата на писателот во интервјуто за швајцарски весник. 
Памук за весникот изјави дека никој друг во Турција не се осмелува да зборува за околу 30.000 Курди и еден милион Ерменци убиени во неговата земја. 
Обвиненијата на крајот беа отфрлени.
