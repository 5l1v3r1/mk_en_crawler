10/01/2008
(Стандард, Новинар - 10/01/08;
Софија Ечо, Дневник, Медиапул, Всеки ден, Нетинфо, Бургас њус - 09/01/08;
Балкан инсајт - 08/01/08;
Софинска новинска агенција - 07/01/08)
Бугарските активисти за животната средина и човековите права планираат да одржат демонстрации за време на дводневната официјална посета на рускиот претседател Владимир Путин на Софија, која ќе започне на 17-ти јануари.
Најразлични организации издадоа соопштенија во кои ги повикуваат Бугарите да се приклучат на протестите против учеството на руските претпријатија во големите проекти, како што е изградбата на нуклеарната централа Белене и нафтоводот Бургас-Александрополис.
Комитетот за зачувување на заливот Бургас испрати соопштение за медиумите во средата (9-ти јануари), изразувајќи загриженост во врска со недостатокот на транспарентност за учеството на Бугарија во нафтоводот од 285 километри, кој ќе пренесува руската нафта до Средоземното Море.
Бугарија и Грција ќе имаат по 24,5 отсто удел во проектот, кој се очекува да почне да се гради оваа година.
Русија ќе ја задржи контролата над 51 отсто од акциите во нафтоводот.
Загрижени за потенцијалните негативни последици што проектот би можел да ги има врз регионот, зелените повикуваат на еколошка проценка.
Бугарија и Грција се наоѓаат во сеизмички активен регион.
Локалните власти во Бургас планираат да спроведат референдум за проектот за нафтоводот на 17-ти февруари.
За време на посетата на Путин, владата планира да потпише договор за формирање меѓународно претпријатие за спроведување на проектот, рече комитетот на заливот Бургас.
„Повторно сме сведоци на носење одлуки на нетранспарентен и избрзан начин, и овие одлуки би можеле да имаат тешки, па дури и катастрофални последици“, се вели во изјавата на комитетот од средата.
По неа следеше дури и поостра изјава на Здружението за слобода на говорот Ана Политковскаја, наречена според руската новинарска и критичарка на Путин која беше убиена во 2006 година.
„Путин доаѓа во Бугарија за да ја потпише целосната економска зависност на Бугарија од Русија“, тврди оваа група за човекови права во петицијата на една веб-страница.
Според изјавата, евентуалното потпишување договори за Бургас-Александрополис, нуклеарната централа Белене и други големи проекти, ќе ја претвори Бугарија во „Тројански коњ“ за ЕУ, за следните 50 години.
Канцеларијата на Георги Парванов вели дека Путин ќе присуствува на прославите по повод одбележувањето на 130-годишнината од руско-турската војна со која беше ставен крај на Отоманското владеење во Бугарија.
Путин ќе ја лансира и „Годината на Русија“ во Бугарија.
Освен со Парванов, Путин треба да се состане и со премиерот Сергеј Станишев и со претседателот на парламентот, Георги Пирински.
Оваа втора посета на Бугарија на рускиот претседател се очекува да се случи во услови на зајакната безбедност.
