26/12/2012
Мики Трајковски за Southeast European Times во Скопје - 26.12.2012
Ајфер Мехмед, 35-годишна домаќинка од Охрид, не пропушта ниту една турска телевизиска серија на телевизија.
„Сите чекаат да започнат турските серии.
На работа, главните теми за кои се зборува се турските серии и последните епизоди.
Во Македонија нема ништо интересно на телевизија, па луѓето се потпираат на овие серии“, изјави Мехмед заSETimes.
Македонските телевизии прикажуваат помеѓу 560 и 610 минути турски серии дневно.
Но тоа би се изменило ако се усвои новиот нацрт закон за медиуми, што им дава приоритет на домашните телевизиски продукции.
Според новиот закон, најавен минатиот месец од страна на министерот на инфоматичкото општество Иво Ивановски, 50 отсто од програмата на македонските телевизии мора да биде од домашно производство.
Според министерството за информатичкото општество, нацрт-законот е во подготовка и ќе биде ставен на јавна дебата.
Но владата изјави и дека законот нема врска со односите помеѓу Македонија и Турција.
„Правиме многу заеднички проекти со нашите турски пријатели, засновани на заеднички вредности и интереси, а тоа ќе продолжиме да го правиме и во иднина“, изјави Александар Георгиевски, еден од портпаролите на владата, заSETimes.
Гурол Сокменсуер, турскиот амбасадор во Македонија, пак, рече дека не била донесена одлука за забранување на турските серии.
„Овие серии...
гледачите во земјите во кои се прикажуваат ги прифаќаат со задоволство“, изјави тој заSETimes.
Мирче Адамчевски, поранешен претседател на Советот за радио, изјави заSETimes дека нема ништо лошо во тоа што се емитуваат турски програми, бидејќи тие ги рефлектираат желбите на народот.
„Бидејќи повеќето [испитувања] покажуваат дека граѓаните сакаат да гледаат турски серии, тоа значи дека програмите се соодветни на потребите на гледачите.
Така ќе биде до моментот кога народот ќе побара нешто друго“, рече Адамчевски.
„Турските серии се тренд во Македонија , [но] многу се скапи, а има тенденција да станат и поскапи“, изјави Сунчица Миљковиќ од „Трамисо-Македонија“, дистрибутер на турските серии, заSETimes.
„Кога станува збор за турските серии, македонските телевизиски канали се натпреваруваат меѓусебно која ќе плати најмногу и ќе земе повеќе серии.
Не ни е јасно како нашиот пазар го поднесува тоа“, рече Миљковиќ
Жанета Трајковска, од Високата школа за новинарство и за односи со јавноста во Скопје, рече дека македонската телевизија треба да произведува повеќе домашни серии, но дека тоа би било тешко од финансиски аспект.
„Предизвик за медиумите и за македонската продукција е да покажат дека можат да направат добар производ“, рече Трајковска.
