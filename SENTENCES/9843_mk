12/11/2012
Ериса Даутај за SES European Times во Истанбул -- 12.11.12
Проектот за изградба на нов водовод кој ќе ја поврзува Турција со северен Кипар може да го реши трајниот проблем со водоснабдување на островот, но неговото влијание врз застојот на преговорите помеѓу турскиот и грчкиот дел од островот ќе биде мало, велат експертите за SETimes.
Кипар, кој има умерени врнежи од околу 500 милиметри годишно, не се смета за исклучително сув остров. 
Но, изложеноста на островот на суша и топли, суви лета го прават пристапот до вода клучно прашање, особено за дејностите како земјоделството и туризмот.
Минатиот месец, турските и властите на Северен Кипар отпочнаа еден ваков проект за пренос на вода 170 километри од Мерсин до Киренија во северниот дел на Кипар преку водовод поставен на 250 метри под Средоземното Море. 
По завршувањето, се очекува водоводот да пренесува 75 милиони кубни метри вода годишно.
Проектот потенцијално може да обезбеди доволно вода за двата дела на островот кога ќе биде завршен во 2014-та година, но аналитичарите и политичките експерти се скептични дека тој ќе има големо значење за политичките преговори.
„Овој проект значително ќе ја зајакне позицијата на северен Кипар во секторот за вода“, изјави за SETimes Камер Касим, заменик-претседател на Меѓународната организација за стратешко истражување со седиште во Анкара. 
Но, додаде тој, „проектот нема витално значење за преговорите“.
Преговорите, под покровителство на ОН, за обединување на островот кој е поделен уште од окупацијата на Турција во 1974-та година, замреа неодамна, кога лидерите на кипарските Турци одбија да се вклучат во разговорите на високо ниво за време на претседавањето на Кипар со ЕУ. 
Одлуката на кипарските Грци од 2011-та година да бараат јаглеводородни резерви во спорните води во близина на брегот на островот, исто така, предизвика остри реакции во Турција.
Некои аналитичари сметаат дека водоводот е начин турската страна да добие моќ во преговорите отколку чекор за нивно обновување.
„Засега, кипарските Грци се во посилна позиција, со оглед на гасот и нафтата“, изјави за SETimes Силвија Тирјаки, заменик-директор на Центарот за глобални политички трендови при универзитетот Култур во Истанбул. 
„Проектот за вода и електрична енергија ќе создаде извесна рамнотежа за северниот [дел од островот]“.
Лидерите на кипарските Турци ја потхрануваат оваа перцепција со изјави дека проектот може да им даде моќ да преговараат.
На церемонијата за браната поврзана со проектот за водоводот одржана во март 2011-та година, претседателот на северен Кипар Дервиш Ероглу рече: „Според мене, мировниот проект е од големо значење за кипарското прашање. 
Тој значително ќе ги зајакне моите позиции на [преговарачката] маса“.
Обидите на SETimes да добие коментари од грчките претставници беа неуспешни.
Василис Прототапас, директор на Службата за академски прашања и студентска грижа при кипарскиот Универзитет за технологија во јужниот дел на Кипар, за SETimes изјави дека многу кипарски Грци се согласуваат со анализата дека водоводот е средство за зајакнување на влијанието на Турција .
„Водата може да биде важен аспект за политичката иднина на островот. 
Меѓутоа, кипарските Грци се доста скептични за сето она што го поврзува островот со Турција“, рече тој. 
„Тие не й веруваат на Турција, така што не сакаат да зависат од Турција, дури и ако таа е единствената држава која може да помогне во решавањето на проблемот со водата.
Прототапас додаде дека сомнежите на народот се разгорени од страна на грчките медиуми на Кипар. 
„Медиумите ја сметаат Турција за „вечен непријател“. 
Јас лично не го делам ова мислење, но тоа го мисли мнозинството“.
Во екот на овој скептицизам, турската влада го претстави проектот како позитивен чекор во грчко-турските односи.
„[Проектот] покажува уште еднаш дека Турција е природен сосед на грчкиот дел, без разлика колку далеку тој се гледа себе си од Турција“, рече заменик-премиерот на Турција, Бешир Аталај, на церемонијата за проектот. 
„Грчкиот дел треба сега да ги види придобивките од едно мирно решение [на кипарското прашање], наместо да замислува една иднина без луѓето од турскиот дел на Кипар“.
И покрај политичките димензии на проектот, некои кипарски Турци се надеваат на евентуални позитивни резултати за преговорите.
„Се надеваме дека [проектот] ќе придонесе, како за економијата [на островот], така и за мировниот процес во Кипар“, изјави SETimes Оздил Нами, никозиски пратеник од Републиканската турска партија-Обединети сили во собранието на северен Кипар.
Нами рече дека кипарските Грци, кои гласаа против мировниот план на ОН во 2004-та година, може да ја сфатат можноста за ублажување на кризата за вода на островот како поттик за поголем притисок за повторно обединување.
„Тие не се многу свесни за придобивките од евентуално решение“, рече Нами за кипарските Грци.
Турската влада ќе го финансира проектот, кој ќе чини околу 527.000 евра (1,12 милијарди ТЛ). 
Кипар тогаш ќе мора да плаќа 0,40 евра (околу 0,90 куруши) за кубен метар вода кој ќе биде пренесуван до островот.
