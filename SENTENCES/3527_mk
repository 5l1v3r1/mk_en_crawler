11/12/2006
(Бизнисвајер, Лос Анџелес Тајмс - 11/12/06; Њујорк тајмс, УПИ - 10/12/06; AНA-MПA, Катимерини - 05/12/06; Ројтерс, ДПA - 21/11/06)
Музејот Џ.Пол Гети во понеделникот (11-ти декември) објави дека ќе й врати на Грција два антички артефакти, за кои се верува дека биле шверцувани надвор од земјата на почетокот од 1990-тите.
„Со задоволство објавуваме дека постигнавме договор за принципот на враќање на двата предмети -- Златниот погребен венец и Статуата на Кора -- кои ги побара грчкото Министерство за култура“, се вели во соопштението што го потпишаа грчкиот министер за култура, Јоргос Вулгаракис, и д-р Мајкл Бренд, директорот на музејот Гети.
„Формалиот договор, кој ќе биде наскоро потпишан, ќе вклучува детали за враќањето на предметите во Грција, како и плановите за идната соработка помеѓу грчкото Министерство за култура и музејот Џ.Пол Гети“, се вели во истото.
Американскиот музеј ги доби двата ретки предмети -- кои датираат од 4-тиот век п.н.е. 
-- во 1993 година. 
Истиот, наводно платил 4,45 милиони американски долари за нив. 
Соопштението од понеделникот доаѓа по скоро една година разговори помеѓу грчките официјални претставници и американскиот музеј. 
Измина скоро една деценија откако Атина за првпат излезе со тврдење дека делата потекнуваат од Грција.
Цитирајќи извори на грчката полиција, Њујорк тајмс во неделата објави дека погребниот венец, украсен со цврсти златни ливчиња и гранчиња, бил ископан во 1990 година од страна на еден земјоделец во близина на Серес, во северна Грција.
Потоа истиот стигнал на пазарот за уметнички дела преку Германија и Швајцарија, каде што поранешен кустос за антиквитети на Гети, Марион Тру, наводно за првпат го видела во 1992 година. 
На крајот Гети го купил реткиот антиквитет за 1,15 милиони американски долари.
На 21-ви ноември атинскиот обвинител ја обвини Тру и уште неколку други лица за нивната наводна вмешаност во договорот. 
Кустосот минатата година поднесе оставка, откако италијанските власти покренаа обвиненија против неа, товарејќи ја за заговор за добивање на украдени антиквитети.
Во јули музејот Гети й врати уште два други антиквитети на Грција -- изгравирана надгробна плоча од 4-тиот век од античкиот град Теба, исто така купена во 1993 година, како и мермерен релјеф од 6-тиот век п.н.е., купена од самиот Џ.Пол Гети во 1955 година.
Во септември германскиот Универзитет Хајделберг го врати важниот мал мермерен фрагмент од Партенонот. 
Истиот, најверојатно, ќе биде изложен во новиот музеј Акрополис, кој се очекува да се отвори следната година.
Грчките власти се надеваат дека и другите национални богатства и антиквитети ќе бидат вратени, особено Елгинските мермерни скултури, кои вклучуваат и голем дел од фризот на Партенонот.
Пред околу една недела, Генералното собрание на ОН усвои резолуција која ја предложи Грција за враќање или реституција на културното наследство на земјите на потекло.
„Усвојувањето на оваа резолуција самото по себе сигнализира и ги насочува земјите да помогнат во тоа антиквитетите од целиот свет да се вратат во нивните домови“, рече Вулгаракис во говорот во ОН на 4-ти декември, поздравувајќи го чекорот на Генералното собрание. 
„Нелегалната трговија со антиквитети влегува во истата категорија на нелегалната трговија со оружје, наркотични средства и луѓе. 
Истата значи вид на организиран криминал, кој е директно поврзан со гангстерите и перењето пари.“
