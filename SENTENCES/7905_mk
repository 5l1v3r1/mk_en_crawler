09/04/2013
Бојана Миловановиќ за Southeast European Times во Белград -- 09.04.13
Граѓаните во деловите на северно Косово со претежно српско население внимателно ги следат преговорите меѓу Белград и Приштина и отфрлувањето од страна на Србија на условите што ги постави ЕУ за отпочнување на пристапните разговори.
„Не сакаме косовски регистарски таблички, косовски лични карти и граница со централна Србија. 
Не сакаме да им плаќаме даноци на косовските институции. 
Ќе се бориме против ова со сите демократски средства“, рече за SETimes Славица Радуловиќ, жителка на Митровица.
Иако ЕУ со денови посредуваше во разговорите меѓу Белград и Приштина за постигнување решение, српската влада во понеделникот одлучи да го отфрли предлогот за предавање на контролата на областа во замена за отпочнување на преговори за членство со ЕУ.
Во соопштението што го издаде во понеделникот владата вели дека предлогот „нема да ги гарантира човековите права, опстанокот и безбедноста на Србите во Косово“. 
Владата ќе бара продолжувањето на разговорите да биде посредувано од ЕУ.
Главната загриженост се однесува на тоа дали здружението на српски општини во северот на Косово -- регион од околу 70.000 луѓе и 1.200 квадратни километри -- треба да има извршна власт. 
Приштина се спротивставува на ваквиот предлог.
Ако на северот бидат воспоставени косовски институции, тоа ќе води до масовен егзодус на Србите, вели Радуловиќ. 
„Но, ние веруваме дека меѓународната заедница и Србија нема да го дозволат тоа.“
Недовербата на Србија во косовските институции е значаен проблем, а клучно е Србите во Косово да имаат перцепција на безбедност, вели Оливер Ивановиќ, поранешниот државен секретар на Србија за Косово и Метохија, кој сега ја предводи граѓанската иницијатива „Србија, демократија, правда“, која функционира во Митровица.
„Без оглед дали се на југот или северот на Косово, најважната работа за Србите е безбедноста. 
Економската ситуација е, исто така, важна, но не може да има економско подобрување без безбедност за човечките животи“, рече Ивановиќ за SETimes.
Ивановиќ објаснува дека српската влада сака Србите да бидат вклучени во Косово, но и да одржуваат силни врски со Белград.
„Тоа не е толку лошо, ако има единство. 
Договорите има шанса да се спроведат само ако ставот на српското раководство е единствен“, рече Ивановиќ. 
Но, косовските Срби јасно ставија до знаење дека нема да се согласат со предложеното здружение на српските општини, ако тоа нема никаква власт.
Ако биде така, Србите ќе бараат заштита од меѓународните организации, според Крстимир Пантиќ, заменик-директор на српската владина Канцеларија за Косово и Метохија.
„Исто како што Приштина, во својата декларација за независност, го наведе правото на луѓето за самостојно одлучување, и ние ќе прогласиме собрание на нашите општини и, ако биде потребно, ќе бараме заштита на тоа право од Меѓународниот суд на правдата“, рече Пантиќ за SETimes.
Претставниците на општините официјално побараа од меѓународната заедница да се воздржи од мешање, но побараа и меѓународните субјекти да ја спречат Приштина да употреби насилство на северот и во другите региони на Косово населени од Срби.
„Очекуваме меѓународните безбедносни сили во Косово и Метохија да се воздржат од какви било еднострани потези и да го спречат навреме секој обид на т.н. 
приштински власти за загрозување на мирот и безбедноста на северот од Косово и Метохија и во другите региони населени со Срби преку насилни дејства“, се вели во изјавата усвоена минатата недела на заедничкиот состанок на општините.
На состанокот учествуваа претставниците на општинските собранија на Лепосавиќ, Звечан, Зубин Поток и Митровица.
Претставниците бараат УНМИК да го замени ЕУЛЕКС и рускиот контингент на КФОР да се врати во српските региони на Косово.
„Рускиот контингент ќе биде гарант на мирот и стабилноста за српскиот народ“, се вели во истата.
Дали треба ЕУ да продолжи со својата посредничка улога во преговорите Косово-Србија? 
Споделете го вашето мислење долу.
