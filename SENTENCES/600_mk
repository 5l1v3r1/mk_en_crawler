17/06/2005
(Разни извори -- 10/06/05 –17/06/05)
Европската Инвестициона банка й додели на Aлбанијa заем од 35 милиони евра за модернизирање на патната инфраструктура, објави на 15-ти јуни Министерството за финансии. 
Заемот, заедно со оној на ЕБРД, ќе биде искористен за изградба на нов дел од патот во должина од 35 километри, како и поправка на патот Фиер-Тепелена во јужна Албанија.
***
Дефицитот во надворешниот долг на Босна и Херцеговина (БиХ) достигна 1,25 милиони евра во периодот помеѓу јануари и мај. 
Тоа претставува зголемување од 1,7 отсто за педиод од една година, според податоците на Централната банка. 
Извозот се зголеми за 30 отсто за период од една година, додека увозот се зголеми за 10,7 отсто.
***
Бруто странските директни инвестиции (ФДИ) во Бугаријa изнесуваа 335 милиони евра помеѓу јануари и април, намалување од 16,9 отсто во споредба со истиот период минатата година, како што објави Централната банка. 
Аналитичарите велат дека тоа е резултат на релативно високиот реинвестиран профит на странските претријатија и недостатокот од договори за приватизација со странците.
***
Водечкиот хрватски производител на храна „Подравка“ потврди дека продажбата од нејзините фабрики во Унгарија, Чешка и Словачка опаднала во првото тримесечје од оваа година. 
Според „Подравка“, влезот во ЕУ на овие држави и воведувањето на нови пазарни услови се главните причини за тоа.
***
Словенечкото претпријатие „Турбо институт“ ќе изгради уште 20 нови мини-хидроцентрали во Maкедонија, во рамките на договорот на 100 милиони евра потпишан со Скопје на 15-ти јуни. 
„Турбо институт“ ќе има права на концесија над идните објекти за следните 30 години, по што истите ќе й ги предаде на Македонија.
***
Романската влада на 16-ти јуни отвори тендер за приватизација на „Банка Комерцијала Романа (БКР) -- најголема банка во земјата во поглед на капиталот, поканувајќи ги странските инвеститори да ги поднесат писмата на интерес до 7-ми јули. 
Заинтересираните кандидати може да поднесат понуда или за 50 отсто плус една акција или за 62 отсто од акциите во БКР. 
Букурешт очекува најмалку 444 милиони американски долари за 50 отсто од акциите.
***
Одборот на Светската банка на 14-ти јуни одобри две субвенции во вкупна вредност од 12,5 милиони американски долари за Koсовo. 
Од овие средства, 5,5 милиони американски долари ќе бидат наменети за поддршка на менаџментот на јавните резурси, а 7 милиони американски долари ќе одат за зајакнување на бизнис климата.
***
Tурција и ММФ постигнаа договор за првиот преглед на стенд-бај аранжманот од 10 милијарди американски долари, како што објави министерот за економија Али Бабаџан. 
Одборот на ММФ се очекува да го одобри прегледот во јули, овозможувајќи исплата на траншата од 833 милиони американски долари.
