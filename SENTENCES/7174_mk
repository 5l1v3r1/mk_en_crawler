13/09/2012
Светла Димитрова за Southeast European Times во Софија -- 13.09.12
Одлуката на германскиот Уставен суд од средата (12-ти септември), со која се отстранува бариерата за ратификацијата од страна на Берлин на постојаниот фонд за спас на еврозоната, Европскиот механизам за стабилност (ЕСМ), и европската фискална спогодба, беше поздравена дома и во странство.
Одлуката од средата дојде како одговор на правните оспорувања, со цел да се спречи германскиот претседател Јоаким Гаук да го ратификува ЕСМ и фискалниот пакт, кој се смета за клучен за решавање на кризата во еврозоната од 17 држави.
Иако ги отфрли оспорувањата, судот објави дека придонесот на Германија во ЕСМ не може да ја надмине сумата од 190 милијарди евра. 
Секое зголемување на обврската на земјата над горната граница, ќе бара итно одобрување од германскиот парламент, велат судиите, истакнувајќи дека двата законодавни дома треба да се целосно информирани.
Потегот на судот ги зголеми надежите во Грција, која е зафатена од криза.
„Ако одлуките се донесени на политичко ниво, Грција ќе може да дише“, рече за SETimesЈоргос Цогопулос, истражувач во Грчката фондација за европска и надворешна политика во Атина. 
„Тоа не значи дека земјата не треба да остане посветена на реформите. 
Климата може повторно да се промени на нејзина сметка. 
Сега навистина е последна шанса“, рече тој.
Антонис Клапсис, шеф на истражувањето во Институтот за демократија Констандинос Караманлис во Атина, експертска група на владејачката партија Нова демократија, изјави за SETimes дека одлуката на судот е спас за Грција.
„Негативната одлука би имала катастрофални последици за стабилноста на еврото и можноста за стабилност на ЕУ во целина. 
Стана јасно дека на Европа й треба повеќе солидарност“, истакна тој.
Сега кога Германија -- најголемата економија во Европа и најголем придонесувач во финансиската помош -- може слободно да продолжи да ги потпира проблематичните економии во еврозоната, рече тој, „Скоро сигурно е дека другите северноевропски држави кои се скептични, ќе продолжат со планот“.
Даниел Дајану, поранешен романски министер за финансии и поранешен пратеник, исто така, ја поздрави одлуката на судот, велејќи дека истата е од „огромно значење“.
„Бидејќи истата го внесува во германската законитост ЕСМ, во време кога не толку малку луѓе во Германија ги доведуваат во прашање специјалните операции на Европската централна банка, кои беа иницирани под водство на Марио Драги, а да не зборуваме за фискалните трансфери“, рече тој за SETimes.
„Одлуката, исто така, ја озаконува, во правна смисла, слободата што Германија ја има да ги поддржува другите земји во случај на потреба ... 
Не смее да се игнорира фактот дека негативната одлука на судот би била ужасен удар за еврозоната, со најразлични нарушувачки последици.“
Во одлуката од 85 страници на Уставниот суд се повикува Берлин да загарантира дека земјата ќе може да се одлучи за излегување од договорот во случај на непочитување на нејзините интереси.
„Сојузна Република Германија мора јасно да посочи дека не сака да биде врзана со ЕСМ спогодбата како целина, ако некоја резервираност што можеби ја има, се покаже како неефикасна“, рече главниот судија Андреас Воскуле, читајќи ја одлуката.
Германија е сега подготвена да стане последната земја-членка на ЕСМ што ја ратификуваше спогодбата, пред механизмот, кој има максимален капацитет на позајмување од 500 милијарди евра, да почне да функционира следниот месец.
Претседателот на Европската комисија (ЕК) Жозе Мануел Баросо и премиерот на Луксембург Жан Клод Јункер, претседател на Еврогрупата на министрите за финансии на еврозоната, ја поздравија долгоочекуваната одлука. 
Истата беше поздравена и од членовите на Европскиот парламент, кои присуствуваа на говорот на Баросо во тоа време.
Дајану повлече паралела меѓу одлуката на германскиот суд и говорот на Баросо во ЕП, изразувајќи поддршка за повикот на претседателот на ЕК за широка јавна дебата во врска со трансформацијата на ЕУ во „федерација на независни држави“ и создавањето банкарска унија и фискална унија.
„Според мене, од клучна важност е главните политичари, низ цела ЕУ, да се заложат за повеќе Европа, за продлабочување на интеграцијата која треба да излезе надвор од Фискалната спогодба. 
Истата не е синоним со фискалната унија и нема соодветно да й помогне на банкарската унија“, рече тој.
Кризата влијае на бизнисите не само во клубот од 17 држави, туку и во другите земји на ЕУ кои сé уште не пристапиле.
Рада Маринова (54) поседува мало претпријатие за реклами во Софија. 
Таа имала пет вработени кога започна кризата. 
Денес таа е сосема сама.
„Мојот бизнис беше сериозно погоден од кризата. 
Работите почнаа да се влошуваат на крајот од 2008 година, а потоа кога почна кризата во еврозоната, само продолжи да станува полошо“, рече таа за SETimes.
„Мојот бизнис се намали за околу шестпати во текот на изминатите три години. 
Така што, навистина се надевам дека ратификацијата на ЕСМ ќе помогне да се спречи понатамошното влошување, бидејќи животот и за нас во Бугарија стана многу тежок, иако не сме во еврозоната.“
Дописникот на SETimes Енди Дабилис во Атина даде свој придонес за овој извештај.
