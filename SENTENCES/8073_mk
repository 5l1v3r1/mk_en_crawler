01/03/2013
Енди Дабилис и Менексе Токјај за Southeast European Times во Атина и Истанбул -- 01.03.13
Грчкиот премиер Антонис Самарас следната недела во Анкара ќе го посети турскиот премиер Реџеп Тајип Ердоган, за серија клучни состаноци, кои се очекува да вклучуваат и разговори во врска со разликите меѓу двете земји за експлоатацијата на енергијата во споровите околу територијалните води.
Самарас и Ердоган се очекува да потпишат договори за образованието, поморските прашања, здравството и туризмот и полициските прашања.
Сепак, прашањето што се очекува да доминира во разговорите е тековниот спор околу територијалните води. 
Владите не се согласуваат околу големината на нивните територијални води или обележувањето на континенталниот гребен меѓу двете држави. 
Неколку грчки острови во источниот Егеј лежат на само три наутички милји од турскиот брег.
Самарас вели дека Грција има право да бара наслаги на нафта и гас во Егејското Море за да обезбеди енергија за својата земја и Европа, како и дека тој би сакал државата да стане регионален енергетски центар.
Сите држави треба да ја потпишат Конвенцијата за правото на морето на ОН, која им дозволува на поморските држави да формираат ексклузивни економски зони од морското дно до површината, како и на оддалеченост до 200 наутички милји (370 километри) од нивната територијално-водна граница, додаде тој.
„Грција има право ... 
да прогласи [eксклузивна економска зона] кога ќе посака“, рече Самарас.
Но, ако Грција се обиде да воспостави ексклузивна економска зона, тоа може да наиде на противење од страна на Турција, која ја потпиша конвенцијата на ОН.
„Дозволите што ги издава Турција од 2007 година досега на [државното нафтено претпријатие] TРАО се однесуваат на териториите во границите на турскиот континентален гребен во Источниот Медитеран“, вели турското Министерство за надворешни работи, додавајќи дека Турција има суверено право да врши дупчење во областа.
Јоанис Михалетос, специјалист за енергија од атинскиот Институт за безбедносни и одбранбени анализи, изјави заSETimes дека посетата на Самарас е „само почеток во однос на преговорите за ... 
прашањето на [eксклузивната економска зона]“.
Самарас, исто така, ќе учествува на состанокот за соработка на високо ниво, кој се одржува по втор пат од 2010 година.
„Овој совет за соработка ќе даде можност двете страни да ја проценат актуелната состојба во вкупно 22 билатерални договори [што беа] склучени на претходниот совет“, рече заSETimesЛевент Гумрукчу, портпарол на турското Министерство за надворешни работи.
Димитриос Триантафилу, професор по меѓународни односи во истанбулскиот Универзитет Кадир Хас, рече дека можеби ќе биде тешко тоа да се направи подалеку од очите на јавноста.
„Процесот на зближување е загрозен. 
[Има] недостиг на какво било решение на билатералните прашања [континенталниот гребен, воздушниот простор, толкувањето на Правото на морињата]“, рече тој заSETimes.
Триантафилу рече дека очекува состанокот на советот да „претстави розова слика на односите пред јавноста во двете земји и дека економскиот потенцијал ќе биде унапреден ... 
но, ако основните разлики не почнат да се надминуваат и ако граѓанското општество не се вклучи со еланот што го имаше во блиското минато, односите ќе трпат последици“.
