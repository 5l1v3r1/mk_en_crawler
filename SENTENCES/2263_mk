09/11/2004
Од Миранда Новак за Southeast European Times во Загреб – 09/11/04
Кога ќе влезе во ЕУ, Хрватска ќе мора да воведе визи за голем број земји, меѓу кои и за Босна и Херцеговина (БиХ) и за Србија и Црна Гора. 
Визните одредби се дел од Шенген договорот, кој автоматски се применува во секоја земја-членка на ЕУ.
„Хрватска ќе мора да воведе визи за сите земји кои, според Декретот на Советот на Европа, се опфатени со визниот режим. 
Ако во време кога Хрватска ќе влезе во ЕУ -- БиХ, Србија и Црна Гора, Македонија и Турција -- бидат на таа листа -- за нив ќе мора да се воведат визи“, се вели од Министерството за надворешни работи. 
Сé дотогаш билатералните разговори ќе овозможат да се обезбедат соодветни изземања.
Шенген договорот -- потпишан од страна на 13 земји-членки на ЕУ, како и од земјите-членки на Европскиот договор за слободна трговија, Исланд и Норвешка -- ги укинува границите помеѓу земјите-потписнички, со цел да се промовира слободното движење на луѓето и да се создаде единствен пазар. 
Истовремено, земјите-учеснички мора да го оддржуваат надворешните граници на Шенген областа придружувајќи се до заедничката визна политика.
Пред неколку месеци земјата-кандидат за ЕУ, Романија, воведе визен режим за државјаните на Русија, Турција, Србија и Црна Гора и Украина. 
И покрај тоа што ЕУ може да й дозволи на Хрватска да го задржи својот сегашен визен режим додека формално не го потпише Шенген договорот, промената ќе мора да дојде порано или подоцна.
Според министерот за европска интеграција, Невен Мимица, единствен начин да се спречи воведувањето на визи за граѓаните на другите земји од Југоисточна Европа е во случај тие земји да влезат во Шенген „белата листа“ -- односно листата на држави кои се изземени од визните услови -- додека Хрватска влезе во Унијата.
Според критериумот на ЕУ, секој километар гранична територија мора да биде покриен на трајна основа од страна на еден полицаец. 
Тоа значи, на пример, дека хрватската граница со БиХ ќе биде патролирана од 3.000 полицајци. 
Влезот во Шенген би можел да претставува најтешкиот дел од преговорите помеѓу Загреб и ЕУ, велат аналитичарите.
Подготовките за воведување на Шенген визниот режим се во тек. 
Со помош на програмата КАРДС, Хрватска и ЕУ работат на подготвувањето на интегриран пограничен систем на менаџмент, вклучувајќи го и националниот компјутерски систем. 
Германија обезбеди теренски возила за Хрватска, мотори, двогледи со пренослив топлотен сензор и друга опрема. 
Дополнителната опрема ќе ја обезбеди Министерството за внатрешни работи.
