02/08/2011
Линда Карадаку за Southeast European Times во Приштина – 02.08.11
Косово воведе рестрикции за производите од Србија, како одговор на постојната српска забрана за увоз на производи со косовски печат.
SETimes разговараше со министерката за труд и индустрија, Мимоза Кусари-Лила, во врска со причините за оваa одлука.
SETimes:
Реципроцитетот во трговските односи со Србија нашироко се смета за политичка одлука.
Како дојде Косово до оваа одлука?
Mимоза Кусари-Лил a:
Оваа одлука е целосно економска, и владата тесно соработува со надлежните структури за да не се политизира ситуацијата со создавање етнички тензии.
Намерата е да се вратат страните на преговарачка маса и взаемно да ги признаат царинските печати.
Тоа значи дека Косово, со овој чин, се става себеси на рамноправна основа со другите земји.
SETimes:
Кое е економското влијание од оваа одлука?
Кусари-Лилa:
Најважно е директното влијание за косовските производители, најверојатно со зголемување на извезените производи.
Во врска со недостатокот на српски производи на нашиот пазар и зголемување на цените, јас сметам дека тоа ќе биде за кусо време.
Во принцип, јас имам зелено светло од повеќето косовски увозници кои се подготвени да најдат [други] пазари за да ги заменат овие производи.
SETimes:
Можете ли да дадете коментар за активностите на Србија во врска со косовското ембарго во европските институции тврдејќи дека истото претставува еднострана одлука?
Кусари-Лилa:
Пред сé, оваа одлука не е ембарго, туку реципроцитетна мерка на истите дејства што Србија ги презеде пред некое време.
Единствениот начин да се стави крај на оваа ситуација е Србија да ги признае косовските царински печати.
SETimes:
Која беше релативната тежина на српските производи на косовските пазари, а која на оние што доаѓаа од другите извозници, Македонија, Црна Гора и Албанија?
Кусари-Лилa:
Според официјалните цифри, Косово увезува стока во вредност од преку 2 милијарди евра годишно.
Вредноста на стоката увезена од Србија е 300 милиони евра годишно.
Најголеми трговски партнери на Косово се земјите од ЕУ.
Во однос на останатите соседи, според минатогодишните бројки, имаше стока увезена од Албанија во вредност од 69 милиони евра, 316 милиони од Македонија и околу 11 милиони евра од Црна Гора.
SETimes:
Се зборува дека сега српските производи ќе влегуваат во Косово преку Македонија.
Дали ќе преземете мерки за контрола на потеклото на овие производи?
Кусари-Лилa:
Не сме се соочиле со такво нешто досега, иако се зборува за тоа.
Косовската царина има инструкции да го запре ре-извозот на српските производи преку соседните земји.
SETimes:
Косово, исто така, оданочува стока од БиХ.
Имаше ли некакви реакции од земјата?
Кусари-Лилa:
Оваа одлука не беше добредојдена од босанските власти, иако во овој случај се однесува на наплаќање 10 отсто царина.
Нема [oфицијална] реакција до нас од властите во БиХ.
SETimes:
Дали одлуката ќе има некакво влијание врз односите на Косово со ЦЕФТА?
Кусари-Лилa:
Одлуката за реципроцитетни мерки е ставена на масата на билатералните прашања, а не мултилатералните прашања во Секретаријатот на ЦЕФТА.
Ова е билатерална одлука меѓу две земји и не треба да влијае на односите со ЦЕФТА.
Србија правеше вакво нешто со години, зошто би било проблем во нашиот случај?
SETimes:
Имаше ли некакви обиди од Србија да го реши проблемот со ембаргото?
Кусари-Лилa:
Досега не директно, но како што знаете, ЕУ беше посредник досега и таа ситуација и понатаму трае.
