23/02/2010
Од Бојана Миловановиќ за Southeast European Times во Белград -- 23/02/10
Министрите за внатрешни работи од Југоисточна Европа се собраа во Белград минатата недела на разговори околу одговорот на евентуалните природни катастрофи, со цел отворање регионален центар за одговор во српскиот град Ниш.
Претставниците на 19 регионални држави учествуваа на настанот.
Конференцијата на 17-ти февруари следеше по минатогодишниот договор меѓу Русија и Србија, кој предвидува отворање регионален центар кој би ги координирал одговорите на државите на природните катастрофи.
Центарот треба да биде отворен во 2012 година.
Шефот на Секторот за вонредни ситуации при српското Министерство за внатрешни работи, Предраг Мариќ, за SETimes изјави дека 19-те држави на белградската конференција го поддржаа центарот, изразувајќи желба за учество во проектот.
Официјалната листа на земји-учеснички ќе биде објавена за неколку месеци.
Освен државите од регионот -- Бугарија, Романија, Унгарија, Албанија, Босна и Херцеговина, Хрватска, Црна Гора, Македонија и Словенија -- поддршка се очекува и од Шпанија, Швајцарија, Италија, Кипар и Грција.
„Во следните месеци, ние ќе ги дефинираме работните услови, средствата неопходни за отворање на центарот, организацијата и надлежноста.
Потоа, државите официјално ќе одлучат за нивното учество во проектот“, рече Мариќ.
Иако Москва ќе обезбеди дел од опремата, властите ги демантираа гласините дека центарот ќе биде, всушност, руска воена база.
„Ова не се политички, туку хуманитарни напори за спасување луѓе и имот.
Воопшто не се споменува евентуално воено учество, освен хуманитарно, кога помошта е неопходна“, рече српскиот министер за внатрешни работи, Ивица Дачиќ.
Рускиот министер за вонредни ситуации, Сергеј Шоигу, рече дека гласините се „тотална бесмислица“.
„Центарот едноставно ќе им помага на државите во регионот во случаите на гаснење пожар или други итни ситуации за спречување катастрофа, ангажирајќи експерти кои сакаат да помогнат, а не да водат војна“, рече тој, поканувајќи ги сите заинтересирани да го посетат центарот откако ќе се отвори.
Учеството на Русија ќе помогне да се формира центар кој ќе може да й помага на секоја држава во регионот во случај на пожар, поплава или земјотрес, рече Дачиќ.
„Центарот ќе има руски противпожарни авиони за минимизирање на времето потребно за реагирање во случај на катастрофа, во која било балканска држава.
Заедно ќе го обучуваме персоналот, бидејќи целиот регион е изложен на природни катастрофи кои може да го погодат целиот регион“, рече Дачиќ.
Ваквите чекори може да помогнат да се минимизира бројот на потенцијалните жртви и штетата, додаде тој.
