02/01/2007
(Ројтерс, АФП, Индипендант, Софиска новинска агенција - 02/01/07;
АП, АФП, ФТ, ББЦ, ЦНН, Интернешнал хералд трибјун, ВОА, РФЕ/РЛ, Софиска новинска агенција - 01/01/07;
ДПА, Дојче веле - 31/12/06)
Огнометите го осветлија вечерното небо во Бугарија и Романија на прославите одржани во овие две Црноморски земји по повод дочекот на Новата година и нивниот влез во ЕУ, 17 години по падот на комунизмот.
Со пристапувањето на овие две земји, кои го почнаа своето патување кон Европска интеграција во 1995-та година, вкупниот број на земји членки изнесува 27, а вкупната популација 490 милијони луѓе, со граници кои се протегаат од Атланскиот океан до Црното море.
„Ова е ден на историска правда, бидејќи Бугарите секогаш биле Европејци по дух и идентитет“, рече во понеделникот (1-ви јануари) бугарскиот претседател Ѓеорѓи Парванов на церемонијата на која беше кренато знамето на ЕУ во Софија.
„Бугарија ќе биде стабилна, предвидлива и доследна земја-членка на ЕУ“, им се обрати на околу 2000 присутни, меѓу кои високи претставници и дипломати, како и гостувачкиот претседател на Европскиот парламент Жозеф Борел, високиот претставник за проширување на ЕУ Оли Рен и министрите за надворешни работи на Австрија, Германија, Грција и Романија.
Во неговото традиционално новогодишно обраќање до нацијата во последните минути од 2006-та година, Парванов го опиша влезот на Бугарија во ЕУ како „божествен момент“, кој „без сомнение ќе најде свое место меѓу најважните датуми во нашата национална историја“.
„Денес се оствари еден сон -- сон на многу генерации кои сакаа да живеат со слободните и демократски народи во Европа во мир и просперитет“, Бугарскиот премиер Сергеј Станишев им рече на илјадниците славеници на плоштадот Батенберг во Софија.
Борел, Рен и останатите претставници на ЕУ пристигнаа во Софија по завршувањето на прославите во Букурешт, каде сино-златното знаме на ЕУ беше подигнато на церемонијата на која присуствуваа романскиот претседател Трајан Башеску и премиерот Калин Попеску Таричеану.
„Беше тешко, но стигнавме до целта“, рече Башеску.
„Тоа е пат на нашата иднина“, рече претседателот изнудувајќи скандирања од илјадниците собрани на Универзитетскиот плоштад во Букурешт.
„Пристигнавме во Европа.
Добредојдовте во Европа.“
Во снимената видео честитка, претседателот на Европската Комиосија Жозе Мануел Баросо им посака добредојде на двете новодојдени земји во европското семејство.
„Со Романија и Бугарија, 30 милиони луѓе стануваат дел од нас, создавајќи една Унија која брои речиси половина милијарда жители“, рече Баросо.
„ЕУ веќе е најголемиот трговски партнер во светот и им нуди многу можности на своите жители и бизниси...Со прифаќањето на двете нови членки во семејството, знаеме дека нашата култура и наследство ќе бидат побогати“.
Рен им оддаде признание на двете црноморски земји за „импресивните реформи за зајакнување на демократијата, модернизирање на нивните земји, како и за тоа што успеаа да ги направат своите правни системи поефикасни и независни“.
Влезот на Бугарија и Романија не значи дека треба да се стави крај на реформите, бидејќи овие две земји се приклучуваат кон Унијата под најстрогите услови досега.
И двете земји ќе бидат внимателно следени и ќе мора да испраќаат извештаи до Брисел на секои 6 месеци со цел да го докажат напредокот во реформите наложени од ЕУ, меѓу кои реформите во судството и во борбата против корупцијата.
Со популација од 7,7 милиони луѓе, Бугарија има право да добие 661 милион евра во првата година од своето членство.
Романија, чија популација од околу 22 милиони луѓе ја прави седма најголема нација во ЕУ, се очекува да добие 1,7 милијарди евра во истиот тој период.
