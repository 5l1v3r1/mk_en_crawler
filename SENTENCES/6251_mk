22/07/2011
Пол Чикои за Southeast European Times во Букурешт -- 22.07.11
Поради продолжената критика за неуспехот да се привлечат и апсорбираат фондовите на ЕУ, романската влада одлучи да отвори ново министерството кое единствено ќе ги надгледува парите од ЕУ.
„[Ваквата практика] се исплатеше во некои други европски држави, особено кај оние кои се приклучија кон ЕУ во текот на последните фази, на пример, во Полска.
Моделот треба да биде добро проучен и применет во Романија“, изјави за SETimes уредникот на дневниот весник „Адеварул“ Јон Јонита.
Коментаторите велат дека идејата за новото министерство беше иницирана под притисок на ЕУ, имајќи ја предвид загриженоста на Брисел -- во еден критичен момент во еврозоната -- дека самата Романија, која се наоѓа пред економски предизвик, соочувајќи се со сериозна криза, пропушта милијарди достапни за раст на економијата.
„Неспособноста да се искористат слободните пари укажува на еден нефункционален систем кој залудно ги троши парите на европските даночни обврзници.
Во ЕУ има гласини кои предупредуваат на реканализирање на парите или [воспоставување] на нова филозофија за користење на фондовите на ЕУ“, вели Јонита.
Според податоците на романската влада, буџетот на ЕУ за 2007-13-та година предлага 20 милијарди евра за Романија, но Букурешт привлече само 10 отсто од таа сума.
Писмото испратено од страна на претседателот на Европската комисија Жозе Мануел Баросо кон крајот на јуни, сепак, покажува дека цифрата од 10 отсто е преувеличена.
„Комисијата и понатаму е многу загрижена за многу ниската финансиска апсорпција на структурните и кохезионите фондови во Романија, која достигна само 3 отсто, едвај подобрувајќи ги претходните 2 отсто истакнати во моето предходно писмо“, изјави Баросо.
Кохезионите фондови имаат за цел да го израмнат економскиот терен на ЕУ за неодамна примените земји-членки.
Во Полска, 1 отсто од економскиот раст на земјата минатата година беше резултат на фондовите на ЕУ.
Погодена од критиките, владата го направи писмото достапно само откако романските медиуми се заканија дека ќе поднесат тужба за ограничување на пристапот до информациите од јавен карактер.
Општ став е дека министерството треба да биде поедноставена структура со иницијатива да привлекува фондови.
Прекумерната бирократија и корупцијата се најчесто наведувани како најголемите инхибитори на привлекување и апсорбирање на фондовите на ЕУ.
„Кога има бирократија, има и корупција“, рече Јонита.
Локалните власти се оние кои придонесуваат за корупцијата, кои често ги препорачуваат фирмите на нивните роднини како консултанти.
Овие постојат за да ги проголтаат огромните провизии без конкретни резултати, изјави за SETimes економскиот уредник на Ziare.com Пол Барбу.
„Ова е причината зошто Народната банка постојано сугерира дека е подобро да имаме големи проекти, наместо 40.000 мали кои се во тек, кои се далеку од завршени“, изјави Барбу.
Повеќе фондови на ЕУ значат повеќе мали и средни претпријатија, кои послеователно ќе отворат нови работни места и ќе го зголемаат производството.
„Зголеменото производство значи подобра внатрешна потрошувачка и, уште поважно, поголем извоз, кои сега се придвижувачките сили на романската економија“, изјави Барбу.
Сепак, многумина се сомневаат дека потенцијалното влијание на новото министерство ќе се почувствува во скоро време.
„Тешко е да се отвори министерството, бидејќи за тоа е потребно одобрение од парламентот.
Бидејќи владејачката коалиција е толку кревка, се сомневам дека таа ќе побара од пратениците да се изјаснат за еден закон со кој се менува владина структура “, вели Јонита.
Министерот за регионален развој Елена Удреа неодамна истакна дека не постои рок за отворање на институцијата.
