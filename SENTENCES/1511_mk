29/10/2010
Советот на надворешни инвеститори (СНИ) -- бизнис асоцијација на водечки надворешни инвеститори во Србијa -- ја повика владата да преземе реформи за подобрување на бизнис климата.
На презентацијата на т.н. Бела книга 2010 во средата (27-ми октомври), странските инвеститори повикаа на помудра макро-економска политика, која ќе загарантира одржлив прилив на странски директни инвестиции.
Од позитивната страна, извештајот истакна знаци на економско заздравување, но сепак го посочи недостатокот на реформи во судскиот систем како пречка за водење бизнис во Србија.
Светската банка ќе инвестира 200 милиони американски долари во Maкедонијa во периодот 2011-2014 година, објави во средата (27-ми октомври) министерот за финансии Зоран Ставревски.
Средствата ќе бидат доделени за проекти во енергетската, здравствената, образовната, земјоделската и инфраструктурната област, што треба да помогне за зајакнување на напорите за пристапување во ЕУ.
Aлбанскиот извоз се зголеми за 43,6 отсто во септември во споредба со една година претходно, беше објавено во извештајот од средата (27-ми октомври) на Заводот за статистика.
Трговијата со земјите од ЕУ доминираше во извозот.
Италија и Грција учествуваа со 68,7 отсто во целиот извоз.
Официјални претставници на косовскотo Министерство за економија и финансии се состанаа со делегацијата на Европската комисија одговорна за економиите на потенцијалните кандидатски земји во средата (27-ми октомври).
Министерството ја информираше делегацијата за најновиот макроекономски и фискален развој во Косово, како и за напорите за усогласување на буџетот за 2011 година со препораките на ММФ.
Нови резерви нафта од шкрилци се откриени во централната анатолска област, во обем од вкупно 8 милијарди тони, објави во понеделникот (25-ти октомври), турската Агенција за минерални истражувања и експлоатација.
Откритието значително ги зголемува докажаните резерви нафта од шкрилци на земјата, кои претходно се проценуваа на 1,64 милијарди тони.
Новиот басен се проценува дека содржи 2,6 милијарди до 8,3 милијарди барели нафта, во вредност меѓу 218 и 687 милијарди американски долари.
Кипарскиот министер за финансии, Харилаос Ставракис, предвидува дека економијата на земјата ќе доживее растеж од 1,5 отсто во 2011 година.
Предвидувањето беше дадено за време на министерската тркалезна маса на Економскиот форум во Никозија во средата (27-ми октомври).
Што се однесува до оваа година, Ставракис рече дека очекува „позитивен растеж, меѓу 0,5 и 1 отсто“.
Српските владини претставници и претставниците на ММФ во понеделникот (25-ти октомври) отпочнаа разговори за шестиот преглед на српскиот стенд-бај аранжман од 2,9 милијарди евра.
Деветдневните разговори ќе се фокусираат на буџетскиот ребаланс за 2010 година, како и за фискалната рамка за 2011 година.
Шефот на мисијата на ММФ, Алберт Џегер, и постојаниот претставник на Фондот, Богдан Лисоволик, објавија дека ќе ја повикаат владата да ги забрза пензиските реформи.
(Разни извори -- 22/10/10-29/10/10)
