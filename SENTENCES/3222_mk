03/08/2006
(Индипендант - 03/08/06; Хјуман рајтс воч, АП, Ројтерс, УПИ, РФЕ/РЛ - 02/08/06)
Водечката група за човекови права во средата (2-ри август) ја повика Романија да стави крај на дискриминацијата врз илјадниците ХИВ-позитивни деца и млади, поради што многумина од нив немаат пристап во училиште, медицинска грижа, работа или информации за нивната здравствена состојба.
Повеќе од 7.200 романски деца и млади на возраст помеѓу 15 и 19 години живеат со ХИВ, се вели во новиот извештај на „Хјуман рајтс воч“ (ХРВ). 
Повеќето од нив биле инфицирани со вирусот помеѓу 1986 и 1991 година поради владината политика која овозможуваше користење на заразени игли и „микротрансфузии“ при кои на малите деца им беше инјектирана непроверена крв поради погрешното верување дека ова ќе го зајакне нивниот имунитет.
Извештајот на 104 страници, објавен во средата, се заснова на петмесечното истражување завршено во јуни и на индивидуалните и групните интервјуа со десетици ХИВ-позитивни млади луѓе во Романија.
Според законот, образованието во Романија е слободно и задолжително до десеттото одделение, или до 18-годишна возраст. 
Сепак, повеќе од 40 отсто од децата што живеат со ХИВ се надвор од образовниот систем, според овој извештај.
„Дискриминацијата врз оние чиј статус е познат е толку голема што многумина се соочуваат со секојдневно малтретирање од страна на наставниците и соучениците“, рече во средата Клариса Бенкомо, истражувач на ХРВ за детските права во Европа и Централна Азија и автор на извештајот. 
„Во некои случаи тие се бркани од училиште.“
Покрај тоа, овие деца не добиваат стоматолошки третман и не можат да добијат потребни лекарства. 
И покрај искажаната посветеност на владата на обезбедувањето универзален пристап до антиретровирусна терапија, во некои окрузи вообичаен е недостигот на потребните средства, додека на болниците не им е дозволено да чуваат резерви, за надоместување на евентуалните доцнења или недостаток на средства.
ХИВ-позитивните млади луѓе, исто така, се соочуваат со дискриминација при вработувањето, според овој извештај. 
Романскиот закон предвидува задолжително медицинско тестирање за голем број работни места, дури и за оние што имаат мал ризик за пренос на ХИВ. 
Како резултат на тоа ХИВ-позитивните млади луѓе можат да бидат произволно одбиени за работа.
„Премногу е да се очекува работа во продавница, бидејќи секаде каде што одам ќе ми биде побарано да покажам лекарска потврда“, во извештајот се цитира една 17-годишна девојка од Букурешт. 
„Тоа е удар под појасот. 
Зошто ми е потребно лекарско уверение за да продавам чевли?“
Повеќе од 700 од ХИВ-позитивните деца живеат во проширени семејни домови, старателски домови и институции со кои управува државата или невладините организации. 
Тие се соочуваат со несигурна судбина кога ќе направат 18 години.
„Романската влада знае за овие деца повеќе од 15 години, но сé уште нема план за тоа што ќе се случи кога ќе наполнат 18 години“, рече Бенкомо. 
„Ако властите веднаш не преземат итни мерки, неконтролираната дискриминација ќе ги турне повеќето од овие деца на маргините од општеството.“
Помеѓу овие мерки е осигурувањето на пристап на ХИВ-позитивните деца и млади до соодветно образование и здравствена грижа -- вклучувајќи и лекарства -- и соодветна грижа за оние со ментален и физички хендикеп.
ХРВ, исто така, повика на ставање крај на задолжителното тестирање за ХИВ како услов за вработување, како и преземање мерки за да се обезбеди подобра подготеност за независен живот на оние под старателски, проширена семејна и институционална грижа.
