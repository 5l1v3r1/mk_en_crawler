11/11/2008
Од Ајхан Шимшек за Southeast European Times -- 11/11/08
„И покрај силниот политички мандат [турската] влада не излезе со конзистентна и сеопфатна програма на политички реформи“, вели ЕУ во својот Извештај за напредокот од 2008 година.
Истиот ја критикува Турција за континуираните ограничувања на слободата на изразувањето, владиниот пристисок врз медиумите, притисокот на власта врз медиумите, влијанието на војската во политиката и недостатокот на напредок во обезбедувањето културна разновидност и почитување на малцинствата.
Во извештајот, исто така, се изразува разочарување поради тоа недостатокот на иницијатива за нов устав кој ќе ја усогласи Турција со меѓународните стандарди за основните права.
Критикувајќи ги неодамнешните контроверзни забрани на одредени веб-страница во Турција, ЕУ рече дека забраните се „несоодветни по обем и траење“.
Таа, исто така, го покрена прашањето на владиниот притисок врз новинските медиуми.
Како пример, таа го наведе повикот на премиерот Реџеп Тајип Ердоган за бојкот на Доган, најголемата медиумски група во земјата, откако таа го покриваше големиот корупциски скандал, наводно, поврзан со владејачката Партија на правдата и развојот (АКП).
Членот 301 од турскиот кривичен законик, со своите нејасни одредби кои ја прогласуваат за кривично дело „јавната деградација“ на „турската припадност“, останува болна точка за ЕУ.
Во април парламентот усвои амандмани кои го ограничуваат опсегот на членот 301, но во извештајот на ЕУ се истакнува дека тие се несоодветни.
Турскиот однос кон граѓаните со курдско потекло е ограничен и нееднаков, според ЕУ.
Курдското малцинство сé уште го чека ветениот телевизиски канал исклучиво на својот јазик.
Децата со мајчин јазик кој не е турски, не можат да го учат истиот во државните училишта.
Извештајот на ЕК за напредокот на Турција, исто така, се противи на влијанието на војската врз политиката, велејќи:
„Високи припадници на вооружените сили го изразуваат своето мислење за прашањата на домашната и надворешната политика, кои не се во нивна надлежност.“
АКП реагираше инсистирајќи на тоа дека нема никакво сомневање за нејзината посветеност на процесот на членство во ЕУ.
Одговарајќи на прашањата на новинарите, вицепремиерот Чемил Чичек рече дека нема забавување во напорите за спроведување на реформите поврзани со ЕУ.
Тој ги укори опозициските партии заради тоа што, наводно, не покажуваат интерес за новите реформи.
Чичек, исто така, ги критикуваше големите очекувања на ЕУ, велејќи:
„Усвојување нов закон во Турција не е лесно како вадење кутија цигари од џепот“.
Турција ги започна разговорите за пристап со ЕУ во 2005 година, но преговарачите отворија само осум од неопходните 35 поглавја и затворија само едно досега.
Ќор-сокакот околу Кипар и противењата на францускиот претседател Николас Саркози, кој се спротивставува на турското членство во ЕУ, заедно придонесоа да биде блокирано отворањето на 13-те клучни поглавја.
Многумина аналитичари во Турција сметаат дека пасивноста околу овие поглавја претставува главна причина за намалениот јавен интерес за пристапот во ЕУ.
