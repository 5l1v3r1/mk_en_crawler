20/08/2007
(Б92 - 19/08/07;
AФП, РФЕ/РЛ, ВОА, Б92 - 18/08/07;
AП, Ројтерс, Балканска мрежа на истражувачко новинарство, српска влада - 17/08/07)
Во изјавата изминатиот викенд претставниците на НАТО и на ОН во Косово ја отфрлија можноста да й се дозволи на Србија да испрати стотици војници и полицајци во покраината.
„Српските сили нема да добијат овластување да се вратат“, рече портпаролот на КФОР, полковник Мајкл Кноп, во саботата (18-ти август).
„КФОР е одговорен за безбедноста во Косово и нема намера да овласти една ваква одлука.“
Во петокот портпаролот на УНМИК Александар Иванко изрази противење на идејата, нарекувајќи ја „многу неодговорна“.
Косовските Срби минатиот викенд побараа Белград да испрати сили, посочувајќи дека нивната заедница е можно да стане цел на насилство.
Во март 2004 година стотици домови на Срби и други малцинства беа запалени за време на етничките судири што избија низ целата покраина.
Цитирајќи ја резолуцијата 1244 на Советот за безбедност на ОН, висок белградски функционер во петокот рече дека „е крајно време“ српските војници и полицајци да бидат повторно распоредени во покраината за да ги заштитуваат Србите што живеат таму.
Според советникот на премиерот Воислав Коштуница, Александар Симиќ, резолуцијата дозволува ограничен број -- „стотици, не илјадници“ -- српски безбедносни сили, да се вратат.
Во Косово, каде што околу 10.000 етнички Албанци беа убиени за време на конфликтот во периодот 1998-1999 година, потегот на Белград предизвика лути реакции.
Портпаролката на владата, Улпијана Лама, рече дека предлогот е „апсурден“.
„Судбината на српските сили беше решена во јуни 1999 година“, рече Арбен Ќирези, висок советник на косовскиот премиер Агим Чеку.
„Но, се чини дека српскиот режим има многу кратка меморија, и за жал остатоците од режимот на (Слободан) Милошевиќ и неговата политика се сé уште живи.“
Повикот на Симиќ дојде неколку дена откако тројката ЕУ-САД-Русија, која ја формираше Контакт-групата за да посредува со разговорите за идниот статус на Косово, започна нов круг преговори помеѓу Белград и Приштина.
Позициите на двете страни останаа дијаметрално спротивставени.
Косовските Албанци, кои сочинуваат 90 отсто од населението во покраината од вкупно два милиони жители, се залагаат за целосна независност од Србија.
Белград инсистира на тоа дека може да се согласи најмногу со широка автономија, но нејзината понуда не предвидува удел во управувањето со Србија на косовските Албанци.
Разговорите, предводени од тројката на Контакт-групата, се очекува да продолжат на 30-ти август во Виена, кога тројцата дипломати ќе одржат одделни состаноци со преговарачките тимови на Србите и на косовските Албанци.
