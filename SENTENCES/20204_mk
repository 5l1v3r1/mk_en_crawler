19/10/2007
АНКАРА, Турција -- Министерот за надворешни работи, Али Бабаџан, во четвртокот (18-ти октомври) рече дека Турција сé уште се надева дека ќе најде дипломатско решение за присуството на базите на терористичката Курдистанска работничка партија (ПКК) во северен Ирак.
За време на посетата на Каиро Бабаџан истакна дека и покрај тоа што Анкара сака да й даде на дипломатијата шанса, таа е решена да стави крај на смртоносните напади на ПКК на цели во Турција.
Илјадници Курди и нивните поддржувачи во четвртокот излегоа на улиците во големите градови на северен Ирак, демонстрирајќи против одлуката на Турција за отпочнување прекугранична операција против камповите на ПКК.
Околу 10.000 демонстранти се собраа во Ирбил, главниот град на курдската регионална влада, додека други 5.000 се собраа во Духук.
Курдистанската регионална влада во четвртокот објави дека ги поканила турските официјални претставници на разговори за смирување на кризата.
Владата во Багдат бара од герилците на ПКК да ја напуштат земјата.
Во другите вести од четвртокот, полицијата во Измир уапси седум членови на ПКК осомничени за вмешаност во нападот на 2-ри октомври во градот.
Едно лице загина, додека 11 други беа повредени во експлозијата на бомби во округот на Измир, Буча.
Полицијата објави дека групата подготвувала нови бомбашки напади кои би биле трипати посилни.
(Заман, Сабах - 19/10/07;
СНН, АП, НТВ, Агенција Анадолу, Ројтерс, Еуроњус, УПИ - 18/10/07)
