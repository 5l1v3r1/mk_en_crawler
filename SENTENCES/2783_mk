02/09/2005
Од Ерлис Селимај за Southeast European Times во Тирана – 02/09/05
Централната изборна комисија во Албанија (ЦИК) во четвртокот (1-ви септември) ги објави резултатите од парламентарните избори на 3-ти јули, потврдувајќи ја победата на Демократската партија (ДП) на поранешниот претседател Сали Бериша.
Според едногласната одлука, донесена скоро 60 дена по одржувањето на изборите, ДП ќе има 56 членови на новиот парламент, додека поранешната владејачка партија, односно социјалистите, ќе имаат 42.
Единаесет места ќе добијат Републиканската партија, две Унијата за човекови права, седум Социјалдемократите.
Преостанатите парламентарни партии - Социјалистичкото движење за интеграција, Земјоделците, демохристијаните и Новата демократска партија - ќе добија по четири места.
Одговарајќи на критичарите кои обвинија дека процесот трае премногу долго претседателот на ЦИК, Илиријан Целибаши, рече дека оваа институцијата само го почитувала законот.
Неколку часа по изјавата на ЦИК водачот на социјалистите, Фатос Нано, го призна поразот на неговата партија и објави дека ќе поднесе оставка од претседателското место, велејќи дека ја презема одговорноста за поразот.
Тој, исто така, ја искористи можноста за да започне напад врз ДП, обвинувајќи ја за манипулации на изборите.
Генералниот секретар на социјалистите, Грамоз Руци, ќе ја врши претседателската функција.
Првата седница на парламентот се одржа во петокот, по одобрението од страна на претседателот Алфред Мојсиу.
Присуствуваа вкупно 140 пратеници.
Претседател на новата албанска влада е шеесетгодишниот Бериша.
Тој веќе го избра својот тим, намалувајќи го бројот на министерствата на 14 од сегашните 20.
Кардиолог по професија, Бериша стана првиот албански претседател избран по падот на комунизмот во 1992 година.
Тој поднесе оставка во 1997 година по колапсот на инвестиционите шеми кој предизвика насилни немири во една од најсиромашните земји во Европа.
Новиот премиер вети дека ќе ги забрза реформите потребни за интеграцијата во ЕУ и во НАТО, за борбата против корупцијата и масовната сиромаштија, како и за помош на малите бизниси.
Во меѓувреме ОБСЕ го поздрави завршувањето на изборниот процес во Албанија.
Во специјалната декларација објавена во четвртокот претседавачот на ОБСЕ, Димитриј Рупел, кој е, исто така, и министер за надворешни работи на Словенија, рече дека двата месеци напорна работа конечно дадоа резултати.
ОБСЕ ќе продолжи со следењето и помагањето на реформскиот процес на земјата, се вели во соопштението.
