14/12/2012
Хариет Салем за Southeast European Times во Белгад – 14.12.12
Во 5 часот наутро, во едно мрачно утро, активистите се облекоа во црна облека во еден стан и говореа тивко. 
Некои пушеа, други пиеја силно регионално кафе, додека се подготвуваа за пат од Белград до Вуковар за да им оддадат почит на 264-те жртви убиени таму од страна на силите поддржани од Срби во октомври 1991 година.
Врз основа на суштинските концепти на антимилитаризмот, антифашизмот и феминизмот, Жените во црно, меѓународно движење за граѓански права, беше основано во 1988 година кога израелските жени протестираа против окупацијата на Израел на Палестинските територии. 
Белградскиот огранок беше формиран во 1991 година како протест против злоупотребите на граѓанските права од страна на режимот на Слободан Милошевиќ.
За време на конфликтите во 1990-тите, активистите се собираа секоја среда на белградскиот Плоштад на Републиката и палеа свеќи. 
Тие ја поддржаа каузата на приговарачите на совеста и организираа хуманитарна помош за бегалците. 
Во 1995 година, додека војната сè уште пустошеше, тие јавно го признаа масакрот во Сребреница на илјадници бошњачки мажи и момчиња од страна на српската војска.
Сега војната заврши, но нивната работа е далеку од завршена. 
Денес, Жените во црно се клучни актери во деликатниот процес на помирување во регионот, каде што вековите конфликт создале длабоко вкоренето националистичко чувство.
„Ние им се обраќаме на жртвите, ја искажуваме нашата солидарност и емпатија“, рече Сташа Зајовиќ, основач на белградскиот огранок, која во 2005 година беше номинирана за Нобеловата награда за мир.
Групата не само што одржува комеморации за жртвите на војната, туку и лобира кај владата и ги поддржува семејствата што присуствуваат на специјалните судски процеси во Белград. 
„Ние го нарекуваме тоа етика на грижа “, рече таа за SETimes.
Актуелното негирање од страна на српската влада на војната со Хрватска и воените злосторства „претставува нешто што е видливо но за што српските граѓани не зборуваат“, рече заSETimesдолгогодишната активистка Гордана Суботица. 
„Контекстот е променет, но движењето не е. 
Ние сме сè уште на улиците. 
Сè уште ги преминуваме границите за да застанеме во солидарност со оние декларирани како непријатели.“
Во текот на две децении активизам, Жените во црно одржаа повеќе од 500 мирни акции и комеморации користејќи ја нивната заштитна техника; молчаливо држење плакати, облечени во црно.
Сепак, нивните протести постојано предизвикуваат лутина кај противниците.
„Во зенитот на режимот на Милошевиќ, стравував за мојот живот, имаше толку многу параноја и омраза, тоа беа ужасни времиња“, рече Зајовиќ.
Неодамнешните одлуки на Меѓународниот кривичен трибунал за поранешна Југославија (МКТЈ) не придонесоа за смирување на бранот растечки национализам во Србија. 
Во изминатите две недели хашкиот суд го ослободи од обвиненијата поранешниот премиер на Косово, Рамуш Харадинај, и двајца хрватски генерали, Младен Маркач и Анте Готовина, за воени злосторства против Србите за време на поделбата на Југославија.
Одлуките беа пречекани со прослави на улиците на Приштина и Загреб и лутина во Белград. 
Неодамна избраниот српски премиер Ивица Дачиќ, поранешен портпарол на Милошевиќ, рече дека МКТЈ „им плукнал в лице на српските жртви и јасно покажал дека нема меѓународно право и правда“.
„Апсолутно ги осудуваме овие пресуди, тие се многу опасни за климата во Србија“, рече Зајовиќ. 
„Последиците за процесот на помирување во регионот се сериозни и катастрофални.“
Оваа година Жените во црно не можеа да го одржат своето вообичаено бдеење со свеќи за вуковарските жртви во Белград, поради загриженоста за безбедноста на учесниците.
„Нашата комеморација на масакрот во Вуковар сега се гледа само како поддршка на Хрватска“, рече Зајовиќ. 
„Ослободувањето на Харадинај претставува директна штета не само за српските жртви, туку и за Албанците, бидејќи е добро познато дека тој беше вклучен во злосторства и против својот народ.“
Во услови на сè потензична атмосфера, улогата на Жените во црно и понатаму е од суштинска важност.
„Како српски граѓани ние имаме одговорност да не ја повторуваме доминантната политика на национализам“, рече Зајовиќ. 
„Обраќањето на нашите институции; испитувањето на извршените злосторства; има многу работи што беа скриени од државата што беа заборавени.“
