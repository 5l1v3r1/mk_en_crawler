19/07/2005
Од Игор Јовановиќ за Southeast European Times во Белград – 19/07/05
За време на посетата на Белград во понеделникот (18-ти јули) генералниот секретар на НАТО, Јап де Хоп Шефер, го пофали напредокот во соработката на владата со Меѓународниот кривичен трибунал за поранешна Југославија, но истакна дека екстрадицијата на Ратко Младиќ, обвинет за геноцид во Сребреница, претставува услов за понатамошниот напредок на земјата кон евроатланската интеграција.
„Не можам да објаснам како 10 години по масакрот во Сребреница конечниот заклучок може да биде ,не можеме да го најдеме Ратко Младиќ’“.
Не можам да му го објаснам тоа никому“, рече Де Хоп Шефер за време на разговорите со српските, црногорските и српско-црногорските официјални претставници.
„Постои волја за пронаоѓање на Младиќ, но таа попрва треба да се материјализирала.
Сите имаат тешкотија да си го објаснат тоа“, додаде тој.
За време на посетата на Белград, Де Хоп Шефер се состана со српскиот премиер Воислав Коштуница и со претседателот Борис Тадиќ, со претседателот на Србија и Црна Гора Светозар Маровиќ, со министерот за надворешни работи на Србија и Црна Гора, Вук Драшковиќ, со црногорскиот премиер Мило Ѓукановиќ, како и со црногорскиот претседател Филип Вујановиќ.
Драшковиќ рече дека е должност на политичката и интелектуалната елита да й објаснат на јавноста дека апсењето на Младиќ не претставува единствениот предуслов за патот кон Брисел, туку и економскиот развој на земјата и подобриот животен стандард.
„Ние ги исполнивме сите услови за членство од програмата Партнерство за мир (ПзМ), освен апсењето на Младиќ, и јас се надевам дека ќе следи сеопфатна кампања помеѓу српската јавност, бидејќи ние водиме борба за иднината на земјата и за исполнување на обврската која е не само законска туку и морална“, рече Драшковиќ.
Коштуница рече дека Србија постигнална значаен напредок во соработката со МКТЈ, додавајќи дека „постои силна политичка волја за исполнување на сите обврски“.
Разговорите, исто така, го опфатија и Косово.
Де Хоп Шефер ја потврди важноста на присуството на НАТО во регионот, ветувајќи дека КФОР ќе стори сé што е во негова моќ за да го спречи повторувањето на меѓуетничкото насилство кое изби во март 2004 година.
Тој рече дека би сакал да ги види косовските Срби вклучени во косовските институции, како и воспоставување на „зрел дијалог помеѓу Белград и Приштина“.
Генералниот секретар на НАТО ги повика двете страни да избегнуваат „провокативни“ изјави во врска со Косово.
Тој и Драшковиќ потпишаа договор за слободно движење на војниците на НАТО низ Србија и Црна Гора.
Според Драшковиќ, договорот им дозволува на силите на НАТО, вклучувајќи го и КФОР, брзо да реагираат во случај на потреба „каде било во регионот каде што се загрозени човековите права, луѓето и мирот“.
Ѓукановиќ му рече на Де Хоп Шефер дека Црна Гора ги исполни сите услови за нејзин прием во ПзМ и дека тој очекува Србија да го стори истото.
Ѓукановиќ рече дека членството ќе придонесе за поголема стабилност во Западен Балкан, која ќе има позитивно влијание за странските инвестиции.
