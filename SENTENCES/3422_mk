19/12/2006
Од Кристина Чук за Southeast European Times во Загреб – 19/12/06
На 1-ви декември Хрватска го усвои својот буџет за 2007 година, при што парламентот ги усвои сите амандмани предложени од владата.
Социјалните потреби се приоритетна област, заедно со образованието, науката и инфраструктурата.
Вкупно 3 милиони евра се одвоени за да се овозможи употреба на јавните патишта од страна на хендикепираните.
Новиот буџет, исто така, вклучува одредби кои им носат бенефиции на борците во одбраната на татковината, луѓето со посебни потреби, децата и младите, како и пензионираните.
Зголемени се инвестициите во образованието и науката, вклучувајќи ги и средствата за изградба на студентски центри и обезбедување бесплатни учебници.
Платите на државната администрација ќе се зголемат за 5 отсто, а пензиите за 6 отсто.
Зголемени се и парите за Советот за националните малцинства.
Заедно со економскиот развој на Хрватска, дојде и до зголемување на даночните приходи, што й овозможи на регионалната администрација поголем капацитет за самоуправа и олеснување на децентрализацијата, велат аналитичарите.
Децентрализацијата на економската и политичката власт е тековно прашање уште од средината на 1990-тите.
Новиот буџет, според владата, треба да помогне во балансирањето на развојот на хрватските региони, што ќе овозможи подобро планирање и спроведување на локално ниво.
Премиерот Иво Санадер вели дека неговата администрација останува посветена на развојот на хрватските автопати и патишта, што ќе го поттикне развојот во целата земја.
Буџетот, исто така, обезбедува континуирано инвестирање во гасификациската технологија.
И покрај тоа што главниот фокус на новиот буџет се потребите на граѓаните, владата, исто така, се обидува да покаже напредок во остварувањето на националните стратешки цели -- особено членството во ЕУ и во НАТО.
Модернизацијата на државната администрација и судскиот систем, борбата против организираниот криминал, воспоставувањето на прифатливи услови на работната средина, се нештата за кои се одвоени средства од буџетот.
