01/04/2011
Од Александер Кристи-Милер за Southeast European Times во Истанбул -- 01/04/01
„И, каде можам да научам турски?“, й вели Јума, 22-годишен Либиец, на насмеаната медицинска сестра која ја лекува неговата повреда.
Тој е еден од 12-те Либијци -- мешавина од бунтовници и демонстранти -- кои беа донесени во Турција за да се олесни притисокот врз преполнетата болница во Бенгази.
Раната од куршум во вратот од првите денови на востанието му ги оштети нервите на раката. 
„Тие велат дека може да заздравувам цела година, така што ќе морам да го научам јазикот“, објаснува тој весело.
Нивните одделенија во истанбулската болница Авичена се обложени со турските знамиња, тробојното на либиските бунтовници и транспарент на ИХХ, турската исламска добротворна организација која ги донесе тука.
„Многу сум горд на она што го стори ИХХ“, рече Мејди, уште еден пациент. 
„Чувствувам вистинска солидарност со Турција.“
Хуманитарната организација вели дека планира да донесе уште 70 Либијци во Истанбул, и отпочна кампања за спасување на Либија од катастрофа.
„Нашите тимови беа прва меѓународна невладина организација што дистрибуираше помош во Бенгази“, тврди Мурат Бајрактар, координатор за итна помош на ИХХ. 
Хуманитарната организација стигна во градот на 22-ри февруари, пет дена по почетокот на востанието и четири дена пред пристигнувањето на Црвениот крст.
Нејзиниот брз ангажман дојде додека турските водачи се обидуваат да ги преземат своите обврски од НАТО, а истовремено да не ја изгубат целосната поддршка на арапските улици.
Оваа недела Анкара објави дека ќе ја преземе контролата на аеродромот Бенгази, за дистрибуција на хуманитарна помош, а веќе испрати медицинска помош во градот. 
Истата се поставува себеси како потенцијален посредник, оставајќи ги отворени каналите и со Гадафи и со бунтовниците.
„Случајот на Либија е особено тежок за Турција, бидејќи агресивната коалиција со Запад ќе биде критикувана од арапската јавност“, рече Гокан Бачик, професот по меѓународни односи во истанбулскиот Универзитет Фејт. 
„Од друга страна, ако Турција продолжи да молчи, тогаш ќе добие репутација како земја која инвестира кога времињата се добри, но никаде ја нема кога има криза.“
Во овој деликатен чин на балансирање, приватните хуманитарни организации се уште една манифестација на растечката културно и економски мека власт на Турција. 
Според Бачик, тие се во процес на проширување и учење како да работат во тешки и различни опкружувања во Блискиот Исток.
„Споредено со западните хуманитарни организации, Турција има предности, особено во поглед на тоа што е муслиманска земја“, рече тој.
Но, случајот на ИХХ е попроблематичен, истакнува тој. 
Во мај минатата година истата беше катапултирана од релативна анонимност во центарот на меѓународната политика за нејзиниот дел од организирањето на злокобната Флотила на слободата, која се обиде да пренесе хуманитарна помош за Газа.
Нејзиниот брод, Мави Мармара, беше искачен и нападнат со огнено оружје од израелски војници, кои убија девет лица, вклучително и активисти на ИХХ.
За време на политичките последици од рацијата, хуманитарната организација се соочи со обвинувања дека го испровоцирала нападот. 
Истата категорично го отфрли тоа, но Бачик смета дека нејзината крвава заплетканост со геополитиката им даде претпазлив пример на другите турски хуманитарни организации.
„ИХХ стана симбол на хуманитарната активност испреплетена со идеологија, и многу други хуманитарни организации во Турција сега не сакаат да го следат тој пример.“
Во автократските опкружувања на Блискиот Исток, организациите кои носат идеолошки багаж со себе понекогаш не се добредојдени, додаде тој.
Хуманитарната организација сега се бори да покаже дека нема идеолошка агенда, истакнувајќи ја својата работа во зоните на катастрофи што се наоѓаат во немуслимански земји, како што се Јапонија и Хаити.
Но, ништо од ова не е важно како болницата Авичена, каде што ранетите бунтовници од Бенгази од прва рака ги искусуваат квалитетите со кои Турција највеќе се гордее: своето гостопримство.
„Дури и обичниот народ од улиците доаѓа да не види“, рече Мејди. 
„Тие само ни нудат помош, прашувајќи не дали можат да сторат нешто -- тоа е неверојатно.“
