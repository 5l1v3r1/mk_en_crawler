16/12/2010
(ФТ, Медиапул, Dnevnik.bg - 16/12/10;
Блумберг, Ројтерс, ДПА, Дојче веле, Софија еко, Софиска новинска агенција, Dnevnik.bg, Mедиапул - 15/12/10)
Сите бугарски амбасадори и конзули кои служеле како агенти за тајната служба на земјата во времето на комунизмот, ќе бидат отповикани, вети премиерот Бојко Борисов во средата (15-ти декември).
„Мораме да го одвоиме патот со овие луѓе“, рече тој еден ден откако комисијата заклучи дека скоро половина од актуелните највисоки дипломати соработувале со поранешната Државна сигурност пред падот на комунизмот во 1989 година.
„Замислете ги овие агенти во земјите од Западна Европа.
Тие некогаш работеле против нив како идеолошки непријатели, а сега ја претставуваат нашата влада таму“, истакна Борисов.
Т.н.
Досие комисија во вторникот објави дека вкупно 218 поединци, или 47 отсто од сите 462 кои служеле како бугарски амбасадори, заменици-шефови на мисии и конзули во текот на изминатите 21 година, биле поврзани со озлогласената тајна служба.
Меѓу нив биле и 26 луѓе кои се веќе починати и чии имиња не можат да се обелоденат, според законот.
Останатите 192 се идентификувани како поранешни агенти, вклучително и повеќе од 40 високи бугарски дипломати што во моментов служат во Велика Британија, Германија, Италија и десет други земји-членки на ЕУ, во неколку балкански земји, ОН и на други места во светот.
Министерот за надворешни работи, Николај Младенов, рече дека е изненаден да види дека 45 отсто од актуелните амбасадори биле поранешни тајни агенти, и дека, наместо да се намали, бројката, всушност, се зголемила во последниве години.
„Ова е целосно неприфатливо.
Бугарија е членка на ЕУ и НАТО, и оваа ситуација ја поткопува довербата со нашите сојузници“, рече Младенов.
Тој, исто така, истакна дека владата на почетокот од следната година ќе предложи нов закон за дипломатските назначувања за да ја елиминира можноста поранешни комунистички соработници да служат како претставници на земјата во странство.
Тој рече дека владата побарала од претседателот Георги Парванов, кој ги одобрува сите амбасадорски назначувања, да ги отповика сите бугарски претставници во странство кои биле вклучени во поранешната тајна служба.
Според законот, кандидатите на Министерството за надворешни работи за амбасадор, за назначувањата, како и за отпуштањата, мора да бидат одобрени од страна на претседателот.
Парванов, чиј втор петгодишен мандат на функцијата завршува следната година, ги отфрла барањата за отповикување на дипломатите.
Инсистирајќи на тоа дека тие придонесле за приемот на земјата во НАТО и во ЕУ, тој рече дека не верува во „политичките чистки“.
Тој рече дека е подготвен да ги разгледа досиејата на дипломатите за да види дали имало каква било основа за обвинување.
Во интервјуто за приватниот национален канал Нова телевизија во четвртокот изутрина, Младенов, сепак, истакна дека во иднина, владата нема да дозволи Бугарија да биде претстаувана од амбасадори поврзани со поранешната тајна служба.
Оваа практика мора да прекине сега, рече тој, предупредувајќи дека Бугарија ја ризикува својата репутација.
