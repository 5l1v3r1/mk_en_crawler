19/01/2006
ХАГ, Холандија -- Флоренс Хартман, портпаролката на главната обвинителка на Трибуналот на ОН за воени злосторства, Карла дел Понте, во средата (18-ти јануари) повтори дека Ратко Младиќ се наоѓа во Србија.
На прес-конференцијата во Хаг Хартман објави дека Дел Понте во четврток во Брисел ќе се состане со шефот за безбедност на ЕУ, Хавиер Солана, и со претставници на НАТО, на разговори во врска со соработката на Србија со Трибуналот.
Неколку водечки политичари во Белград неодамна предупредија за можните негативни последици врз разговорите во врска со Спогодбата за стабилизација и асоцијација на Србија и Црна Гора со ЕУ поради недоволната соработка во врска со воените злосторства.
Во другите вести, хашкиот обвинител Марк Хармон во средата рече дека предавањето на Милан Лукиќ на Хаг би можело да се очекува во февруари.
Поранешниот паравоен командант на босанските Срби чека екстрадиција од Аргентина, каде што беше уапсен во август.
Исто така во средата, Русија објави дека го гарантира условното ослободување на Слободан Милошевиќ од Хашкиот трибунал, со цел тој да му биде извршена лекарска контрола во Москва.
Официјален претставник рече дека Русија ја гарантира личната безбедност на Милошевиќ, како и неговото враќање во Хаг во рокот што ќе го одреди Трибуналот.
Судот мора да го разгледа барањето.
(Независне новине, Данас - 19/01/06;
Танјуг, Бета Мосњус, Фена - 18/01/06)
