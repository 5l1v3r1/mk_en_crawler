24/11/2010
(Заман - 24/11/10;
WAZ.Euobserver, новинска агенција Фокус - 23/11/10;
AНА-МПА, Ројтерс, ИСРИА - 22/11/10)
ЕУ треба да одржи самит со Турција по парламентарните избори во 2011 година таму, за усвојување нов патоказ за пристапувањето на земјата во блокот од 27 држави, рече грчкиот министер за надворешни работи, Димитрис Друцас, во понеделникот (22-ри ноември).
„Мислам дека е навистина време за еден отворен разговор со сите земји-членки, како и со Турција“, рече највисокиот грчки дипломат на семинарот, чиј домаќин беше Центарот за европска политика (ЕПЦ), експертска група со седиште во Брисел.
„Ние мораме повторно да размислиме во Европската унија, кои се нашите очекувања во врска со Турција.“
Патоказот, за кој ќе се дискутира со владата што ќе дојде на власт по изборите следната година, треба јасно да ги дефинира обврските на Турција и да ја определи временската рамка за спроведувањето, според Друцас.
Таа нова стратегија треба, исто така, да „определи конкретен датум за пристапувањето на Турција во ЕУ -- под претпоставка, се разбира, дека се подготвени сите релевантни ратификации од страна на земјите-членки и Турција“, додаде тој.
Турција ги почна разговорите за членство во октомври 2005 година, но процесот се одвива со многу бавно темпо, претежно поради одолговлекуваниот реформски процес на Анкара и нејзиното одбивање да ги отвори своите пристаништа и аеродроми за сообраќајот од членката на ЕУ, Кипар.
Покрај тоа, некои влијателни земји-членки сметаат дека на Анкара треба да й се понуди „привилегирано партнерство“ наместо полноправно членство -- позиција со која Друцас не се согласува.
„Не ги оспорувам сомневањата што некои членки ги имаат“, рече Друцас.
„Она што барам е да не им биде дозволено да го најавуваат резултатот или да ги менуваат правилата на сред игра.
Правилото по кое мораме да се водиме е дека патот до целосниот пристап мора да остане отворен.“
Шансите за евентуално членство во ЕУ се покажа како важен катализатор за демократските реформи во Турција, така што истиот треба да се охрабри за понатамошен напредок по овој пат, додава тој.
„Колку е пожив европскиот процес, толку Турција станува подемократска“, рече Друцас.
Иако многу граѓани од блокот се противат на влезот во ЕУ на претежно муслиманската држава, ставовите можат да се променат како што Турција ја спроведува промената, додаде тој.
„Знам дека кога ова прашање ќе биде ставено пред европските граѓани по неколку години, тоа нема да биде за денешна Турција“, рече Друцас.
„Тоа ќе биде за европска Турција која ги почитува меѓународните закони и принципот на добрососедските односи.
Турција која ги штити верските слободи на сите свои граѓани и ги почитува правата на сите малцинства што живеат во нејзините граници.“
Но, тој исто така рече дека Анкара не може да се надева на пристапување во ЕУ ако држи илјадници турски војници стационирани на северот од Кипар, како и дека кипарските Грци може да продолжат со блокирање на нејзиниот процес на пристапување.
Друцас, чија земја треба да го преземе ротирачкото шестмесечно претседавање со ЕУ од Литванија на 1-ви јануари 2014 година, исто така, не гледа потреба од заживување на процесот на понатамошно проширување, и покрај „измореноста од проширувањето“ која денес се чувствува во многу земји-членки.
Претходното претседавање на Грција со Унијата во првата половина од 2003 година заврши со успешен самит посветен на интеграцијата во ЕУ на земјите од Западен Балкан и усвојување на Солунската декларација, во која се зацртани серија мерки за олеснување на процесот.
Седум години подоцна, Хрватска е на вистински пат да й се приклучи на Унијата како нејзина 28-ма членка до 2012 година, додека остатокот од регионалните аспирантки за ЕУ се во различни фази од процесот на пристапување.
Друцас рече дека, во текот на своето претседавање со ЕУ во 2014 година, Грција ќе се заложи за нова Солунска декларација, која ќе постави конкретни стандарди за напредокот и целни датуми за пристапувањето на земјите од Западен Балкан во блокот.
Ројтерс го цитираше дека ЕУ може да го разгледа евентуалното одредување на 2018 година за целна година.
Сепак, тој истакна дека определувањето датум нема да значи дека земјите можат да пристапат тогаш ако не ги исполниле сите услови.
Друцас, исто така, рече дека и покрај своите актуелни финансиски проблеми, ЕУ треба да е во состојба да ги најде потребните финансиски средства за да им помогне на земјите-аспирантки во нивните реформски напори.
