01/12/2010
Од Горан Трајков за Southeast European Times во Скопје -- 01/12/10
Македонскиот државен обвинител испитува дали поранешниот претседател Бранко Црвенковски ги злоупотребил државните пари кога ангажирал словенечки експерти да помогнат во осмислувањето на ПР стратегијата наречена „Надеж“.
Црвенковски, кој моментно ја предводи опозициската СДСМ, наводно потрошил 340.000 евра од парите на даночните обврзници за планот, кој обезбедил стратешки совет за средување на имиџот на тогашниот претседател.
Критичарите велат дека тој не ги следел соодветните правни процедури при ангажирањето словенечки експерти, како и дека „Надеж“ излегол надвор од вообичаените ПР цели. 
Планот се вели дека вклучувал тактики за напаѓање на владата на премиерот Никола Груевски, со кого Црвенковски беше во чести расправии.
„Го прифативме случајот поради специфичната природа на чинот кој влегува во доменот на организираниот криминал“, изјави шефот на Одделот за организиран криминал во рамките на обвинителството, Јован Илиевски. 
„Не ја исклучивме можноста за проширување на истрагата и за членовите на [тогашната] влада.“
Истрагата се очекува да трае околу еден месец. 
Обвинителите ќе се обидат да одредат дали Црвенковски го прекршил членот 353 од Кривичниот законик, кој предвидува јавен тендер за обезбедување услуги, и ќе одлучат дали ќе поднесат обвинение. 
Ако биде обвинети и осуден, Црвенковски може да се соочи со затворска казна во траење до четири години.
Случајот зазеде регионална димензија, при што словенечкиот премиер Борут Пахор ги негираше обвинувањата дека имал улога. 
Претседателката на централниот комитет на СДСМ, Ана Данева, претходно тврдеше дека Пахор лично му ги предложил експертите на Црвенковски.
Не е точно, возврати Пахор. 
„Никогаш не сме му испратиле советници на поранешниот македонски претседател Црвенковски, и очекувам објаснување од македонскиот Социјалдемократски сојуз“, рече тој.
Црвенковски веднаш издаде јавно извинуање, велејќи дека му е жал што името на словенечкиот премиер било „споменато на каква било основа“. 
Тој рече дека ова е „испровоцирана афера“.
СДСМ негираше какви било злоупотреби од страна на поранешниот шеф на државата.
„Целосна лага е дека претседателот Бранко Црвенковски ги трошел парите на даночните обврзници за лична и партиска корист. 
Парите беа потрошени за консултации во врска со јавните комуникации, истражувањето на јавното мислење и стратегиите за промовирање на Македонија во ЕУ и во НАТО“, се вели во соопштението на партијата.
Исто така, беше објавено дека партијата ќе го тужи локалниот телевизиски канал Сител, кој емитуваше различни обвинувања за Црвенковски -- вклучително и тврдење дека тој им плаќал на словенечките експерти уште од 1996 година.
Професорот и аналитичар Димитар Мирчев изјави за SETimes дека е помалку загрижен за правните аспекти на „Надеж“, а повеќе за видот на совет што го добил Црвенковски.
„Црвенковски се обиде да постигне поени против актуелната влада на начин кој е несоодветен и неморален. 
Ќе беше доволно ако сугестиите за „Надеж“ беа искористени за напредок на државата и нејзиниот меѓународен имиџ, но, за жал, тие се однесуваа само на неговиот личен имиџ“, рече Мирчев.
