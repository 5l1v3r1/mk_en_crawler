12/03/2008
Од Јонилда Коци за Southeast European Times во Тирана -- 12/03/08
Албанија започна разговори со Европската комисија (ЕК) за либерализација на визниот режим со земјите од ЕУ, како дел од општата иницијатива на блокот за олеснување на рестрикциите за западнобалканските земји. 
Заменик-претседателот на ЕК, Франко Фратини, официјално ги започна разговорите со Албанија за време а посетата на Тирана во петокот (7-ми март).
„Дојдов лично во Тирана да ви пренесам силна, позитивна политичка порака од ЕУ“, рече Фратини на прес-конференцијата.
Целта на дијалогот, вели тој, беше да им се дадат јасни показатели на албанските власти за мерките што мора да се преземат за албанските граѓани да добијат безвизно патување.
ЕУ ќе подготви карта со насоки која ќе содржи јасни стандарди за секоја од земјите од Западен Балкан. 
Безбедноста на документите, вклучително и биометричките, е еден од главните услови за олеснување на визниот режим. 
Помеѓу другите услови се: интензивирањето на борбата против нелегалната миграција и организираниот криминал, како и точното и ефикасно спроведување на договорите за олеснување на визниот режим и реадмисија.
„Јасно е дека брзината на движењето кон визната либерализација ќе зависи од вашиот напредок во исполнувањето на поставените услови“, рече Фратини. 
Тој додаде дека ЕУ ќе продолжи да й помага на Албанија политички и финансиски за исполнување на условите за укинување на визниот режим.
Премиерот Сали Бериша рече дека разговорите со ЕУ за прашањето на визите претставува историски чекор за Албанците. 
„Албанската влада ќе вложи максимални напори, ќе ги спроведе сите закони и реформи потребни во спогласност со европските стандарди“, рече тој.
На овој начин, основната слобода -- слободното движење на луѓето -- ќе биде остварено, рече Бериша.
На 28-ми јануари Советот на ЕУ ја поздрави иницијативата на ЕК за отпочнување дијалог за визна либерализација со сите земји од Западен Балкан. 
Како дел од оваа програма, започна дијалогот за безвизен режим со Србија на 30-ти јануари, а продолжи со Македонија и Црна Гора, на 20-ти и 21-ви февруари.
Од почетокот на годинава албанските граѓани уживаат одредени бенефиции од договорот за олеснување на визниот режим со ЕУ.
Овој договор обезбедува полесен пристап до визи за одредени категории луѓе -- како што се: студентите, атлетичарите, културните работници, новинарите, луѓето што ги посетуваат семејствата што живеат во ЕУ, луѓето на кои им е потребен лекарски третман и оние што работат за претпријатија во ЕУ.
Договорот за олеснување на визниот режим, исто така, вклучува поевтини визи (35 евра наместо 60 евра), визи со важење до пет години, кои ќе овозможат повеќекратни влезови во ЕУ, како и бесплатни визи за децата и пензионерите.
