04/03/2009
Од Бојана Миловановиќ за Southeast European Times во Белград -- 04/03/09
Во услови кога Србија се бори со светската економска криза и е принудена да усвои поограничен буџет, 1,6 милион пензионери во државата, најверојатно, нема да примат покачување оваа година, и може дури и да им бидат намалени пензиите. 
Ако месечните пензии останат на сегашното ниво во 2009 година, најниската ќе изнесува околу 117,6 евра, додека просечната ќе биде околу 235,2 евра.
Пензионерите се навикнаа на редовни покачувања во април и октомври, при што владата ги индексираше пензиите со инфлацијата. 
Но, се чини дека ова нема да се случи во 2009 година.
Лошите вести дојдоа во време кога постарите Срби се обидуваат да ја заборават сиромаштијата од 1990-тите. 
За време на режимот на Слободан Милошевиќ, пензионерите не ги добиваа редовно своите чекови и државата им должеше огромни суми. 
Дури минатата година државата го исплати последниот од тие долгови.
Многу постари граѓани се плашат дека светската економска криза ќе предизвика нов круг страдање за нив. 
Пензионерските здруженија ја повикуваат владата да ги индексира пензиите на предвидената стапка на инфлација од 8 отсто во 2009 година.
Вицепремиерот Јован Кркобабиќ рече дека владата ќе ги преиспитува своите сметки на секои три месеци, за да види дали има пари за зголемување.
Директорот на Фондот за пензиско и инвалидско осигурување, Горан Лончар, исто така, се обиде да ги разубеди пензионерите. 
„Пензионерите навистина немаат причина за загриженост, со оглед на тоа што парите за редовните исплати на пензиите во 2009 година, за поголем дел, се веќе обезбедени“, изјави тој за Southeast European Times.
Гувернерот на Народната банка на Србија, Радован Јелашиќ, не се согласува со Лончар, велејќи дека скромниот буџет за 2009 година ги прави невозможни редовните исплати на сегашното ниво. 
Наместо тоа, тврди Јелашиќ, буџетските ограничувања ќе доведат до намалување на пензиите за околу 5 отсто.
Државата последен пат ги зголеми пензиите во октомври за 14,3 отсто, бројка што вклучуваше специјални 10 отсто покачување над стапката на инфлација.
Тоа посебно покачување од 10 отсто, реализирано за да се исполни предизборно ветување, не му се допадна на ММФ. 
Србија и Фондот преговараа за нов аранжман во октомври, при што ММФ инсистираше на тоа Белград да го скрати својот буџет.
Исполнувајќи ги барањата на Фондот, Белград се согласи да ги замрзне пензиите во 2009 година, освен ако не најде доволно пари да ги зголеми. 
Поради штедењето што го наметна владата, уште едно предизборно ветување од 2008 година нема да биде исполнето. 
Политичарите ветија покачување на пензиите на 70 отсто од просечната плата, наместо тогашните 60 отсто. 
Белград сега вели дека ја одложува, но не ја напушта, таа идеја.
