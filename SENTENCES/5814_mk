20/06/2011
Од Х.К. 
Цанис за Southeast European Times во Атина -- 20.06.11
Министрите за финансии на еврозоната во понеделникот (20-ти јуни) не ја доделија клучната транша од 12 милијарди евра од финансиската помош за Грција во висина од 110 милијарди евра, ветувајќи дека ќе почекаат додека земјата не усвои пакет мерки на штедење и даночни зголемувања, за да ги потпише исплатите на заемот.
„Не можеме да направиме аранжман без да знаеме дали грчкиот парламент ... 
ќе ги усвои обврските што ги презеде Грција“, рече претседателот на министерската група од 17 членови, луксембуршкиот премиер Жан-Клод Јункер.
Би-Би-Си јави за пад на берзите и еврото во понеделникот, поради непостигнувањето резолуција.
Одлуката е кулминација на очајничката недела во која притиснатиот грчки премиер Јоргос Папандреу направи реконструкција на владата во петокот (17-ти јуни) поради неуспешниот обид да се постигне договор за поделба на власта со централно-десничарската опозиција и интензивирана меѓународна вознемиреност поради можниот грчки суверен пропуст во враќањето на долгот.
Во меѓувреме, Папандреу ја објави својата намера да одржи референдум на есен за реформите на уставот и политичкиот систем.
Бавноста на социјалистичката влада на Папандреу во убедувањето на грчкото општество дека последните мерки на штедење, даночни зголемувања, интензивирани реформи и приватизации се императив заради одбегнување банкрот, ги зголеми мрачните предвидувања за економијата во еврозоната и пошироко.
Комесарот за монетарни прашања на ЕУ, Оли Рен, се обиде да ја смири ситуацијата велејќи дека ЕУ и ММФ во секој случај би ја ослободиле следната транша од 12 милијарди евра на почетокот од јули.
Што е уште поважно, како гест на помирување Ангела Меркел минатиот петок се повлече од инсистирањето на Германија сопствениците на обврзници во приватниот сектор да преземат значителен дел од товарот од втората финансиска помош за Грција.
Во петокот, на насловната страница од почитуваниот атински финансиски весник Нафтеборики -- во врска со шпански инспирираните протести на „Огорчените“ на главниот плоштад во Атина -- беше искажано слично мислење.
„Третата грчка демократија е мртва ... 
што и да ја сочинуваше нејзината суштина, лежи како незакопан леш на плоштадот Синтагма. 
Чудниот танц на ,очајните’ тврдоглаво го одбива неговото закопување во името на одбраната на стекнатите права од ,старите добри денови на кредитозаснована благосостојба’... 
Сепак, реата од овој леш ја труе сегашноста на земјата и се заканува да предизвика неповратна штета на националното тело.“
Во истото се тврди дека овој секојдневен феномен на „народна сила“ ја исцрпи поддршката за владиниот пакет на штедење.
Отворениот неолиберален независен новински издавач Јоргос Кирцос е исто толку зајадлив. 
„Тоа што не се успеа повторно да се преговара за Меморандумот не го исклучува, туку напротив, го овластува подобрувањето на неговата содржина, со замена на специфичните економски мерки со други мерки од еднаква фискална важност. 
И покрај очигледните тешкотии, ние сме обврзани да дејствуваме врз основа на европскиот систем, за да не се соочиме со балканизација на нашата економија и политички живот“, рече Кирцос.
За да ја избегне ваквата можност, Папандреу ја најави својата намера да предложи нова влада минатата среда, неколку часа откако, наводно, му кажал на водачот на конзервативната опозициска партија Нова демократија, Антонис Самарас, дека е подготвен да се тргне настрана за можен „консензус“ или влада од сите партии. 
Потврдата за овој коментар од страна на владиниот портпарол предизвика лудило кај локалните медиуми, принудувајќи го Папандреу да ја исклучи можноста за тоа на националната телевизија.
Гласање за доверба е закажано за 21-ви јуни и владата е свесна дека истата се соочува со можен колапс ако не добие поддршка за мерките на штедење.
Одлуката на министрите од еврозоната става дополнителен притисок врз грчката влада за усвојување на кратењето на трошоците во висина од 28 милијарди евра и даночни зголемувања кои беа договорени со меѓународните позајмувачи во мај.
Најважен момент од реконструкцијата во петокот беше смената на министерот за финансии, Јоргос Папаконстантину, од страна на министерот за одбрана, Евангелос Венизелос, претходен внатрепартиски противник на Папандреу.
Папаконстантину беше гласен критичар на постојаните намалувања на рејтингот од страна на Мудис и Стандард енд пурс.
Дури и ако Грција добие 12 милијарди евра за да го спречи доцнењето со враќањето на долгот во средината од јули, министрите за финансии на еврозоната признаа дека Атина ќе бара нова финансиска помош за да загарантира дека нема да има пропуст во враќањето на долгот на почетокот од следната година.
