22/05/2009
Од Игор Јовановиќ за Southeast European Times во Белград -- 22/05/09
Американскиот заменик-претседател Џо Бајден е највисок претставник од Вашингтон што ја посетил Србија во изминативе 29 години. 
Аналитичарите и официјалните претставници ја опишуваат неговата посета како нов почеток во односите на двете земји.
Врските значително се влошија откако САД ја започнаа серијата признавања на независноста на Косово, кое Белград го смета за своја покраина, од страна на некои држави. 
Односите меѓу Белград и Вашингтон беа скоро замрзнати откако демонстрантите ја запалија американската амбасада, во знак на протест поради независноста на Приштина во февруари 2008 година.
По состанокот со српскиот претседател Борис Тадиќ во средата (20-ти мај), Бајден рече дека САД не очекуваат Србија да го признае Косово, додавајќи дека „признавањето не претставува предуслов“ за Вашингтон да ја поддржи интеграцијата на Србија во ЕУ.
Двајцата одржаа заедничка прес-конференција на која Бајден ја истакна желбата на неговата влада да ја продлабочи соработката со Србија и да ја види како „силна, успешна, демократска членка на евроатланската заедница“.
Бајден, исто така, истакна дека иако двете земји не се согласуваат околу некои прашања -- првенствено Косово -- постои можност за зајакнување на врските.
Тадиќ ја поздрави можноста за воспоставување нова фаза во билатералните односи, но сепак потврди дека „Србија никогаш нема да го признае Косово“.
Бајден, исто така, се состана со премиерот Мирко Цветковиќ и министерот за одбрана, Драган Шутановац, согласувајќи се дека има простор за нови американски инвестиции во Србија. 
Тие, исто така, се согласија дека соработката на Србија со САД и воените сојузници може да биде „клучен фактор на стабилноста на Балканот“, рече Шутановац.
Опозициските партии побараа извинување од Бајден заради тоа што се залагаше за бомбардирање на Србија за време на конфликтот во 1999 година во Косово. 
Тие ја повикаа владата јасно да му каже на Бајден дека Србија ја прогласи својата неутралност и дека нема да стане членка на НАТО.
Безбедноста беше зајакната за време на целата посета на Бајден. 
Српските авиони „МиГ“ го чуваа неговиот авион, додека неговата моторизирана придружба минуваше низ затворените, напуштени улици.
Во четвртокот наутро, Бајден одлета за Приштина, каде што го дочека косовскиот министер за надворешни работи, Скендер Хисени.
Воодушевениот народ, веејќи американски и косовски знамиња, ги исполни улиците. 
Илјадници косовски Албанци му оддадоа признание на Бајден за долготрајната поддршка. 
Неговата слика беше поставена на приштинските билборди. 
Но, во северна Митровица, околу 100 етнички Срби протестираа поради неговата посета.
Во Приштина претседателот Фатмир Сејдиу и премиерот Хашим Тачи се состанаа со Бајден, подоцна опишувајќи ја посетата како историска и истакнувајќи дека 60 земји ја признаа независноста на нивната земја. 
„Никогаш нема да заборавиме што направивте“, рече Тачи.
За време на говорот во парламентот, Бајден рече дека им кажал на српските водачи оти „Косово не може да се дели“.
Но, тој ги повика пратениците да го зајакнат „владеењето на правото“ и да донесат „мерки што ќе им дадат на општинските власти и етничките заедници поголем степен на контрола над локалните прашања“.
Бајден го посети и кампот Бондстил и манастирот Дечани, историска знаменитост на православните Срби.
Блертa Фониќи-Кабаши даде свој придонес за овој натпис од Приштина.
