22/04/2005
Од Давор Коњикушиќ за Southeast European Times во Белград -- 22/04/05
По соборувањето на режимот на Слободан Милошевиќ и доаѓањето на власт на новите демократски власти, многумина очекуваа обелоденување на досиејата на тајните служби, како на нивните така и на другите.
Неколку години подоцна, тоа сé уште не се случи.
Неодамна Парламентот го отфрли предлогот на Српското движење за обнова (СПО), член на владејачката коалиција, за регулирање на пристапот до досиејата.
СПО го поднесе нацрт-законот, барајќи парламентарна процедура за негово усвојување.
Сепак, на крајот од март пратениците ја блокираа предложената легислатива, велејќи дека истата не вклучува решенија за евентуалните „политички, безбедносни, правни, етички и други последици“.
Предлогот би овозможил пристап на граѓаните до кое било нивно лично досие што било чувано пред усвојувањето на законот.
Сите досиеја, а не само одредени категории, би биле отворени, а единствен исклучок би биле досиејата што би ги загрозиле српските меѓународни односи.
Политичарите постојано изразуваат подготвеност за решавање на прашањето на пристап до архивите на Безбедносно-информативната служба, но партиите имаат различен став во врска со тоа што треба да се направи.
Од смената на Милошевиќ во 2000 година на јавноста й се презентирани неколку нацрт-закони подготвени од страна на невладини и политички партии.
Поради несоодветната политичка волја и негативната проценка од безбедносните служби, сепак, ниту еден од нив не е усвоен.
Под притисок на јавноста Демократската опозиција на Србија се реши за делумно решение и им дозволи на граѓаните кои се сомневаат дека биле предмет на интерес да проверат дали постои досие за нив.
Ако е така, ним им се дозволува да ги прочитаат своите досиеја во објектите на тајните служби.
Според Министерството за внатрешни работи скоро 8.000 граѓани поднеле барања како резултат на декретот на владата.
Сепак, верификацијата што следеше покажа дека само за 413 граѓани постојат досиеја.
Во јуни 2003 година Уставниот суд на Србија го прогласи владиниот декрет како неуставен, барајќи целосен закон за регулирање на досиејата, наместо само декрет.
Нацрт-закон што предизвика најголемо внимание беше оној предложен од страна на Центарот за антивоена акција.
Тој е контроверзен поради клаузулата со која им се дозволува на лица кои се предмет на досиејата на безбедносните служби да ја објават нивната содржина.
Противниците велат дека тоа „би ја загрозило конспиративната природа на службите“ и може да им наштети на државните интереси.
