15/11/2006
(News.bg, Монитор, Макфакс - 15/11/06; Софиска новинска агенција, Europe.bg, Всеки ден, Дневник, Медиапул, новинска агенција Фокус, Макфакс - 14/11/06)
Бугарските набљудувачи во Европскиот парламент (ЕП) протестираа во врска со предложената измена на мониторинг извештајот на парламентот за нивната земја. 
Амандманот ја критикува Софија за дискриминаторски однос кон наводното македонско малцинство.
„Ги повикуваме бугарските власти да загарантираат дека нема да има пречки за регистрирање на политичката партија на етничките Македонци, како и дека ќе прекинат сите дискриминаторски и навредливи активности кон ова малцинство“, македонската новинска агенција Макфакс го цитира амандманот. 
Истиот бил, наводно, поттикнат од одбивањето на Бугарија да ја регистрира самопрогласената партија на етничките Македонци, ОМО Илинден Пирин.
Предложената измена е спротивна на одредбата на бугарскиот устав, со која се забранува формирање на политички партии по „етнички, расни или верски линии“. 
И покрај тоа што им дава на Бугарите право на „етнички самоидентитет“, уставот не го признава постоењето на етничките малцинства.
Во Бугарија никогаш немало македонско малцинство, пишуваат четворица десничарски набљудувачи во писмото до сите членови на ЕП. 
Помеѓу потписниците, приклучени во групата на Европската народна партија/Европските демократи (ЕПП/ЕД), се Димитар Абаџиев, Марија Капон и поранешниот градоначалник на Софија, Стефан Софијански.
Бугарските набљудувачи во ЕП од Националното движење за Симеон Втори, Станимир Илчев и Христина Христова, им се придружија на своите колеги-десничари во повиците за отстранување на амандманот. 
Европската практика им овозможува на луѓето да бидат членови на левичарските, десничарските или другите политички партии, но не предвидува постоење на етнички партии, тврди Христова.
Амандмантот беше предложен од страна на Елс де Гроен, Јоост Лагендијк, Милан Хорацек и Ангелика Беер од групата на Зелените/Европска слободна алијанса доцна во понеделникот за време на разговорите околу извештајот, кој го подготви Џефри ван Орден, известувач на ЕП за Бугарија.
„Причините за воведување на амандманот за признавање на македонското малцинство не се политички“, рече Гроен во интервјуто од вторникот за бугарската новинска агенција Фокус. 
„Причините поради кои го предложивме овој амандман се поврзани со човековите права.“
„Требаше да им предложам на моите колеги да додадеме амандман дека вашата земја беше помеѓу првите што ја признаа Македонија. 
Со тоа, тој би бил поцелосен“, додаде тој.
