14/07/2009
Од Беса Беќири за Southeast European Times во Приштина -- 14/07/09
На пат до Водопадите Мируша, возевме околу еден час од Приштина кон Пеќ, и се паркиравме покрај патот, кај ресторанот наречен Гури и Зи, или Црн камен.
Низ шумата се движевме пешки бидејќи патот до водопадите беше премногу оштетен.
По тумбестиот, избразден пат на сред дрвјата, сини, црни и бели пеперутки летаа над нашите глави и брзо застануваа на зелените лисја. 
Славејчињата пееја на сонцето.
Звукот на нашите чекори ги бркаше гуштерите од нивните темни места.
„Луѓето велат дека тука има и змии, излегуваат на сонцето и ја менуваат бојата“, рече мојот добар пријател Бујар, водејќи не по патот до водопадите.
Не видов никакви змии покрај моите нозе, но сепак отворив четири очи.
Поминавме преку дрвен мост, над мирната река Дрин, и дојдовме до мало кафуле со маси под дрвјата. 
Сопственикот, Риза, седеше во сенката, пушејќи цигара и пивнувајќи кафе.
„Одите до водопадите ... 
Сега е жешко, требаше да одите рано наутро“, рече Риза.
Се напивме пијалак во кафулето и продолживме со пешачењето, додека звукот на водопадите стануваше сé посилен и посилен. 
Конечно стигнавме на чисто, каде што водопадите паѓаат надолу, и децата играа во студената вода, кикотејќи се и викајќи -- додека нивните гласови одекнуваа.
Двете мали дрвени кафулија од двете страни на малата река се отворени само на лето.
„Нема само еден, туку има три [водопади] … и има и пештера, со илирски графити ... 
која е оставена на милоста на времето ... 
ништо не е направено со неа“, рече сопственикот на кафулето Фетах Халили.
„Еднаш водопадите немаа вода; немате поим колку страшно изгледаше тука, можевте да го слушнете секој звук како одекнува во празнината“, рече Фетах.
Кафулињата имаат постојан промет за време на викендите, претежно од луѓе кои сакаат да се напијат кафе или да се освежат со локалното пиво Бира ПЕЈА.
„За време на викендите доаѓаат припадници на КФОР“, рече косопственикот на кафулето Илир Халили. 
Ги завршивме своите кафиња и се вративме пешки до автомобилот.
„Можете да се изгубите овде ако не го знаете патот по кој се оди, или ако немате некој со вас да ве води... 
но ако дојдете еднаш, тогаш е лесно да се запомни“, рече Бујар.
