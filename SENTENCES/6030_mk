06/01/2011
Од Јустин Вела за Southeast European Times во Истанбул -- 06/01/11
Лифти Арслан, еден од основачите на Генч, исламска организација со седиште во истанбулската област Ускудар, ја затвори книгата што ја читаше, „Мрежното општество“ на Мануел Кастелс, кога гостите неочекувано се појавија.
Изборот на материјал за читање дава некакво проникнување во суштината за Арслан.
„Светот чека на нас“, рече тој, говорејќи за растечката моќ на Турција.
„Не само Блискиот Исток.“
Генч, што значи „младост“ на турски, издава списание ориентирано кон младите луѓе и основаше фондација која собираше пари за хуманитарни проекти низ цела Турција.
Истата отвори и алтернативен универзитет кој држи предавања за медиумите, хуманитарните науки и арапскиот јазик, и на кој се дискутира за различните предмети низ исламска гледна точка, како што нема на турските официјално секуларни државни универзитети.
„Постои недостаток на граѓанско општество во Турција.
Нашата способност да го искажеме својот став, да го изразиме својот идентитет, е ограничена.
Ограничувањата од страна на државата не помагаат луѓето да се разберат себеси“, рече координаторот на организацијата, Сулејман Рагип.
Основана во 2006 година, Генч се подготвува да испрати свои доброволци надвор од земјата да работат на меѓународни проекти.
„Турција се збогатува“, рече Арслан.
„Луѓето во Турција гледаат повеќе надвор.
За да бидете подобри внатре, морате да имате групи надвор.“
Тврдејќи дека Западот продолжува да ја гледа Турција низ „ориенталистичка“ гледна точка, Арслан рече дека желбата да се биде активен во странство потекнува од неодамнешниот економски просперитет на земјата и исламското барање да им се дава на сиромашните.
„Ова не е мое“, рече тој, покажувајќи кон масата пред себе.
„Ова е моја должност.
Бидејќи имам директна врска со Алах, морам да давам нешто [за другите].
Ова е многу непозната идеја на Запад.“
Иако нема ништо погрешно во тоа да се биде мисионер, рече Рагип, Генч не сака да добие приврзаници.
„Не е целта да се направи некој муслиман“, рече тој.
„Атеист, христијанин, евреин.
Ако можам да ви помогнам, ќе ви помогнам.
Немам никаков проблем со луѓето што не се муслимани.
Тој ќе плати секако на патот Господов.“
„Секој дел од оштеството во Турција наоѓа начин да се поврзе со надворешниот свет“, рече тој.
Членовите на Генч признаваат дека исламските организации се сметаат за сомнителни од страна на немуслиманите, ако не и директна опасност.
Меѓународната исламофобија е во пораст, инспирирана од тероризмот и растежот на глобалното муслиманско население.
Во самата Турција, многу секуларни Турци се внимателни со исламските организации, сметајќи дека кријат таен план за доминација во општеството и наметнување на нивните ставови.
Откако Фондацијата за хуманитарна помош ИХХ дојде на лош глас во кризата со флотилата за Газа меѓу Турција и Израел во мај 2010 година, меѓународните турски организации почна да се смета дека имаат скриени агенди.
Некои шпекулираа за поврзаноста со владејачката Партија на правдата и развојот (АКП), чии критичари постојано обвинуваат дека крие таен план за промовирање на исламот и воспоставување исламска држава во Турција.
Партијата ги негира ваквите тврдења.
Минатата година, кога Турција гласаше против санкциите за Иран во ОН, критикувајќи го Израел, и побара ниво на почит кое Анкара верува дека го заслужува, имаше обвинувања дека земјата „им го врти грбот“ на своите традиционални западни сојузници.
Некои, исто така, сметаат дека Турција крие „неоотомански“ амбиции или дека сака да има влијание врз регионите што ги контролирала Отоманската империја.
Професорот Дарко Танасковиќ, експерт по ориентални студии на Белградскиот универзитет, го опишува неоотоманизмот како „идеолошка мешавина на исламизам, туркизам и отомански империјализам“.
„Темпото на интеграција ...
[на Западен Балкан во ЕУ] значително се забави“, рече Танасковиќ во неодамнешно интервју.
„Што се однесува до Турција, се чини дека нема шанси за целосна интеграција во ЕУ во блиска иднина, ако воопшто и дојде до тоа.
Затоа, проектот на билатерална и мултилатерална соработка на овие земји може да се развие со текот на времето во алтернатива на европската интеграција.
Ваквите опции се дискутираат неформално прилично често.“
Организациите како Генч, заедно со мас-медиумите, бизнис договорите и понудите за посредување во различни конфликти, се меѓу начините на кои турската влада применува мек пристап на моќ кон нео-отоманизмот, велат аналитичарите.
„Отоманизмот е мртов“, рече Арслан.
„[Tурскиот министер за надворешни работи Ахмет] Давутоглу рече, „Мораме да имаме отоманско национално единство“.
Западот тоа го смета за повторно заживеан отоманизам.
Ова не е отомански сон, ниту пак повик на турски муслимански џихад.
Ова личи на револуционерни пораки.
Ние бараме нова визија.“
Фаномен кој допира до срцето на модерна Турција, исламистичките организации го искажуваат суштинско размислување на многумина во земја која придонесува за почнување нова ера на не така безначаен начин.
Џени Вајт, авторката на Исламската мобилизација во Турција, напиша дека исламските организации се осмислуваат на локално ниво и за разлика од многу слични институции на Запад, не се поврзани со политичка партија за нивна доминантна цел.
„Како и секое лабаво осмислено движење, ова има за цел да ги обедини луѓето околу една заедничка идеологија и социјални и политички цели.
Исламот е централниот идиом на кој сите учесници апелираат“, напиша Вајт.
Додека го проучувала исламското движење во Турција, Вајт открила дека истото постоело главно одделно од владините елементи, но сепак служело како посредник за мобилизирање на гласачите зад политичка сила.
Организациите што ги произвело постоеле како силни инструменти кои придонесле за растот на политичките партии со исламски политичари, како што е АКП, која е денес во судир со секуларната структура на земјата.
„Најголемиот судир во турското општество доаѓа од интелигенцијата која сака да се ослободи од исламот’“.
рече Рагип.
„Во срцата и главите на луѓето, исламот бил таму.
Суштината на овие територии е моделирана од исламот.
Тоа не може да се отфрли.“
