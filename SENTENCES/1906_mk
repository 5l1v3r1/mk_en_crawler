08/09/2004
Од Светла Димитрова за Southeast European Times во Софија - 08/09/04
Албанија, Бугарија, Хрватска и Романија сé уште треба да сторат многу за да й се придружат на групата земји со висок степен економска слобода, како што се вели во светскиот извештај за 2004 година на Фрејзер институтот за економска слобода.
Во годишниот извештај се рангираат 123 нации според индексот на економската слобода во светот (ЕФВ), со фокус на пет главни области: големината на владата, вклучувајќи ги трошоците, даноците и претпријатијата; правната структура и заштитата на правото на сопственост; пристапот до сигурни пари; меѓународната размена и регулацијата. 
Индексот користи 38 различни варијабли, рангирајки го степенот на економска слобода на земјата според секоја компонента во скала од 0-10, при што 10 е највисока вредност.
Со највисок индекс ЕФВ од 8,7 од максимум 10 , Хонг Конг се наоѓа на првото место по економската слобода, по што следи Сингапур со 8,6. 
Нов Зеланд, Швајцарија, Велика Британија и САД го делат третото место со индекс од 8,2.
Бугарија доби оценка од 6.0 од вкупно 10 и се рангираше на 78-мото место, заедно со Фиџи, Хаити, Иран и Шри Ланка. 
Со индекс од 5,9, Хрватска го дели 83-тото место со Бангладеш и Мароко. 
Со индекс од 5,7, Албанија се рангираше на 90-тото место, заедно со Кина, Нигерија и Пакистан, додека Романија -- со 5,4 од 10 -- го дели 103-тото место со Бенин, Чад и Сирија.
Четирите балкански земји имаат подобри оценки во некои области, а полоши во други.
На пример, највисока оценка добија Бугарија, Хрватска и Албанија -- 8,3, 7,7, односно 7,3 -- за „пристапот сигурни пари“. 
Најниските оценки за Бугарија, Романија и Хрватска -- од 4,6, 4,5, односно 4,1 -- беа дадени за „големината на владата: трошоците, даноците и претпријатијата“. 
Најлошата оценка за Албанија од 4,6 беше дадена за „слободата во меѓународна размена“. 
Највисокиот рејтинг од 7,2 Романија го доби за „регулацијата на пазарот за кредити“, но оваа земја доби само 4,5 за „законската рамка и заштитата на правото на сопственост“.
Во земјите со повеќе економски слободи, проценетата големина на сивата економија е пониска. 
Можностите за корупција од страна на јавните функционери се намалени таму каде што има помалку регулативи, даноци и тарифи, велат авторите на извештајот.
Тие тврдат дека економската слобода влијае врз другите аспекти на животот и е поврзана со поголемиот човеков развој, според проценката на ОН. 
Со зголемувањето на економската слобода, велат авторите, се зголемува и писменоста на возрасните, додека искористувањето на детскиот труд се намалува. 
Смртноста на децата е, исто така, многу помала во земјите со поголема економска слобода.
Фрејзер институтот, канадска независна организација за јавна политика, формирана во 1974 година, го објави првиот Извештај за економската слобода во светот во 1996 година. 
Овогодинешниот извештај е 8-ми од серијата извештаи.
