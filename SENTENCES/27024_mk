07/03/2010
AТИНА, Грција -- Парламентот во петокот (4-ти март) одобри нов пакет владини мерки на штедење, кои треба да го намалат огромниот буџетски дефицит на Грција. 
Опозицијата гласаше против планот, додека Комунистичката партија го бојкотираше гласањето. 
Планот има за цел намалување на дополнителните 2,4 милијарди евра, со истовремено зголемување на истата сума во приходите. 
Гласањето се одржа додека илјадници луѓе протестираа против мерките пред зградата на парламентот. 
Демонстрациите се претворија во насилство откако млади луѓе почнаа да фрлаат камења врз полицијата, која возврати со солзавец. 
Мала група демонстранти го нападна водачот на најголемиот синдикат на приватниот сектор -- претседателот на ГСЕЕ Јанис Панагопулос -- додека одржуваше говор. 
ГСЕЕ и синдикатот на јавниот сектор АДЕДИ во петокот ги повикаа своите членови да се приклучат на генералниот штрајк против владините антикризни мерки на 11-ти март. 
Во меѓувреме, на прес-конференцијата со грчкиот премиер Јоргос Папандреу во Берлин во петокот, германската канцеларка Ангела Меркел рече дека Атина не побарала финансиска помош за справување со кризата. 
Папандреу повторно рече дека Грција ќе се справи сама. 
Претходно истиот ден, луксембуршкиот премиер Жан-Клод Јункер рече дека грчките финансиски проблеми треба да се решат во еврозоната и ја исклучи секоја можност за помош од ММФ, покрај техничката помош. 
(Катимерини - 06/03/10; АП, АФП, Дау Џонс, Ројтерс, AНА-МПA - 05/03/10)
