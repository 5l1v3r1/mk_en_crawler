08/10/2011
Мухамет Брајшори за Southeast European Times во Приштина -- 08.10.11
Убиството од 3-ти октомври на директорот на приштинската Управа за образование, Ремзи Салиху, покрена сериозни прашања во врска со косовскиот образовен систем и процесот на унапредување и вработување.
Салиху беше, наводно, застрелан и убиен во својата канцеларија од страна на професорот по биологија, Гани Сахити, кој беше кандидат за директор на основното училиште „Афердита“.
Тој не ја доби работата и на 3-ти октомври отишол да му се пожали на Салиху.
Линдита Косуми, експерт за образование, изјави за SETimes дека Министерството за образование и сите општини треба да ги унапредат своите методи на вработување.
„Јасно е дека корупцијата и непотизмот играат клучна улога при добивањето работа во образовниот сектор во Приштина и сите други општини околу Косово, така што Приштина не е единствениот случај. 
Начинот на кој се изведува конкурсот, критериумите и изборот се сомнителни“, рече Косуми.
Косуми рече дека важен фактор за да се добие работа како професор или директор на училиште е да се има познати или да се биде член на политичките партии.
„Во секој град, политичката партија на власт ги вработува своите војници како директори на училиштата и понекогаш професорите, за жал. 
Ова доведува до недостаток на професионализам и недостаток на квалитет, што има долготрајно влијание врз неразвиениот образовен сектор, и децата кои нема да добијат соодветно образование. 
Сега ние ја плаќаме цената на тоа“, рече Косуми.
Афердита Бахтири има две деца кои одат во основното училиште „Емин Дураку“ во Приштина. 
Таа вели дека последните инциденти ја загрижуваат околу безбедноста во градот и особено училиштето.
„Замислете кога еден од највисоките градски претставници е убиен во својата канцеларија, каква безбедност имаат нашите деца во училиштата или сите ние во градот“, рече Бахтири за SETimes.
Извршниот директор на Советот за одбрана на човековите права и слободи, Беџет Шаља, изјави за SETimes дека оваа трагедија можеше да се спречи ако беше спроведен подобар процес.
„Ова убиство можеше да се избегне -- [истото покажува] до кое ниво [стигна] несигурноста во Косово, и дека нема превентивни механизми за овие кривични дела“, рече Шаља.
Директорот на косовската Агенција за антикорупција, Хасан Претени, рече дека овој чин покажува колку несигурно стана Косово.
„Причините може да се различни. 
Треба да се истакне дека во случајот причините се сé уште мистериозни, и останува да бидат испитани“, рече Претени за SETimes.
Националистичката партија Ветевендосје го осуди убиството и предупреди за недостатоците во образовниот систем.
„Салиху е жртва на значителни недостатоци во образованието и екстремна политизација, и неуспех на одредени сегменти на државата. 
Образованието во општина Приштина, и на други места во Косово уште одамна е во пад, без излезна стратегија и со ризик на движење кон можна пропаст“, вели партијата во изјава.
