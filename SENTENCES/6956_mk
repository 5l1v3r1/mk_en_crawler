25/07/2012
Мухамет Брајшори за Southeast European Times во Приштина -- 25.07.12
Косовскиот вицепремиер Беџет Пацоли предложи слободна економска зона во северно Косово како чекор напред кон намалување на локалните тензии.
„Ќе дадам сè од себе да овозможам функционирање на слободната економска зона, од што меѓународната заедница ќе има корист, бидејќи парите што ги троши на полиција може, наместо тоа, да се инвестираат во производство“, рече Пацоли, кој поседува неколку приватни бизниси, во интервју за франкфуртскиот весник Вести.
Тој додаде дека Албанците и Србите ќе имаат корист од оваа зона, но признава дека предлогот сè уште не е дискутиран, иако тој го предложил пред неколку години како економско средство за решение за северно Косово.
„Во текот на следните 20 или 30 години тоа ќе создаде илјадници нови работни места годишно“, рече Пацоли, објаснувајќи дека иако производителите во Германија моментно плаќаат и до 50 отсто данок, во слободната економска зона ќе биде 5 отсто.
Себ Битичи, извршен директор на Институтот за балканска политика, изјави за SETimes дека иако зајакнувањето на економијата може да помогне за намалување на тензиите, мора да се загарантира владеење на правото.
„Слободната економска зона може да помогне да се намалат тензиите во северно Косово, но само ако се воспостави заедно со владеење на правото ... 
Тој регион има стандард на живеење во Косово, и е, исто така, [eкономски] помогнат од двојните плати на српските државни службеници [од местата во косовската и во српската влада]“, рече Битичи.
Битичи потврди дека економијата е значаен фактор, но градењето граѓански линкови меѓу етничката поделба, треба да биде приоритет. 
Тој рече дека е виновна националистичката политика, а не економијата.
„Економската соработка меѓу Србите и Албанците веќе постои, но истата не ги намали тензиите, особено во јавната сфера, главно поради тоа што политичарите ја користат етничката политика како популистички начин да добијат симпатии. 
Не можеме вината за тензиите да ја префрламе [на] недостигот на економски развој, бидејќи знаеме дека политичарите ги користат јавните претпријатија за градење и зајакнување на барикадите, а младите луѓе од Србија доаѓаат да ги зајакнат барикадите во северно Косово“, рече Битичи.
Оливер Ивановиќ, државниот секретар во заминување на српското Министерство за Косово, рече дека Албанците во Приштина мора да прифатат дека северот е поразличен од југот, и треба да имаат уникатни програми.
„Северот на Косово ќе биде нешто посебно, што може да се одрази во нешто што не ќе биде бесцаринска зона“, изјави Ивановиќ за новинарите во Србија.
„Јасно е дека, во принцип, сите Албанци сметаат оти северот ќе биде некако поразличен“, рече тој, додавајќи дека оваа идеја „ги покажува спецификите на северот, кои Пацоли ги признава, бидејќи ова е реалноста што мора да се интерпретира во некаква легална и политичка дефиниција“, рече Ивановиќ.
Граѓаните на Митровица имаат различни ставови за политичкиот исход од предлогот на Пацоли, но се согласуваат дека на економските проблеми им е потребно внимание.
Џемшит Касуми, сопственик на пекарница од Митровица, рече дека економијата може да помогне да се обедини градот, како што тоа беше порано.
„Сите ние, Србите и Албанците, работевме заедно во фабриките и пазарот тука, никогаш немавме проблеми до Милошевиќ и почетокот на војната. 
Луѓето се невработени и тоа ги прави да реагираат негативно едни кон други, и мислат дека другата страна е виновна за економската ситуација“, рече тој за SETimes.
Драгомир Рашиќ, сликар, изјави за SETimes дека идејата на Пацоли има вредност.
„Сите живеат лошо, Србите и Албанците; економијата не е променета и јас се надевам дека неговата идеја ќе стане реалност, но мислам дека тие во Приштина и Белград нема да го поддржат ова, бидејќи не живеат тука и ги немаат економските проблеми што ние ги имаме“, рече тој.
