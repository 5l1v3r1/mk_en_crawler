29/03/2006
Од Ерлис Селимај за Southeast European Times во Драч – 29/03/06
Значајниот прв состанок за состојбата со малцинствата во Косово заврши во вторникот (28-ми март) во Драч, Албанија.
Официјалните претставници и политичарите од косовските Албанци, претставниците на српските и другите малцински заедници и меѓународните дипломати се собраа на тридневниот настан, што го организираше Ора, реформистичката политичка партија во Косово.
Според косовскиот заменик-премиер Лутфи Хазири, кој, исто така, го води и Министерството за локална власт, состанокот во Драч сигнализирал дека „политичките власти работат за демократско Косово, каде што малцинствата ќе бидат еднакво третирани“.
Правата на малцинствата ќе бидат загарантирани со механизмите што ќе бидат подготвени заедно со претставниците на нивните заедници, рече тој.
Претседателот на Ора, Ветон Сурои, исто така, ја истакна потребата од силни и демократски институции во Косово.
„Нам ни се потребни овие стандарди со цел да се концентрираме на главните прашања“, рече тој.
Водачот на косовските Срби, Оливер Ивановиќ, ги изненади новинарите обраќајќи им се на албански јазик.
Тој рече дека ќе ги следи директивите од Белград во врска со идниот статус на Косово.
„Дојдовме тука за да слушнеме нешто повеќе околу позицијата на приштинската делегација за разговорите во Виена и ние сакаме барањата на Србите да бидат земени предвид.
Ние сме заинтересирани за создавање на нови заедници, во рамките на планот за децентрализација.
Овие структури треба да бидат силни и функционални.
Ние, исто така, се надеваме на создавање соодветни механизми за заштита на малцинствата“, рече Ивановиќ.
Косовските Албанци и Срби одржаа две претходно рунди разговори што завршија без каков било јасен договор, но ветија дека ќе се состанат повторно во Виена на 3-ти април на разговори во врска со реформите што ќе им дадат на Србите поголеми ингеренции во областите каде што живеат.
Со Косово управуваат ОН од средината на 1999 година, кога воздухопловната војна на НАТО ги спречи жестоките мерки на Србите против албанските сепаратисти, принудувајќи го Белград да се откаже од контролата врз покраината.
Косово официјално сé уште е дел од Србија, при што конечниот статус треба допрва да се одреди.
Албанија јасно стави до знаење дека нема да биде клучен фактор во процесот на определувањето на статусот, но понуди помош за олеснување на разговорите.
Ора објави дека Филип Голдберг, висок американски дипломат во Косово и претставник на Европскиот центар за малцински прашања, експертска група со седиште во Германија, беше еден од меѓународните претставници што учествуваа на состанокот во Драч.
