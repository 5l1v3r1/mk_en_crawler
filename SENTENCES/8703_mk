04/01/2012
Менексе Токјај за Southeast European Times во Истанбул - 04.01.2012
Менексе Токјај, дописникот на SETimes разговара за билатералните врски со црногорскиот амбасадор Рамо Бралиќ.
SETimes:
Какви конкретни мерки презема Турција за да го поддржи интегрирањето на Црна Гора во евроатланските институции?
Рамо Бралиќ:
Црна Гора и Турција имаат добри односи;
нема никакви нерешени прашања меѓу двете земји.
Добиваме великодушна поддршка од Турција секогаш кога таа ни е потребна.
Турција ја поддржа нашата независност и беше меѓу првите земји што ја признаа Црна Гора.
Црна Гора добива голема поддршка од Турција во подготовките за членство во НАТО, и се надеваме дека наскоро ќе бидеме дел од НАТО, бидејќи навистина вложуваме многу напори за остварувањето на таа цел.
Успешно ги следевме патоказите на НАТО и неодамна ја добивме одлуката на Советот на ЕУ за започнување на преговори за пристапување кон ЕУ.
SETimes:
Кои конкретни чекори ги има преземено Турција за да ги поддржи регионалната соработка, мир и интегрирањето во Балканот?
Што мисли Црна Гора за сè повлијателната улога на Турција на Балканот?
Бралиќ:
Турција има важна улога во воспоставувањето на мир и стабилност во регионот, како и пошироко.
Силна земја со брз економски раст и стабилност помага за намалување на тензиите и за решавање на проблемите во регионот, како во непосредната околина, така и пошироко, на Балканот.
Позитивно гледаме на улогата и присуството на Турција во иднина, тие можат да донесат само напредок.
Не сметаме дека присуството на Турција на Балканот е некаков доказ за „неоотоманизам“, како што тврдат некои.
SETimes:
Мислите ли дека сè уште се чувствува влијанието на позитивното отоманско наследство во менталитетот на Црногорците кога се во прашање односите со Турција?
Бралиќ:
Да.
Црна Гора имала посебен статус во времето на Отоманскота империја;
тогаш сме добиле многу помош и брзо меѓународно признавање по Берлинскиот конгрес во 1878 година, исто како и по референдумот за независност во 2006 година.
Кралот Никола I двапати го посетил султанот Абдулхамид во Истанбул, во 1883 и во 1899 година, а отоманскиот султан му ја дал вилата „Емирган“, како и јахта и тркачки коњ и притоа на кралот Никола му се обратил со зборовите:
„Вие сте единствениот што води вистинска и чесна политика кон мене и кон моето кралство“.
Кралот Никола бил принуден да ја продаде вилата „Емирган“ додека бил во егзил бидејќи му требале средства за живот.
Денес, Турција е целосно свртена кон Црна Гора, што се должи на традиционално цврстите билатерални односи.
SETimes:
Каков е односот помеѓу муслиманското малцинство и Владата во Црна Гора?
Бралиќ:
Немаме никакви проблеми со исламската заедница.
Нивните права во Црна Гора се регулирани на државно ниво со уставот.
Тие имаат свои структури и можат да ги исполнуваат своите обврски без какви било ограничувања.
Црна Гора е пример за тоа како малцинства живеат во својата земја и притоа ја покажуваат својата приврзаност кон неа.
Во текот на референдумот, тие целосно гласаа за нејзина независност, суверенитет и меѓународен интегритет.
Малцинствата се уставна категорија во Црна Гора, со свои права и обврски.
Секогаш има простор за подобрување, и токму тоа е насоката во којашто одиме.
SETimes:
Каков вид на соработката има меѓу армиите на Црна Гора и на Турција?
Бралиќ:
Имаме цврста соработка со турската армија, која минува низ обуки и која постојано расте.
Сакаме да потпишеме договор за воена соработка меѓу двете земји;
договорот ќе биде готов наскоро.
SETimes:
Каков вид на соработка има меѓу Црна Гора и Турција во однос на спречувањето на трговијата со дрога и на трговијата со луѓе?
Има ли некои заеднички напори?
Бралиќ:
Борбата против трговијата со луѓе и против продавањето на дрога е многу важна за Црна Гора, а извршните органи вложуваат големи напори во таа насока.
Се подобрува и споделувањето на релевантни информации.
Нашите експерти од таа област често ја посетуваат Турција поради најразлични причини.
