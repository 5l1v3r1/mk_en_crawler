13/12/2006
(ББС, Тајмс, The Christian Science Monitor, Мосњус - 13/12/06; AП, Ројтерс, ФТ, ДПА, СНН, ВОА - 12/12/06)
Интерпол се приклучи на истрагата за смртта на поранешниот руски разузнавач Александар Литвиненко, кој почина од радијациско труење во Лондон минатиот месец, објавија во вторникот (12-ти декември) новинските агенции.
„Соработката преку каналите на Интерпол веќе започна, со оглед на тоа што неколку земји веќе се вклучени во овој случај“, рече Тимур Лакхонин, шеф на канцеларијата на најголемата меѓународна полициска организација во Русија.
Од Интерпол, кој е со седиште во Франција и опфаќа 168 нации, беше побарано да помогне во координирањето на истрагата за убиството на Литвиненко и се очекува да осигури побрз проток на информации помеѓу полицијата во Велика Британија, Русија и Германија, каде што веќе започнаа одделни истраги.
Литвиненко почина во „Јуниверзити колеџ хоспитал“ во Лондон на 23-ти ноември. 
Следниот ден британските власти објавија дека причина за смртта бил високотоксичниот радиоактивен изотоп 210.
Литвиненко, кој избега за Лондон во 2000 година, се разболи на 1-ви ноември, неколку часа откако испил чај со поранешен агент на КГБ, а сега бизнисмен, Андреј Луговои, и уште еден руски бизнисмен, Дмитри Ковтун, во борскиот бар на хотелот Милениум во британскиот главен град. 
Поранешниот руски шпион се состанал со уште еден поранешен агент на КГБ, Вјачеслав Соколенко, истиот ден, и тоа најверојатно во истиот хотел.
Неколку часа пред да му се слоши на Литвиненко, Евгени Лимарев -- човекот за кој се вели дека е близок со самопрогонетиот руски магнат и непријател на Кремлин, Борис Березовски, кој живее во Велика Британија -- наводно му кажал на рускиот агент дека е на листата за ликвидирање на тим поранешни агенти, кој работи низ Европа.
Во изјавата што ја диктирал во последните денови од својот живот, а беше прочитана по неговата смрт, Литвиненко го обвини рускиот претседател Владимир Путин дека го наредил неговото убиство. 
Луговои, Котвун и Соколенко, негираа секаква вмешаност.
Британските власти отпочнаа истрага и до крајот на ноември траги од полониум 210 беа откриени на неколку места, вклучувајќи го и хотелот Милениум, Британската амбасада во Москва и два авиони на „Бритиш ервејс“ со кои Луговои летал помеѓу Лондон и Москва на 25-ти и 31-ви октомври. 
Траги од радиоактивниот елемент беа, исто така, откриени во суши барот Итсу во Лондон, каде што Литвиненко се состанал со италијанскиот експерт за безбедност, Марио Скарамела, на 1-ви ноември и на стадионот Емирати, каде што Соколенко го гледал натпреварот со Арсенал.
Девет детективи на Скотланд јард се во Русија да ги испрашаат луѓето кои се состанале со Литвиненко, а руските обвинители се вели дека се подготвуваат за посета на Лондон, каде што ќе направат интервјуа.
Луговои и Котвун моментно се во затворена клиника во Москва, каде што им се прават тестови за радиоактивност. 
Двајцата се сослушувани од руски претставници, во присуство на детективите на Скотланд јард.
„Дадов ексклузивно сведочење“, руската новинска агенција ИТАР-Тас го цитираше Луговои по неговото испрашување во понеделникот. 
„Не покренаа обвинение против мене.“
Ковтун, на кого според канцеларијата на генералниот руски обвинител, му е дијагностицирано радиоактивно труење, бил во стабилна состојба и се „чувствувал нормално“, рече Луговои. 
Резултатите на неговите сопствени медицински тестирања се очекуваат подоцна оваа недела, но тој не планира да ги обелодени.
Во меѓувреме, германските власти открија траги од полониум 210 на неколку локации кои ги посетил Ковтун -- станот на неговата поранешна сопруга, во автомобилот што го користел, како и во домот на неговата баба (по сопруга). 
Рускиот бизнисмен поминал околу четири часа во Хамбург и пристигнал во Лондон неколку часа пред состанокот со Литвиненко на 1-ви ноември. 
Според АП, обвинителите во Хамбург испитуваат дали Ковтун можеби нелегално располагал со радиоактивен материјал, за кој тие сметаат дека бил шверцуван од Русија преку Германија за Велика Британија.
Лимарев, наводно, исчезнал од својот дом на француските Алпи и од петокот не се појавил таму.
