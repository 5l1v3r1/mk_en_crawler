13/01/2012
Од Бедрана Калетовиќ за Southeast European Times во Сараево -- 13/01/12
На некои од пензионираните војници кои протестираа пред државниот парламент на крајот од минатиот месец поради доцнењето на пензиите, им беа исполнети барањата во средата (11-ти јануари), кога Домот на народите на Федерацијата на Босна и Херцеговина го одобри буџетот со кој се одвојува 170 евра месечно за војник.
Нивните колеги од РС немаат толку среќа; српскиот ентитет треба доправа да одвои средства за своите пензионирани војници. 
Но, во потегот без преседан, секој пензиониран припадник на армијата на Федерацијата ќе донира околу 10 евра од своето месечно примање, со што ќе се создаде еден вид пензија за пензионираните војници на РС.
Минатиот месец владата предложи буџет од околу 515 милиони евра за 2012 година -- што беше брзо одобрено од парламентот во рок од 48 часа меѓу формирањето на владата и новата година.
Иако буџетот одвојува 8 милиони евра за пензиите, многумина се скептични.
„Политичарите се свесни дека не може да си играат со нас. 
Ние ја браневме земјата и си ги бараме нашите пари“, рече за SETimes еден демонстрант, кој сакаше да остане анонимен стравувајќи од одмазда на власта.
Според податоците на Обединетите пензионери на ФБиХ, околу 60 отсто од пензионерите живеат под границата на сиромаштија.
„Животот на пензионерите е тежок. 
Нискиот животен стандард ни пречи, како и несоодветната здравствена грижа“, рече Омер Омерфендиќ, претседател на Здружението на пензионери на ФБиХ.
Омерфендиќ сé уште се надева дека новата државна влада ќе го одржи ветувањето што го даде пред неколку години за зголемување на пензиите, иако шансите тоа да се случи може да се помали со оваа буџетска пресметка.
Административните работници имаат пореална надеж за зголемување на платите со оваа пресметка. 
Повеќе од 120.000 од нив ги добиваат своите плати од сите буџети на владините нивоа.
„Јавните трошоци во нашата земја изнесуваат [повеќе од] 60 отсто од БДП, што е многу повеќе од земјите во регионот или ЕУ, каде што јавните трошоци се околу 35,8 отсто од БДП“, рече за SETimes Есад Дуриќ, финансиски советник на стопанската комора на Тузла.
Директорот на Центарот за претставување на интересите на граѓаните, Дамир Мехмедбашиќ, изјави за за SETimes дека буџет кој го одржува социјалниот мир не е остварлив.
„Високото ниво на социјалните придонеси во БиХ е неодржливо бидејќи средствата не се плаќаат -- тие одат во џебовите на привилегираните. 
Покрај справувањето со една од најголемите неправдни, неефикасната распределба на социјалните придонеси, исто така, претставува пречка за напредокот“, рече тој.
Се очекува дека во 2012 година јавните институции ќе потрошат рекордни 4,5 милиони евра. 
Иако има ветувања за поголема економичност, привремениот буџет не го одразува тоа.
„Во 2013 година БиХ ќе почне со враќањето на кредитот од Стенд-бај аранжманот со ММФ. 
[Оваа година ФБиХ] мора да ги исплати обврзниците за старите девизни заштеди и воените отштети. 
Сето тоа создава огромен буџетски дефицит“, рече Мехмедбашиќ.
