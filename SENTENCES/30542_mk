15/12/2010
ПРИШТИНА, Косово -- Премиерот Хашим Тачи предводи албанската група во „мафијашки стил“ одговорна за шверц на оружје, дрога и човечки органи низ Источна Европа, според истражниот извештај на Советот на Европа (СоЕ), кој ќе биде претставен од специјалниот известувач на СоЕ, Дик Марти, во Париз в четврток (16-ти декември).
Локалните медиуми објавија дел од информациите од натписот во „Гардијан“, кој го обезбедил извештајот, а каде Тачи се идентификува како шеф на мрежата која почнала да оперира со криминални групи во 1998 година и оттогаш има силна контрола над владата.
Извештајот се заснова на двегодишно истражување, со цитирање на ФБИ и други разузнавачки извори.
Истиот вели дека Тачи има „насилна контрола“ над трговијата со хероин во изминатава деценија.
Лица од неговиот внатрешен круг се, исто така, обвинети дека пренесувале заробеници преку границата во Албанија по војната, каде што голем број Срби се вели дека биле убиени за нивните бубрези, кои биле продавани на црниот пазар.
Косовската влада реагираше веднаш, отфрлајќи ги обвинувањата како клевета.
Во другите вести од вторникот, ЕУЛЕКС и косовската полиција уапсија двајца Албанци во Призрен, осомничени дека извршиле воени злосторства во јули 1998 година.
Обвиненијата се однесуваат на заплашување и тероризам;
дислоцирање и раселување на цивили од Раховец/Ораховац и соседните села.
(Коха Диторе, Експрес, Зари, Косова Сот, Епока е Ре - 15/12/10;
Клан Косова, РТК, Кохавижн, РТК - 14/12/10)
