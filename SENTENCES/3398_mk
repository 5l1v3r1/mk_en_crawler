24/04/2007
Од Зоран Николовски за Southeast European Times во Скопје – 24/04/07
Розмари ди Карло, американскиот заменик помошник државен секретар во бирото за европски и евроазиски прашања, во понеделникот (23-ти април) ја посети Македонија, при што оствари разговори со претседателот Бранко Црвенковски и премиерот Никола Груевски. 
Разговорите се фокусираа на реформите потребни за членство во НАТО, Охридскиот рамковен договор и прашањето на статусот на Косово.
„Ние имаме силно партнерство со Македонија и намера истото да го зајакнеме“, рече Ди Карло.
„Мислам дека во изминативе 15 или 16 години можевте да видите колку сме посветени на регионот и колку сакаме да видиме успех таму“, рече таа на прес-конференцијата.
Искажувајќи ја поддршката на Вашингтон за кандидатурата на Македонија за добивање покана за членство во НАТО во 2008 година, таа ја повика земјата да се посвети на постигнувањето национален консензус за реформскиот процес.
Владата и опозицијата мора да работат заедно на остварувањето на потребните промени за пристапување во НАТО и во ЕУ, рече таа.
Ди Карло ги посочи конкретните чекори што Македонија треба да ги направи. 
Меѓу нив се и зајакнувањето на владеењето на правото, борбата против корупцијата и трговијата со луѓе и усвојувањето на закони за гарантирање на верските права и слободи.
„Ние ја советувавме владата и опозицијата да работат заедно на овие прашања“, рече таа. 
Таа им ја пренесе оваа порака на водачите на опозициската Демократска унија за интеграција и Социјалдемократскиот сојуз на Македонија, Али Ахмети и Радмила Шеќеринска.
„Останува да се заврши уште многу работа, а времето е кратко“, рече таа.
Груевски, од своја страна, рече дека очекува сојузниците -- особено Вашингтон -- да й помогнат на Македонија да добие покана за НАТО.
„Македонија е земја што ги дели истите вредности со земјите-членки на НАТО и понатаму е дел од коалицијата против тероризмот. 
Ние ќе продолжиме со учество на наши сили во Ирак, Авганистан и Босна и Херцеговина“, рече тој.
Пред околу десет дена, американскиот претседател Џорџ В. 
Буш потпиша закон за обезбедување политичка и техничка поддршка за земјите од Јадранската повелба -- Албанија, Хрватска и Македонија -- во нивните заложби за членство во НАТО. 
Посетата на Ди Карло се смета за уште еден знак на таа поддршка.
Иднината на Косово, кое граничи со Македонија, беше исто така високи на агендата. 
Ди Карло и Груевски се согласија околу потребата за брзо решение. 
Тој рече дека решавањето на прашањето на статусот е од суштинска важност за постигнување траен мир на Балканот, привлекување инвестиции и создавање работни места.
Ди Карло, исто така, го истакна регионалното влијание.
„Ние веруваме дека решавањето на ова прашање ќе му помогне на целиот регион и се залагаме прашањето да се реши на начин кој ќе ја поттикне стабилноста и благосостојбата на регионот, изјави таа за новинарите.
