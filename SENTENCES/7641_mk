20/11/2012
Дражен Ремиковиќ за Southeast European Times во Бања Лука -- 20.11.12
Обновата на верските објекти од пустошењата на вооружениот конфликт во 1990-тите на Балканот, го означува враќањето на бегалците и обновата на верските и етничките заедници во областите во кои тие живееја пред конфликтот.
Реконструкцијата на познатата џамија Ферхадија во Бања Лука, која беше срушена во 1993 година, го покажува зголеменото муслиманско население во областа.
Мухамед Салкиќ, генерален секретар на Исламската заедница во БиХ, рече дека последните работи на Ферхадија би требало да завршат до почетокот на следната година, при што на џамијата ќе й биде вратен автентичниот изглед.
„Изградбата беше напорна и тешка. 
Но, оваа џамија сега им значи многу на бегалците кои се вратија во областа. 
Пред конфликтот, Бања Лука имаше висок степен на верска толеранција и соживот, кои исчезнаа и беа уништени заедно со Ферхадија ... 
Оваа толеранција сега полека се враќа и ние се надеваме дека еден таков нецивилизиран чин никогаш повеќе нема да се случи“, рече Салкиќ заSETimes.
Алемот, орнаментот на џамијата на врвот на нејзината главна купола, беше поставен неодамна. 
Кемал Гуниќ, претседател на здружението за враќање на бегалците од Бања Лука, рече дека бил пресреќен кога видел дека повторно се издига алемот на Ферхадија.
„Луѓето кои избегаа од Бања Лука за време на вооружениот конфликт понесоа со себе камен од уништената џамија, гест што кажува колку им значи џамијата. 
Денес оваа џамија го претставува враќањето на муслиманите во Бања Лука. 
Сé уште има многу проблеми со кои се соочуваат повратниците, претежно невработеноста, но Ферхадија треба да биде симбол на новиот почеток за сите луѓе во Бања Лука и во БиХ“, рече Гуниќ заSETimes.
Верските градби и симболи на верата за време на вооружениот конфликт во 1990-тите беа на удар исто онолку колку што беа и луѓето и властите.
„Верата се смета за потпис на одредена етничка група. 
Затоа верските објекти беа цел. 
Не смееме да заборавиме дека покрај политичарите и војската, верските водачи, исто така, придонесоа за создавање на деструктивна атмосфера. 
Обновата на Ферхадија и другите верски објекти претставува победа на здравиот разум“, рече заSETimesМирко Ѓорѓевиќ, професор по социологија на религијата на Белградскиот универзитет.
Според исламските претставници во БиХ, Ферхадија е една од 614 џамии уништени во вооружениот конфликт во БиХ во 1990-тите. 
Повеќето џамии се реновирани, но скоро 100 треба допрва да се обноват.
Не беа уништени само џамиите во вооружениот конфликт. 
Беа уништени повеќе од 125 православни цркви, а 269 верски објекти на католичката црква во БиХ беа, исто така, уништени од 1991 до 1995 година.
Отец Данило Павловиќ, игумен на манастирот Житомислич во Мостар, рече дека манастирот беше обновен во 2006 година.
„Манастирот беше целосно уништен со динамит во 1992 година. 
Во Православната епархија на Херцеговина околу 30 манастири и цркви беа уништени за време на војната. 
Со уништувањето на манастирите имаше обид да се уништи секоја трага од какво било Православие во областа. 
Но, со уништувањето на манастирот започна реконструкцијата на уништените куќи и бегалците полека се враќаат во оваа област. 
Се враќа животот во Мостар“, рече Данило заSETimes.
Во Хрватска 50 православни цркви и манастири беа уништени за време на вооружениот конфликт во 1990-тите, додека 22 католички цркви беа уништени само во областа на Загреб.
За време на немирите во март 2004 година во Косово, беа уништени околу 35 српски манастири и цркви. 
Во исто време, белградската џамија Бајракли и џамијата Хадровиќ во Ниш беа изгорени до темел.
Во тек е реконструкција и обнова на верските градби.
