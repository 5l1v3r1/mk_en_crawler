13/04/2005
(АФП, ВОА, Туркиш прес, Атинска новинска агеција, Хеленик радио, Македонска прес агенција, НТВ МСНБЦ - 12/04/05)
Грција и Турција одлучија да воспостават директни комуникации помеѓу двете воздухопловни бази во обид да ја намалат тензијата во врска со меѓусебните обвинувања за нарушување на воздушниот простор над Егејското Море.
По разговорите во Анкара во вторникот (12-ти април) министрите за надворешни работи Петрос Моливјатис од Грција и Абдула Ѓул од Турција рекоа дека овие мерки ќе влијаат на грчкиот оперативен центар на воздухопловните сили во Лариса и на турската воздухопловна база во Ескишехир.
Во заедничката изјава објавена по разговорите помеѓу грчката и турските делегација на министерствата за надворешни работи се вели дека оваа одлука претставува важен чекор кон избегнување на инциденти во Егејското Море.
Територијалните расправии претходно ги доведоа овие две земји-членки на НАТО на граница на конфликт. 
Грција инсистира на тоа дека нејзиниот национален воздушен простор се протега на 16 километри околу нејзиниот брег. 
Но, според Турција, тој изнасува само 10 километри, поклопувајќи се со грчките територијални води.
Како чин на добра волја кон соседната земја, претседателот на турскиот Парламент, Булент Аринч, минатата недела повика на укинување на парламентарната резолуција од 1995 година, која го квалификува евентуалниот обид на Грција за проширување на своите територијални води надвор од зоната од 10 километри како „казус бели“ (причина за војна) и ја овластува владата да преземе дејства. 
Атина го поздрави овој чекор.
Моливјатис рече дека договорот од вторникот претставува одраз на заедничката волја на двете земји за зајакнување на взаемната доверба и зајакнување на билатералните врски. 
„Ние сме убедени дека овој потег ќе има конструктивен придонес кон општите напори за подобрување на нашите односи“, рече грчкиот министер на заедничката прес-конференција со својот турски колега.
„Подобрувањето во нашите односи мора да се одрази и во некои воени активности во Егејското Море, активности кои имаат негативно влијание врз односите помеѓу нашите земји.“
За време на разговорите во вторникот двете страни се согласија и за новите мерки за градење на доверба, покрај 11-те точки кои се веќе на сила. 
Според Ѓул, меѓу новите мерки е и соработката помеѓу единиците за менаџмент при катастрофи на двете земји за справување со природни катастрофи, како и организирање на заеднички вежби, учество на воениот персонал во програмите за обука и курсеви за јазици во воените академии на двете земји и организирање на спортски натпревари помеѓу грчката и турската воена академија.
Изразувајќи ја поддршката на неговата земја за кандидатурата на Турција за членство во ЕУ, Моливјатис рече дека грчката визија е „да се претвори нашето соседство во регион како што е остатокот на Европа ... 
регион на мир, демократија, благосостојба и стабилност со апсолутна почит за човековите права, верските слободи и заштитата на малцинствата“.
Двајцата, исто така, наводно разговарале околу кипарското прашање. 
На прес-конференцијата Моливјатис рече дека целта на сите страни е повторното обединување на островот.
Грчките и турските официјални претставници разговараа и за начините за подобрување на билатералната трговија и економската соработка.
По разговорите со Ѓул, Моливјатис се состана со турскиот претседател, Ахмет Неџдет Сезер. 
Моливјатис во средата се состана со премиерот Реџеп Тајип Ердоган и со други функционери.
