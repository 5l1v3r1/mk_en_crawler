15/09/2010
AТИНА, Грција -- Во извештај од вторникот (14-ти септември) ММФ заклучи дека Грција е на пат да го скрати својот буџетски дефицит во согласност со планот оваа година, но треба да стори повеќе за подобрување на наплатата на даноците и контрола на трошењето.
Според документот, објавен еден ден откако Атина ја доби втората транша од 9 милијарди евра од својот пакет помош од 110 милијарди евра од ММФ и ЕУ, владата, најверојатно, ќе потроши 4 милијарди евра помалку од првично планираното оваа година.
Ова ќе ги надомести помалите од очекуваното даночни приходи и поголемите трошоци во здравството и секторот на јавната администрација.
ММФ вели дека „дополнителни фискални мерки не се неопходни во овој сплет на околности“.
Грчкиот министер за финансии, Јоргос Папаконстантину, во средата ја започна својата европска посета, со цел запознавање на инвеститорите со овој најнов развој на настаните на економски план и напредокот постигнат со реформите што се веќе преземени.
Тој најпрво ќе отпатува за Лондон, а потоа в четврток и за Париз.
Во негова придружба ќе бидат високи делегати на Европската комисија, заедно со претставници на Европската централна банка и ММФ.
(Ројтерс, Блумберг, АНА-МПА, АФП - 14/09/10)
