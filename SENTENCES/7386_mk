03/10/2012
Светла Димитрова и Линда Карадаку за Southeast European Times -- 03.10.12
Косовскиот вицепремиер Беџет Пацоли е обвинет од антикорупциската агенција во Приштина за фалсификат и проневера, објави косовскиот весник Коха Диторe во петокот (28-ми септември).
Неговото досие, според весникот, му е предадено на ЕУЛЕКС. 
Мисијата потврди дека нејзиното обвинителство примило досие од антикорупциската агенција, без да потврди или негира дека документите се за истрагата против Пацоли.
Во друг настан еден ден претходно, градоначалникот на Љубљана и водач на главната опозициска партија Позитивна Словенија, Зоран Јанковиќ, беше накратко сослушан за наводна проневера на милиони евра за време на изградбата на спортскиот комплекс Стожице во 2010 година.
Полицијата изврши упад во канцеларијата и домот на градоначалникот, како и на повеќе од 20 други домови, вклучително и на неговиот син, Јуре Јанковиќ, кој беше, исто така, сослушан.
Пацоли, кој е исто така познат бизнисмен, и Јанковиќ, поранешен генерален директор на Меркатор -- најголемото претпријатие за малопродажба во Словенија и едно од најголемите во регионот -- се приклучија на групата балкански политичари и високи функционери кои се обвинети за корупција.
Највисоко рангирани меѓу нив се двајцата поранешни премиери, Иво Санадер од Хрватска и Адријан Настасе од Романија. 
На почетокот од септември антикорупцискиот оддел на хрватската полиција поднесе петто по ред обвинение за корупција против поранешниот шеф на владата во државата и поранешен водач на централно-десничарската партија Хрватска демократска заедница (ХДЗ).
Настасе, кој се обиде да изврши самоубиство во јуни кога полицијата пристигна во неговата куќа за да го одведе во затвор и да ја отслужи двегодишната затворска казна, беше ослободен на почетокот од септември од другите обвиненија за мито.
„Воспоставувањето на владеењето на правото и редот ги обединува целите на секое општество на Балканот“, рече за SETimesПетрит Зогај, генерален директор на движењето „Фол“ (Крени го гласот) во Косово. 
„Во таа смисла, неодамнешните апсења на различни јавни функционери за коруптивни практики во некои земји во регионот, ја пренесоа пораката дека нема друга алтернатива освен да се гради слободно, демократско и правно општество.“
Митото се смета за помалку раширено во Словенија, во споредба со другите поранешни комунистички држави во Источна и во Централна Европа. 
Земјата се рангираше на 35-тото место меѓу 183 држави со 5,9 поени од вкупно 10 на последниот Индекс за перцепција на корупцијата на Трансперенси интернешнал.
Но, словенечкиот премиер Јанез Јанша се суди по обвиненијата за корупција во врска со договорот за купување блиндирани возила од финското претпријатие Патрија во 2006 година, на средината од неговиот прв мандат како претседател на владата.
Аналитичарите се согласуваат дека истрагите за корупција и судењата на високите функционери испраќаат порака дека никој не е над законот, но по нив мора да следат пресуди.
„За жал, ние сé уште не можеме да говориме за никакви остри мерки против корупцијата во регионот“; рече Драго Кос, поранешен шеф на Комисијата за спречување корупција во Словенија.
„Ќе биде потребно уште многу работа ... 
за да се убедат луѓето од регионот дкеа законот се применува подеднакво за сите и дека корумпираните луѓе ќе бидат санкционирани за нивните коруптивни дејства“, рече Кос за SETimes.
Но, тој рече дека има подобрување. 
„Она што се случува денес е многу подобро од она што се случуваше вчера, кога високи функционери и важни бизнисмени беа едноставно недопирливи.“
Додека процедурите отпочнати против Јанша и Јанковиќ може да ја поттикнат јавната доверба дека никој не е над законот, нивниот ефект врз целокупната борба против корупцијата останува да се види, според Матјаж Јагер, шеф на Институтот за криминологија на Правниот факултет во Љубљана.
„Јас мислам дека репресивниот систем сам по себе не може да ја заврши работата, и дека е потребен долгорочен превентивен пристап кој ќе ја решава корупцијата како културен феномен“, рече тој заSETimes.
Според Кос, ништо нема да се промени ако по обвиненијата и апсењата не следат судски постапки и пресуди.
„Луѓето од регионот само ги следеа сите можни злоупотреби на најмоќните поединци во нивните земји без никакви судски последици, за сега да почнат да веруваат дека ова сега се менува“, рече тој.
„Кога ригорозната примена на законот ќе стане правило, а не исклучок, општествата, државите и економиите во регионот ќе почнат да се менуваат.“
