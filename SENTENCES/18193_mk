18/02/2007
БРИСЕЛ, Белгија -- Генералниот секретар на НАТО, Јап де Хоп Шефер, го увери специјалниот претставник на ОН, Марти Ахтисари, за поддршката од страна на Пактот за планот на Ахтисари за решавање на прашањето на статусот на Косово. 
Ахтисари го посети седиштето на НАТО во Брисел во петокот (16-ти февруари) и оствари разговори со Де Хоп Шефер и Северноатланскиот совет. 
Според изјавата објавена по состанокот, Ахтисари му се заблагодарил на КФОР за обезбедената логистичка и друга поддршка. 
Де Хоп Шефер, од своја страна, потврдил дека КФОР останува посветен на безбедноста за сите и дека ќе реагира остро на каква било форма на насилство во покраината.
Во другите вести од петокот, американскиот државен секретар Кондолиза Рајс објави дека Вашингтон ја поддржува демократијата во Косово и во Србија. 
Таа, сепак, потврди дека преговарачите за прашањето на статусот на Косово имаат тешка задача. 
Во саботата портпаролот на Стејт департментот, Том Кејси, рече дека идниот статус на Косово е во фокусот на тековните разговори помеѓу САД и Русија. 
Во петокот рускиот министер за надворешни работи, Сергеј Лавров, вети дека неговата земја ќе застане зад новата резолуција за Косово во Советот за безбедност на ОН, само ако и Белград и Приштина го поддржат предлогот. 
(РТС - 18/02/07; Aлбански вести - 17/02/07; веб-страница на НАТО, Танјуг, АП - 16/02/07)
