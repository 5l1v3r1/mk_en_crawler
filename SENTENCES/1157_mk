18/06/2008
Хрватската фудбалска репрезентација триумфираше во групата Б на Еуро 2008, поразувајќи ја Полска со 1:0 во понеделникот (16-ти јуни) по претходните победи против Австрија и Германија.
Хрватската репрезентација ќе отпатува за Виена, на четвртфиналниот натпревар против Tурција, која влезе во следниот круг по победата над Чешка со 3:2.
Романијa исто така се квалификуваше во четвртфиналињата по натпреварот против Италија во петокот.
Грција испадна од првенството по поразот од Русија.
Приштина ќе биде еден од 100-те градови низ целиот свет што ќе го одбележи Денот на музиката, организиран за првпат во Косовo од страна на општинските власти во соработка со француската амбасада.
Во саботата (21-ви јуни) изведувачи ќе настапат во неколку музички жанрови на различни локации во Приштина, вклучително во класична, детска и алтернативна музика.
Оркестарот на КФОР ќе маршира на парада.
Вториот меѓународен фестивал на краткометражен филм „Краткофил“ започна во Бања Лука, Босна и Херцеговинa, во четвртокот (12-ти јуни).
На четиридневниот форум ќе бидат прикажани 50 филмови од четири континтенти, а ќе биде понудена и специјална програма за полската кинематографија, вклучително и филмови на режисерите Роман Полански и Кжиштоф Кишловски.
Фонд на Европската комисија ќе додели 3 милиони евра за реконструкција на албанските градски центри со историско и културно наследство.
Дванаесет градови аплицираа за проектот „Одржлив и интегриран развој на историското и културното наследство на Албанија“, но само четири градови ќе добијат средства.
Бугарскиот aниматор Милен Витанов ја освои специјалната награда на жирито на Меѓународниот филмски фестивал на анимиран филм во Франција, од 8-ми јуни до петокот (13-ти јуни).
Витанов победи со својот филм „Мојот среќен крај“.
„Таа која мери“ на Вељко Поповиќ и „Морана“ на Симон Богојевиќ Нарат, двајцата од Хрватскa, исто така добија награди.
Котор, Црна Гора, во саботата (14-ти јуни) и во неделата беше домаќин на седмото издание на медитеранскиот фестивал на филмови за подводниот свет, Суб-аква фест.
На настанот беа прикажани 14 филмови од 12 европски земји.
Филмот „Еден за сите“ на шпанската режисерка Леандра Бланка ја освои главната награда.
(Разни извори – 11/06/08-18/06/08)
