03/04/2009
(Блумберг, ФТ, АП, АФП, Вашингтон пост - 03/04/09;
AП, Ројтерс, ДПА, ББС, Вол стрит џрнал, Тајм - 02/04/09)
Светските водачи ветија повеќе од еден трилион американски долари, како помош во борбата против најголемата економска криза во последниве шест децении, согласувајќи се во четвртокот (2-ри април) во Лондон и за други мерки со цел зајакнување на финансискиот систем и обнова на растот.
„Ова е денот кога светот станува едно ...
со план за глобално заздравување и за реформи и со јасен распоред за нивно спроведување“, рече британскиот премиер Гордон Браун, домаќин на самитот.
Самитот, рече тој, ги одбележува првите чекори кон „новиот светски поредок“.
Водачите на главните индустријализирани земји во светот и економии во развој ветија во четвртокот дека ќе дејствуваат заеднички за повторно воспоставување на доверба, раст и работни места, како и за консолидирање на финансискиот систем.
Тие, исто така, се посветија на зајакнување на финансиските регулативи и реформа на финансиските институции, за спречување на повторно избивање на актуелната криза.
Покрај ова, тие ветија и промовирање на глобалната трговија и избегнување протекционализам, како и поттикнување на зеленото и оддржливо заздравување.
„Веруваме дека единствена сигурна основа за одржлива глобализација и растечки просперитет за сите претставува отворена светска економија, заснована на пазарните принципи, ефикасна регулатива и силни светски институции“, рекоа водачите во својата последна изјава.
Пакетот од 1,1 трилион американски долари ќе вклучува обезбедување 500 милиони американски долари за ММФ -- со што тројно ќе се зголемат неговите ресурси на 750 милијарди американски долари -- како и дополнителни 250 милијарди американски долари за да издаде дополнителни Специјално изготвени права за своите членки.
Пакетот, исто така, предвидува други 250 милијарди американски долари како поддршка за трговското финансирање и 100 милијарди американски долари за да се овозможат заеми од страна на мултилатералните развојни банки.
Планот „без преседан“ „ќе спаси или создаде милиони работни места ...
и тоа, до крајот на следната година, ќе чини 5 трилиони американски долари, ќе го зголеми производството од 4 отсто и ќе ја забрза транзицијата во зелена економија“, рекоа водачите.
Мерките кои имаат за цел зајакнување на финансискиот систем предвидуваат формирање нов Финансиски одбор на стабилност (ФСБ), кој ќе ги вклучува сите земји од Г20, клучните претставници на националните финансиски власти, Шпанија и Европската комисија.
ФСБ треба да има потесна соработка со ММФ за да обезбеди рано предупредување за макроекономските и финансиските ризици и дејствата потребни за нивно решавање.
Светските водачи, исто така, ветија остри мерки против даночните засолништа и заштитните фондови, како и воведување построги правила за агенциите за кредитен рејтинг со цел да се спречат судири на интереси.
Американскиот претседател Барак Обама рече дека планот може да биде „пресвртница во нашата заложба за светска економска обнова“.
Тој ги поздрави „навременоста и големината“ на одговорот на водачите..
Другите водачи, меѓу кои и францускиот претседател Николас Саркози и германската канцеларка Ангела Меркел, го поздравија договорот, кој ги надмина очекувањата на многу набљудувачи.
