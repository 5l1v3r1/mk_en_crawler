23/02/2011
Од Мухамет Брајшори за Southeast European Times во Приштина – 23/02/11
Оваа година Брезовица, мало село и ски центар во југозападно Косово, ја отвори својата зимска сезона доцна поради минималниот снег, што доведе до ниски приходи од туризмот и малку бизнис за областа.
„Снегот ја прави Брезовица прекрасно место за посета, но стандардот на рестораните и услугите е низок, а ски-лифтовите никогаш не работат, така што скијањето е тешко“, вели Таулан Неџипи (22) од Приштина.
„Веќе чекав да дојде снегот; оваа зима не е така добра за обожавателите на скијањето“, вели 19-годишниот жител на Призрен, Шпат Сулејмани.
Драгиша Ракиќ, сопственик на мал ресторан во Брезовица, рече дека многу снег значи многу туристи во Брезовица, но тоа не се случи оваа година.
Дури и кога природата соработува, политиката го спречува местото да се интегрира во плановите за развој на косовскиот туристички сектор. 
Истото се наоѓа во претежно српска област, со градоначалник назначен од Белград, а локалните српски власти одбија да соработуваат со Агенцијата за приватизација на Косово.
Буџетските ограничувања, пак, ги попречија напорите на владата да го промовира туризмот. 
Веб-страницата на Министерството за трговија и индустрија не е ажурирана веќе некое време, а властите презедоа малку конкретни чекори оваа година, наместо да објават водич за посетителите.
„Недостатокот на средства за туризмот доведе до недостаток на реклама. 
Сепак, општините треба да го сторат тоа“, рече директорот на туристичкиот сектор на министерството, Бујар Куќи.
Во меѓувреме, можностите остануваат во голема мера неискористени.
„Косово има многу туристички места кои сé уште не биле разгледани со својот туристички потенцијал, поради блокадата на Брезовица, и недостатокот на инвестиции во албанските Алпи и планината Шара“, рече претседателот на косовското Туристичко здужение, Зеке Чеку. 
„Во моментов Косово не може да развие квалитетен зимски туризам.“
„Иако имаме многу убави места, надлежните институции не можат да ги користат природните ресурси и да управуваат со истите“, додаде тој.
Бедри Милаку, кој работеше со години во секторот, вели дека на Косово му треба силна посветеност од владата со цел да го покрене туризмот.
„Климата и прекрасната природа на Брезовица, Албанските планини и Шара, го прават Косово многу атрактивно за странските туристи и зимскиот туризам е една од главните атракции со потенцијал за развој“, рече тој.
Газменд Пуља, експерт за туризам, даде понадежен тон.
„Туризмот во Косово треба да биде поврзан и испреплетен со вообичаените регионални туристички понуди, како во Албанија, Црна Гора и Македонија, што може да создаде регионално поширока и побогата меѓународна туристичка дестинација“, рече Пуља.
„Косово има предности во споредба со регионалните земји, со значителни нијанси во планинскиот туризам, особено зимскиот туризам и спортовите“, рече поранешниот министер за трговија и индустрија, Љутфи Жарку.
„Минатата година во Косово беше организиран состанок на Американското туристичко општество, што е добар чекор во промовирањето на нашиот туризам“, рече тој. 
„Косово може да биде важна туристичка дестинација бидејќи нашите главни туристички области се поблизу до границите со нашите соседи, така што прекуграничниот туризам може исто така да се развие.“
