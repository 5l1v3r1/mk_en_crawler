06/04/2010
(Балтик бизнис њус - 06/04/10;
Dnevnik.bg - 05/04/10;
Еурактив - 02/04/10;
Светска банка - 01/04/10)
Најновите членки на ЕУ започнаа да заздравуваат од светската криза во втората половина од 2009 година и се очекува да го вратат растот оваа година, се вели во новиот извештај на Светската банка од четвртокот (1-ви април).
Извештајот предупредува дека заздравувањето ќе биде во најдобар случај умерено.
Познати како ЕУ10, поранешните комунистички држави во блокот од 27 држави се:
Бугарија, Чешка, Естонија, Унгарија, Латвија, Литванија, Полска, Романија, Словачка и Словенија.
„Дури во втората половина од 2011 година реалниот БДП ќе се врати на своето предкризно ниво, а во 2013 или 2014 година во повеќето држави конкретното производство ќе го надмине јазот наспрема потенцијалното производство“, се вели во извештајот.
Регионот беше тешко погоден од светската финансиска криза меѓу пазарите во развој.
Како резултат на тоа, десетте економии остварија пад од 3,6 отсто во просек минатата година, објави Светската банка, потпирајќи се на последните владини прогнози.
Полска беше единствената држава во групата што достигна позитивен раст на реалниот БДП во 2009 година.
Економиите во регионот на ЕУ10 се предвидува да остварат просечен раст од 1,6 отсто оваа година и 3,6 отсто во 2011 година.
Ако се случи тоа, десетте држави ќе ги престигнат 15-те држави кои влегоа во Унијата до 2004 година, вели банката.
Темпото на заздравување ќе варира низ десетте држави, одразувајќи ги различните првични услови во времето кога биле погодени од кризата, како и шоковите доживеани како резултат на нивната политика на одговор на кризата.
„Додека во светската економија во тек е обновата, изгледите за регионот на ЕУ10 остануваат неизвесни“, рече Каспар Рихтер, висок економист на банката за Европа и Централна Азија и главен автор на извештајот.
„Невработеноста е сé уште во пораст и се очекува да падне дури во 2011 година.“
Стапките на невработеноста во ЕУ10 се зголемија од 6,5 отсто во јуни 2008 година на 9,5 отсто во јануари 2010 година, зголемувајќи го бројот на невработените од 2,9 милиони на 4,6 милиони луѓе, соопшти банката.
Сликата е дури и полоша меѓу лицата на возраст од 15 до 24 години, со оглед на зголемувањето на стапката на невработност кај оваа група во текот на истиот период.
Шансите за вработување на лицата со основно образование и малку работно искуство се очекува да останат мали и во текот на следните неколку години, објави Светската банка.
Истата истакнува и дека во јануари 2010 година невработеноста на машката популација била поголема отколку на женската популација во сите земји на ЕУ10.
Романската влада беше единствената меѓу десетте држави која не очекува стапката на невработеност на државата оваа година да ја надмине онаа од 2009 година.
„За континуирано заздравување, владите треба да се вратат на старите прашања кои постојано ги прогонуваат“, вели банката, истакнувајќи дека владите мора да станат „помали и попаметни“.
