04/10/2010
(Ворлд булетин, Агенција Анадолу, Заман, Софиска новинска агенција, Софија ечо, Dnevnik.bg, 24 Часа - 04/10/10)
Турскиот премиер Реџеп Тајип Ердоган допатува во еднодневна работна посета на Софија во понеделникот (4-ти октомври), на покана од својот бугарски колега Бојко Борисов.
Турскиот водач беше придружуван од главниот преговарач на земјата со ЕУ, Егемен Багис, како и од државниот министер Фарук Челик, министерот за енергија Танер Јилдиз, и министерот за транспорт, Бинали Јилдирим.
Во интервјуто за софискиот весник со голем тираж „24 Часа“ во понеделник, Ердоган ги наведе регионалните и меѓународните настани, исто така политичките, трговските и економските прашања, како некои од темите на агендата на неговите разговори со Борисов.
Начините за зајакнување на соработката на двете земји во конкретни сектори, како што се енергетскиот, транспортниот и туристичкиот сектор, исто така, ќе бидат дискутирани за време на посетата, наведе тој.
„Ние сме сојузници и нашата мултилатерална соработка, без сомневање, придонесува за регионалната стабилност на Балканот“, изјави Ердоган за „24 Часа“.
Гасоводот Набуко, можното вклучување на Бугарија во турско-грчко-италијанскиот проект за гасно поврзување, или изградбата на одделен директен гасовод меѓу двете земји, беа некои од прашањата што се очекуваше да бидат дискутирани во детали на состанокот на Јилдириз со бугарскиот министер за енергија, Трајчо Трајков.
Во изјавата пред неговото заминување за Софија, осум месеци по посетата на Борисов на Анкара на крајот од јануари, Ердоган изрази надеж дека одлуката за изградба на брана во пограничниот регион меѓу двете земји ќе биде донесена во понеделник.
Ердоган, исто така, ги критикуваше круговите во Бугарија кои инсистираат на тоа дека Софија мора да ја блокира кандидатурата на Турција за ЕУ, ако земјата не плати милијарди евра надоместок за имотот на етничките Бугари, кои биле протерани од Отоманската империја пред скоро еден век.
„Според спогодбата за пријателство меѓу Турција и Бугарија, потпишана во Ангора во 1925 година, прашањето го најде своето решение откако двете партии ги повлекоа своите тврдења за периодот 1912-1925 година“, рече Ердоган.
Потсетувајќи дека Турција го поддржува приемот на својот северен сосед во НАТО во 2004 година, тој рече дека очекува реципрочна поддршка од Софија за кандидатурата на неговата земја за пристапување во Унијата, во согласност со принципите на солидарност во евроатланската заедница.
Влезот на Бугарија во ЕУ во 2007 година доведе до зголемување на билатералната трговија -- која кулминираше со повеќе од 3,6 милијарди евра на крајот од годинава, пред да падне на скоро 3 милијарди евра во 2008 година, според Ердоган.
Намалувањето на трговскиот обем меѓу двете земји минатата година беше резултат на глобалната финансиска и економска криза, рече тој, додавајќи дека очекува бројките да се поклопат со оние од 2007 година за неколку месеци.
„Ќе го достигнеме тоа ниво до крајот на оваа година“, Агенцијата Анадолу ја цитираше неговата изјава.
Ердоган, исто така, требаше да се состане со Ахмет Доган, водачот на Движењето за правата и слободите, партија поддржана главно од бугарската заедница на етничките Турци, и главниот муфтија на муслиманите во Бугарија, Мустафа Алис Хачи.
