11/01/2010
Од Наташа Радиќ за Southeast European Times во Загреб -- 11/01/10
Иво Јосиповиќ -- 52-годишен професор по право и музички композитор -- постигна убедлива победа во вториот круг од претседателските избори во неделата (10-ти јануари) и стана трет претседател по независноста на земјата во 1991 година.
Јосиповиќ ќе ја преземе функцијата на 18-ти февруари.
Водач на опозициската Социјалдемократска партија (СДП), Јосиповиќ рече дека негови главни приоритети се да се бори против политичката корупција и да ја внесе Хрватска во ЕУ.
Прв социјалдемократ кој ја освои највисоката позиција во Хрватска, Јосиповиќ доби 60,3 отсто од гласовите, додека неговиот противкандидат, градоначалникот на Загреб, Милан Бандиќ, освои 39,7 отсто.
Одѕивот на гласачите, според Државната изборна комисија, беше 50,28 отсто од гласовите.
Јосиповиќ, кој верува дека е водач кој може да го здружи народот, вети дека ќе работи за „праведна и некорумпирана Хрватска“.
„Ова е празник на демократијата и новата правда и победа на чесниот, работлив народ на оваа држава.
Ова е премиера на една симфонија вечерва во Хрватска и ќе се повтори по пет години“, рече Јосиповиќ, кој дипломирал на музичката академија.
Додека говореше, неговите партиски колеги и поддржувачи викаа:
„Иво!
Иво!“
Бандиќ, кој некогаш беше колега на Јосиповиќ во СДП, се кандидираше како независен кандидат.
Иако разочаран, тој му честираше на новоизбраниот претседател.
„Јас сум прв независен кандидат досега кој влегол во вториот круг од изборите и овие скоро 900.000 гласови се важен политички капитал“, рече Бандиќ, додавајќи дека е можно да ја искористи оваа поддршка за да формира нова партија.
„Се враќам на работа утре, но сигурен сум дека ќе успеам да ја оправдам довербата која ми ја дадоа 900.000 луѓе.“
Актуелниот претседател Стипе Месиќ му честиташе на својот наследник велејќи дека со Јосиповиќ, „европската визија на Хрватска победи“.
„Тој ќе мора напорно да работи за иднината на Хрватска и првите задачи што го чекаат се членството во ЕУ и реформите и добрите односи во регионот и со нашите соседи.
„Јас ќе помогнам колку што можам“, рече Месиќ.
Тој е првиот државен водач во историјата на Хрватска кој по оваа позиција се пензионирал.
