10/11/2012
Ивана Јовановиќ за Southeast European Times во Белград -- 10.11.12
Нерегуларностите во секторот на игрите на среќа во Србија ја чинеа земјата најмалку 30 до 50 милиони евра годишно во изминатите четири години, што ги поттикна водачите во дејноста и операторите на игрите на среќа, да повикаат на поголем надзор.
Новата влада која дојде на власт оваа година го укина одделот кој раководеше со игрите на среќа и го стави секторот под контрола на Републичката даночна администрација.
Влајко Сениќ, државен секретар во Министерството за финансии и економија, се состана со претставниците на секторот на игри на среќа на 17-ти септември и се согласи дека има потреба за реформи во дејноста. 
Тој изрази волја за соработка и рече дека очекува предлози во оваа област за прописите и подобрувањата.
„Би сакале да веруваме дека, конечно, имаме позитивни сигнали од министерството и дека некои експерти ќе почнат да работат на прописите и контролата на игрите на среќа во Србија“, рече заSETimesМирјана Ачимовиќ, претседателка на комитетот за одговорно играње игри на среќа во Европската федерација за игри на среќа и забава.
Иако Србија има значително поголемо население отколку нејзините соседи, нерулираната активност ја остави земјата со најниски приходи од игрите на среќа во регионот.
Според белградската Јакта, асоцијација на организатори на игри на среќа, овластени техничари и производители на опрема за игрите на среќа, годишните приходи на Србија од автоматите за игри на среќа, изнесуваат 45 милиони евра.
Во Хрватска, која има скоро половина помалку население, автоматите за игри на среќа носат приходи од скоро 90 милони евра годишно. 
Во Македонија, каде што населението е помалку од третина од она на Србија, приходите од автоматите за игри на среќа изнесуваат 120 милиони евра. 
Експертите во оваа индустрија велат дека недостигот на легислатива за контрола, мониторинг системи и технички стандарди, се меѓу причините што Србија заостанува зад своите соседи во приходите од игрите на среќа. 
Исто така, постои значителна сива економија во игрите на среќа, која претставува нефер конкуренција.
„Акумулираните пари во сивата област се огромни“, рече Ачимовиќ за SETimes.
Ачимовиќ рече дека непроверениот софтвер, нерегистрираните работници и неплатените даноци и давачки се значителен дел од проблемот.
„Друг [проблем] е онлајн обложувањето, каде што светски водечките претпријатија даваат услуги за нашите граѓани, иако немаат лиценца и не плаќаат давачки и даноци, но им наштетуваат на луѓето кои учествуваат во овие игри, предизвикуваат милионски штети во буџетот на државата, а се и нефер конкуренција“, рече Ачимовиќ.
Таа додаде дека регулирањето на квалитетот на процесите на обложување и институциите, може да водат до 10-кратно зголемување на приходите во овој сектор, во рок од три години. 
Aчимовиќ препорача мерки какви што презедоа другите земји, вклучително и независни лаборатории за тестирање на опремата и увид во реално време во работењето и обложувањето во казината.
Српскиот закон за игрите на среќа е претежно во согласност со ЕУ, но дава само рамка. 
Недостасуваат конкретни правила и прописи.
„Бројни модели и некои добри решенија за оваа област се веќе пронајдени и Србија не мора да создава ништо ново“, рече за SETimesАна Колесан, адвокатка во Ковачевиќ-Колесан. 
„Земјата може да употреби еден од моделите или да комбинира неколку. 
Хрватска е добар пример, особено кога станува збор за усогласувањето меѓу законот за игрите на среќа и кривичниот законик.“
Колесан објасни дека српскиот кривичен законик има само едно кривично дело поврзано со игрите на среќа, со кое се казнуваат оние што се виновни за неовластено организирање игри на среќа. 
Казната е помала од три години затвор, или, како алтернатива, парична казна. 
Во Хрватска казната за истото кривично дело изнесува и до осум години затвор и нема опција за парична казна.
„Бенефициите од новите мерки се бројни“, рече Колесан. 
„Државниот буџет ќе се зголеми, ќе се води борба против овој криминал, особено во областа на перењето пари, кое обично го следи овој сектор, конкурентите ќе бидат лојални и, во најмал случај, влијанието врз младите и ризичните групи ќе биде многу поголемо со оглед на тоа што регулираните системи ретко имаат негативно влијание.“
Операторите на игрите на среќа велат дека подобрената контрола на дејноста ќе му помогне на бизнисот.
„Ако имаме прописи како што имаат државите на ЕУ, сивата економија ќе биде помала и ние ќе имаме повеќе шанси за подобар профит, повеќе работодавачи и подобри услови за нив“, рече за SETimesМилија Танасковиќ, директорка на БеоГејминг.
