27/04/2007
(AП, АФП, Насдак, ББС, Гардијан, Ајланд онлајн, Њу Анатолијан, Заман, Турски дневни вести - 27/04/07; AФП, ФT, AКI - 26/04/07)
Владејачката Партија на правдата и развојот (АКП) работи на обезбедување на потребното двотретинско мнозинство за својот претседателски кандидат Абдула Ѓул, пред првиот круг од гласањето во парламентот во петок (27-ми април).
Единствениот противкандидат за местото на актуелниот претседател Ахмет Неџдет Сезер е дисидентот од АКП, пратеникот Ерсонмез Јарбај, но за него се вели дека нема шанси да го победи Ѓул, кој е сега министер за надворешни работи.
Според уставот, кандидатот мора да добие поддршка од најмалку 367 гласови од сите 550 членови на парламентот за да победи во првиот круг. 
Ако првиот круг не даде победник, вториот круг ќе се одржи в среда, кога повторно ќе се бара двотретинско мнозинство.
Ако никој од кандидатите не го обезбеди потребното ниво на поддршка, на 9-ти мај ќе се одржи трет круг од изборите, кога ќе биде доволно просто мнозинство, или 276 гласачи. 
Ако тоа не се случи, четвртиот и последен круг од гласањето според истите правила на просто мнозинство ќе се одржи на 15-ти мај, еден ден пред да истече седумгодишниот мандат на Сезер.
АКП, која има 353 места во парламентот, вклучувајќи го и претседателското, во четвртокот изгледаше убедена дека Ѓул ќе може да победи уште во првиот круг во петок, и покрај плановите на главната опозициска Републиканска народна партија (ЦХП) за бојкот на изборите.
„Според мене, сé е многу јасно“, изјави претседателот на парламентот Булент Аринч за новинарите. 
„Овој парламент комотно ќе го избере 11-тиот претседатели на Турција.“
ЦХП, која има 152 пратеници во парламентот и сака следниот претседател да биде избран по предвремените парламентарни избори, предупреди дека ќе ги оспори резултатите пред Уставниот суд во случај помалку од 367 пратеници да присуствуваат на парламентарната седница во петок.
Но, Аринч инсистираше на тоа дека вообичаениот кворум од една третина, или 184 пратеници, ќе биде доволен за тој да ја отвори седницата.
Правните експерти го поддржуваат тој став, велејќи дека аргументот на ЦХП за поништување на изборните резултати нема вредност.
Премиерот Реџеп Тајип Ердоган, водачот на АКП, ги повика сите пратеници да присуствуваат на седницата во петок.
„Ги повикувам сите избрани пратеници... 
да дојдат и да ја остварат својата демократска политичка должност. 
Ние се соочуваме со еден од најважните денови во нашиот демократски живот“, Ројтерс ја цитираше неговата изјава.
Кампањата на опозицијата ја одразува загриженоста помеѓу секуларните Турци дека владејачката АКП, која ги има своите корени во политичкиот ислам, ќе ги преземе сите клучни државни позиции. 
И покрај тоа што АКП постојано го негира тоа, секуларистите стравуваат дека партијата има скриена религиозна агенда.
Во обид да ги смири овие стравувања Ѓул ветува уште од својата номинација во вторникот дека ќе ги почитува принципите на секуларизмот и ќе биде претседател на сите граѓани, ако биде избран.
„Јас сум лојален на републиката, на секуларизмот, на принципите на демократската, социјална држава управувана според законот, како што стои во основата на уставот“, рече тој во интервјуто објавено во весникот <I>Mилијет</I> во четвртокот.
Секуларистите, исто така, стравуваат дека по неговото искачување на претседателското место -- претежно церемонијална функција, освен клучните надлежности за ставање вето -- АКП ќе ги обнови своите напори за укинување на забраната за носењето муслимански шамии. 
Истата им забранува на турските жени да носат шамии во кампусите и јавните канцеларии.
Сопругата на Ѓул, Хајруниса, носи шамија, како и сопругите на Ердоган и Аринч. 
Ѓул оваа недела рече дека изборот на неговата сопруга претставува лично претпочитање и дека тоа треба да се почитува.
