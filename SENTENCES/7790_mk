13/04/2013
Мики Трајковски за Southeast European Times во Струга -- 13.04.13
Македонската невладина организација Ауреола и албанското Здружение на жени со социјални потреби, ги здружуваат силите за развој на туризмот на Охридското Езеро. 
Со зголемувањето на бројот на туристи, двете држави се надеваат дека ќе создадат посилни културни врски меѓу жителите од двете страни на езерската граница.
„Сакаме да го подобриме имиџот на регионот, да помогнеме во создавањето стратешка визија за економскиот и социјалниот развој, да ја подобриме економијата и прекуграничната соработка“, рече за SETimes Бајана Чевели, претседателка на Здружението на жени со социјални потреби, со седиште во Драч.
Нурие Жаку, проект-координатор, вели дека Македонија и Албанија, заеднички ќе го промовираат Охридското Езеро на познатите европски саеми.
„Нашата главна цел е да се рекламираме на туристичките саеми во Лондон и Минхен. 
Имаме многу да понудиме, а само малку луѓе знаат за тоа“, рече Жаку за SETimes.
Рухије Суља, претседателка на невладината организација Ауреола, изјави за SETimes дека подобрата промоција и поголемиот број туристи ќе ги зајакнат и локалните економии.
„Тука туризмот трае само два месеци, што е кус период за жителите на Охридското Езеро да живеат од туристичките приходи. 
На регионот му треба туризам што ќе трае неколку месеци во текот на годината, што ќе има влијание врз економиите и локалните економии [на двете земји]. 
Недостасува само добра инфраструктура, нешто што мора да се подобри“, рече Суља.
Невладините организации, исто така, имаат за цел да ги подобрат односите меѓу македонските и албанските жени преку ракотворби и специјалитети.
Во Калишта, Македонија, ќе биде отворен ресторан со национални јадења, во кој на туристите ќе им се нудат локални специјалитети.
Владо Суклоски, туристички работник од Охрид, се согласува дека Албанија и Македонија треба да го подигнат нивото на соработка во туризмот.
„Добар знак за позитивната насока е дека има сé поголем број Македонци кои летуваат во Албанија и Албанци кои одат таму. 
Што повеќе се отвора Албанија, интересот за соработка е поголем“, рече Суклоски за SETimes.
Суклоски вели дека локалните власти во градовите на двете страни од границата треба да се здружат во промовирањето на езерото на странските пазари.
Албанските тур-оператори, претставниците на Албанската туристичка асоцијација и новинарите од албанските медиуми неодамна ги посетија Охрид и Струга за да се запознаат со туристичките понуди во Македонија.
Како иницијативите за соработка ќе го унапредат туризмот во регионот? 
Кажете ни ги вашите размислувања во коментарите.
