08/03/2005
ХАГ, Холандија -- Поранешниот началник на Генералштабот на Југословенската армија во понеделникот (7-ми март) му се предаде на Трибуналот на ОН, каде што ќе му се суди за злосторствата спроведени во Босна и Херцеговина, Хрватска и Косово во периодот помеѓу 1993 и 1998 година. 
Генерал Момчило Перишиќ е обвинет по 13 точки за злосторства против човештвото и прекршување на законите и обичаите на војувањето. 
Обвинителите тврдат дека тој знаел за плановите на командантите на босанските Срби за спроведување на акција на „прогон, присилно пренесување и убиства“ на Муслиманите во Сребреница, но не ги спречил истите. 
Перишиќ, исто така, ќе одговара и за нападите на цивили во Загреб и Сараево. 
Прелиминарното сослушување се очекува подоцна оваа недела. 
Во Белград министерот за српската државна администрација, Зоран Лончар, рече дека очекува сите хашки обвинети што се наоѓаат моментно на српска територија да му се предадат на Трибуналот на ОН.
Исто така во понеделникот, главната обвинителка на МКТЈ, Карла дел Понте, за Ројтерс изјави дека српските власти знаат точно каде се наоѓа Ратко Младиќ и можат да го уапсат „за неколку часа“. 
Таа рече дека Младиќ сé уште ја ужива поддршката на поранешните високи воени офицери, но додаде дека поддршката за него е намалена од убиството на премиерот Зоран Ѓинѓиќ во 2003 година. 
(Политика - 08/03/05; Ројтерс, АП, АФП, ББС, Блумберг Танјуг, Веб-страница на МКТЈ, Бета - 07/03/05)
