13/07/2011
Бедрана Калетовиќ за Southeast European Times во Сараево – 13.07.11
Дорис Драгиќ и Дорис Рагуз, двете 16-годишни, одат во средно училиште во градот Столац во јужна Херцеговина.
Иронично, двете тинејџерки имаат часови во истата зграда, но одат во различни училишта.
Драгиќ учи во училиште кое ја следи училишната програма на БиХ, додека нејзината имењачка избра да оди на училиште кое ја следи образовната програма на Хрватска.
Второто одржува часови и настава за хрватскиот јазик и историја.
Таквите „двојни училишта“ се образовен феномен кој е резултат на нерешените политички односи меѓу Хрватите и Бошњаците во деловите од земјата со значително хрватско население.
Училиштата имаат одделни влезови, еден за Бошњаците и еден за Хрватите, и часовите се одвиваат во различни смени.
Присуство на учениците во училиштето што не е нивно не е дозволено и се казнува.
Истото важи и за социјализацијата за време на одморите меѓу часовите.
Но, многу работи ги поврзуваат двете Дориси, како што е истиот вкус за музиката, но со оглед на малата или никаква комуникација на училиште, тие едвај знаат нешто една за друга.
Всушност, тие се знаат само како минувачи и немаат желба да се социјализираат по училиште.
„Таа оди во бошњачко училиште, има свои пријатели и тие зборуваат на нивни јазик, одат на различни места, така што нема причина да бидеме пријатели.
Подобро е вака, колку помалку се социјализираме, толку помалку проблеми ќе имаме“, рече Дорис Рагуз.
Дорис Драгиќ, спротивно на тоа, вели дека учениците од различни училишта може да поминуваат време заедно, но ретко го прават тоа.
„Никој не ви забранува да се социјализирате, но [ако го правиме тoа] не знам за што би зборувале.
Ќе одам на универзитет во Сараево, а тие од хрватското училиште најчесто одат [на универзитетите] во Хрватска“, рече Драгиќ.
Низ цела БиХ има околу 58 двојни училишта, каде што генерации ученици стекнуваат менталитет „ние наспрема тие“.
„Инвестирано е толку многу време и пари, но поделбата е сé поголема.
Новите генерации честопати не знаат за деловите од земјата во кои живеат другите“, рече за SETimes преставничката на фондацијата Шулер Хелфен Лебен, Аида Вехабовиќ.
Крајниот резултат од ваквиот систем е тоа што младите луѓе се воспитуваат како националисти и шовинисти, објаснува Вехабовиќ.
Политичките партии се главни поддржувачи на поделбата во образованието и статус квото, и покрај јавното прокламирање дека ваквата состојба на работите е непожелна.
Всушност, изјавата на поранешната министерка за образование на кантонот Централна Босна, Грета Куна, дека „јаболката и портокалите не треба да се мешаат, како што не треба да се мешаат и бошњачките и хрватските деца“, е сé уште актуелно упатување.
Социологот Аднан Омербашиќ предупредува дека целите на оние кои ја продолжуваат статус кво состојбата се пострашни.
„Учениците ќе бидат гласачи за неколку години.
Манипулирањето со некого во тинејџерските години не е тешко;
на подолг рок создавате гласачи кои потсвесно ќе ја поддржуваат вашата политичка позиција, дека сите што се поразлични се непријатели и треба да се избегнуваат.
Тоа е фатално за иднината“, рече Омербашиќ.
Не може да се негира дека системот потхранува недоверба и омраза.
Истиот создава плодна почва за идни конфликти.
„Политизацијата на образованиот систем е една од клучните социјални бариери ...
Но, јас сум охрабрен дека младите луѓе ги надминуваат наметнатите бариери преку својата креативност и нивната желба за социјализација, иако [процесот] се движи бавно“, рече министерот за образование на БиХ, Дамир Масиќ, за SETimes.
