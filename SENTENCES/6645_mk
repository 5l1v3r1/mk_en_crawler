06/01/2012
Мухамет Брајшори и Ивана Јовановиќ за Southeast European Times во Приштина и Белград -- 06.01.12
Драгиша Станковиќ (49) живее во село во близина на Гњилане, во источно Косово, и работи во трговски бизнис.
Дел од неговата работа се и патувањата најмалку еднаш неделно за Врање, во Србија.
Поради новоспроведениот договор за слободата на движењето, Станковиќ ги менува своите регистарски таблички, секојпат кога ја преминува границата во Кончуљ.
„Не се осмелувам да возам во Косово со српски регистарски таблички и да возам во Србија со косовски таблички, морам да плаќам големи [трошоци за осигурувањето]“, рече тој за SETimes.
Косовските граѓани кои влегуваат во Србија плаќаат 105 евра за осигурување по патнички автомобил месечно, додека камионите и автобусите плаќаат 263 евра месечно.
Српските камиони што влегуваат во Косово плаќаат 160 евра месечно за осигурување, а српските патнички автомобили плаќаат 120 евра месечно.
„Србите, [и] Албанците се жалат за фактот дека во иднина, за да ја преминат административната линија, тие ќе мора да плаќаат големи суми пари“, рече за SETimes градоначалникот на Митровица, Крстимир Пантиќ.
Многумина се чувствуваат ограничени во своето движење, но сега поради финансиите.
Драган Јовановиќ, Србин од Грачаница, се врати од одмор во Врање минатата недела.
Тој рече дека договорот го направил неговиот живот многу потежок, од финансиски аспект.
„Тие рекоа дека ова ќе им овозможи подобар живот, но каков е тој подобар живот кога морате да плаќате најскапо осигурување во Европа?“, рече Јовановиќ за SETimes.
Тој рече дека ќе мора да ги намали своите патувања во Србија.
„Не можам да си ги дозволам овие цени.“
Но, и покрај трошоците, некои гледаат бенефиции од договорот за слободата на движењето.
„Сега ќе можам да ги поканам моите пријатели од Приштина да ме посетат во Прешево -- тие не можеа да го направат тоа претходно“, рече за SETimes студентот Артон Јашари.
Според договорот, оние што поседуваат косовски документи можат да патуваат за Србија за првпат од 1999 година.
Оние кои мораа да патуваат пред спроведувањето на договорот на 26-ти декември мораа да добијат специјални дозволи од српското Министерство за внатрешни работи, процедура што одземаше време.
Експертот за европска интеграција, Албер Гаши, рече за SETimes дека двата тима од дијалогот треба да постигнат договор за осигурителниот договор.
„Мислам дека беше нереално да се наметне оваа цена за осигурувањето -- таа е огромна [во споредба со] висината на платите на двете страни.
Но, прашањето е регулирано бидејќи во минатото се случија многу сообраќајни несреќи и ниту едно осигурително претпријатие не ја преземаше одговорноста поради не постоењето на осигурителна шема“, рече Гаши.
„Кога говориме за интересите на граѓаните во Косово, како српски, така и албански, мора да се најде соодветно решение, кое ќе ги ослободи, а нема уште повеќе да ги компромитира“, рече за SETimes заменик-претседателот на српската Парламентарна комисија за Косово, Дејан Раденковиќ.
Шефот на белградскиот преговарачки тим, Борислав Стефановиќ, рече дека наскоро ќе биде постигнат технички договор меѓу претпријатијата во Србија и Косово, што треба да го олесни взаемното признавање на осигурувањето.
Според тие услови, на пример, возило осигурено во Србија може да се вози во Косово без дополнителни трошоци.
„Целта на мерките не е да се спречи движење на луѓето со високите цени, напротив, целта е да се дозволи слобода на движењето“, рече Стефановиќ.
