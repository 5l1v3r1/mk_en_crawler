26/12/2012
Игор Јовановиќ за Southeast European Times во Белград -- 26.12.12
Во обид за запирање на тешката економска криза, српските власти усвоија буџет за 2013 година од 9 милијарди евра, кој вклучува амбициозни напори за кратење на дефицитот на државата на половина.
Економските експерти изјавија за SETimes дека имаат сомневања околу планот, кој зависи од проектираниот раст на извозот од околу 25 отсто, на 11 милијарди евра.
Фабриката за автомобили Фиат во Крагуевац и рафинеријата за нафта Пенчево, имаат клучни улоги во владината цел за намалување на буџетскиот дефицит на 3,6 отсто од БДП.
Фабриката за автомобили започна со извоз на „фиат 500Л“ претходно оваа година и очекува да произведе 110.000 до 180.000 автомобили во 2013 година.
Рафинеријата во Панчево беше повторно отворена во ноември, по проектот за модернизација.
„Извозот на автомобилската индустрија во Крагуевац ќе достигне вкупна вредност од најмалку 1,5 милијарди евра, а ние се надеваме дури и на 2 милијарди, додека извозот од рафинеријата се проценува на 600 до 800 милиони евра“, рече министерот за финансии и економија, Млаѓан Динкиќ.
„Ќе биде клучно за српската економија буџетскиот дефицит да биде преполовен, економијата да има подобра ликвидност и да се обезбеди раст на извозот.“
Махмут Бусатлија, соработник во Институтот за економски науки, рече дека се сомнева оти планот на владата може да се реализира.
„Потребна е неверојатна фискална дисциплина за да се дојде до планираните приходи, што значи дека ќе биде многу тешко да се спроведе планот“, рече Бусатлија за SETimes.
Павле Петровиќ, претседател на Фискалниот совет, независно државно тело кое одговара пред српскиот парламент, рече дека ќе биде тешко да се преполови буџетскиот дефицит следната година, и покрај строгите мерки на штедење на владата.
„Нашата дилема е дали владините мерки се доволни за намалување на дефицитот на 3,6 отсто од БДП.
Нашите проценки велат дека овие мерки нема да бидат доволни.
Гледаме празнина од околу 250 милиони евра, за кои дефицитот ќе биде повисок и ќе сочинува 4,3 отсто од БДП, рече за SETimesПетровиќ, велејќи дека големиот јавен долг е сериозна опасност за државата.
Долгот порасна на 17,5 милијарди евра и економистите велат дека во првите 130 дена од новата влада истиот се зголеми за околу 2 милијарди евра -- еднакво на 186 евра на секунда.
Динкиќ вели дека државата планира да го намали странскиот долг, откако беше принудена да земе заем за да обезбеди исплата на пензиите и платите.
„Ќе го намалиме јавниот долг со продажба на јавниот имот кој се користи нерационално.
Ќе ја намалиме потребата за заеми“, рече Динкиќ.
Но, Бусатлија вели дека намалувањето на странскиот долг бара раст на производството.
„Србија мора драстично да штеди“, рече Бусатлија.
„Ако штеди пари, тоа ќе се одрази негативно на производството, а тоа, од друга страна, ќе резултира со понатамошно губење на работни места.
Тоа не е сценарио во корист на Србија.“
