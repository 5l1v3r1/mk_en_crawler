09/11/2012
Сафет Кабашај и Бојана Миловановиќ за Southeast European Times во Приштина и Белград -- 09.11.12
Новото поглавје од дијалогот за нормализација на односите меѓу Косово и Србија, кој започна во октомври, продолжи оваа недела во Брисел, со вториот состанок меѓу премиерите Хашим Тачи и Ивица Дачиќ, со кој посредуваше високата претставничка на ЕУ, Кетрин Ештон.
Првичните жестоки противења од двете опозициски партии, Косовската демократска лига (ЛДК) и Алијансата за иднината на Косово (ААК), сега се намалени, со што Движењето Самоопределување (Ветевендосје!) остана единствен сериозен противник на дијалогот.
„Овој дијалог е неправеден бидејќи Србија никогаш не побара извинување, ниту ги врати исчезнатите лица, ниту плати за воените штети, ниту ги врати банкарските и пензиските фондови и не ги предаде воените злосторници“, се вели во изјавата на Ветевендосје.
Србија сé уште контролира околу една четвртина од косовската територија, вели групата, додавајќи дека се противи на преговорите додека Србија не ја признае независноста на Косово.
И покрај нивната колеблива поддршка, ЛДК и ААК рекоа дека сите договори постигнати во дијалогот мора да се одобрат од парламентот, во согласност со резолуцијата за нормализација на односите со Србија, која беше усвоена на 18-ти октомври.
„Владата треба да поднесува извештаи до собранието [на] редовна основа, за највисоките национални институции да бидат информирани за исходот“, рече за SETimesЛутфи Хазири, висок член на ЛДК.
.
ААК смета дека нормализацијата на односите со Србија мора да се поддржи, посочувајќи дека партијата е подготвена да биде дел од преговарачкиот тим.
„Не можеме да бидеме само набљудувачи пред важните настани за државата и нашата иднина“, рече за SETimesБурим Рамадани, генерален секретар на ААК..
Во Србија опозицијата не ја прифаќа идејата за разговори.
Демократската партија на Србија (ДСС) го повика Уставниот суд да го одложи спроведувањето на договорите постигнати меѓу Белград и Приштина досега.
Петар Петковиќ, портпарол на ДСС, изјави за SETimes дека е важно судот да реагира што е можно поскоро.
„Ова е најважно државно прашање, така што Уставниот суд треба да му даде приоритет“, рече Петковиќ.
Тој рече дека одлуката на судот може да влијае на текот на разговорите меѓу Белград и Приштина и да има сериозно влијание на нивното продолжување.
Владините претставници и српскиот претседател Томислав Николиќ тврдат дека тие се обединети во својот став околу разговорите.
Тие велат дека односите треба да се решат на мирен начин, без да се поразува која било страна.
Преговорите за техничките прашања ќе се одвиваат истовремено со политичките разговори меѓу високите претставници.
Дејан Павичевиќ, шеф на српскиот преговарачки тим за техничките разговори, изјави заSETimes дека оперативното прашање кое се разгледува во моментов, претставува реализација и практично спроведување на договорот за интегриран граничен менаџмент.
„Следно на ред ќе биде прашањето на телекомуникациите, кое ќе биде дел од пошироките разговори во рамките на политичките преговори“, рече Павичевиќ.
