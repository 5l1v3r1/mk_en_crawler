20/12/2010
Од Мањола Хала за Southeast European Times во Тирана – 20/12/10
Наведувајќи ја како причина потребата за нова зграда на парламентот, албанската влада сака да го сруши едно од главните обележја на главниот град од времето на комунизмот. 
Парламентот го одобри потегот кон крајот на октомври, но се соочи со голем отпор од архитектите, опозициските партии и јавноста.
„Ние сме единствената земја со парламент кој се состои од група згради што се нефункционално поставени една од друга“, рече премиерот Сали Бериша на почетокот од ноември за време на првиот состанок на одборот за новата парламентарна зграда.
Постојниот парламентарен комплекс „не ги исполнува стандардите на парламентите во земјите на ЕУ или на оние од регионот“, рече претседателката на парламентот Џозефина Топали.
Областа која е избрана за новиот проект моментно ја користи албанскиот Меѓународен центар за култура, познат како „Пирамидата“ заради неговиот специфичен облик.
Зградата беше изградена набргу по смртта на комунистичкиот диктатор Енвер Хоџа и првично таму се наоѓаше музеј посветен на неговото владеење.
Но, по падот на режимот музејот беше затворен.
Владата тврди дека предлогот за рушење на пирамидата е економски мотивиран.
„Има 30.000 квадратни метри проценети на 2.000 евра за квадратен метар, што немаат никаква друга вредност освен „носталгија по Енверизмот“,“ рече Бериша за време на состанокот на одборот минатиот месец.
Заменскиот објект ќе ги смести парламентот и Врховниот суд, според владините планови.
Партиите од опозицијата се здружени против идејата, и велат дека објектот претставува важно обележје и не смее да се сруши.
Исто така, многу архитекти го критикуваа предложеното рушење. 
Според Макс Вело, зградата има „архитектонска вредност како по големина, така и по форма, и има добро координирана зелена површина околу“.
Тие велат дека за новата парламентарна зграда треба да се одбере друга локација.
Форумот за заштита на историското наследство на Албанија започна граѓанска петиција која подоцна ќе му биде претставена на претседателот, како и на домашни и меѓународни организации.
Петицијата се спротивставува на рушењето на зградата која се квалификува како историска, според Артан Шкрели, член на форумот. 
Пирамидата висока 22,6 метри, беше ставена на листата на културно наследство во 2003 година.
