17/10/2006
Од Игор Јовановиќ за Southeast European Times во Белград -- 17/10/06
Претседателите од земјите во Југоисточна Европа во понеделникот (16-ти октомври) усвоија декларација во која ветуваат соработка во борбата против организираниот криминал и тероризмот.
Декларацијата беше потпишана по состанокот во српскиот воен комплекс во Караѓорѓево, на кој домаќин беше српскиот претседател Борис Тадиќ.
Декларацијата повикува на развој на способностите на разузнавачките служби, полицијата и судството, што ќе им овозможи да соработуваат и да разменуваат информации.
Потписниците се согласија да работат на постигнување договор за соработка на полицијата и да воспостават и развијат врски со телата на ЕУ задолжени за борба против организираниот криминал и тероризам, како и со НАТО.
Покрај тоа, претседателите се согласија да одржуваат траен дијалог на претседателско или владино ниво, да организираат состаноци на министерско ниво најмалку еднаш годишно и да одржуваат постојана соработка помеѓу експертите.
Претседателите на Албанија, Босна и Херцеговина, Црна Гора, Хрватска, Македонија, Романија и Србија ја потпишаа декларацијата, како и претставниците на бугарскиот претседател Георги Парванов, кој не можеше да присуствува.
Домаќинот на самитот Тадиќ ја истакна улогата што сиромаштијата ја има во порастот на организираниот криминал.
За криминалците „границите и другите бариери“ едноставно не постојат, им рече Тадиќ на новинарите.
Црногорскиот претседател Филип Вујановиќ ја искажа подготвеноста на неговата земја да даде придонес во потиснувањето на тероризмот и организираниот криминал.
Неговиот хрватски колега, Стипе Месиќ, ја поздрави можноста за институционализација на соработката во борбата против криминалот и тероризмот, велејќи дека тие претставуваат „голема опасност“ за регионот.
Претседавачот на претседателството на Босна и Херцеговина, Борислав Паравац, и албанскиот претседател Алфред Мојсиу се согласија дека тероризмот и организираниот криминал се регионални проблеми кои бараат заеднички одговор.
Македонскиот претседател Бранко Црвенковски рече дека „широката коалиција на организираниот криминал“ е активна во регионот, и дека е потребна соработка за да се порази.
Исто така, на настанот присуствуваше и комесарот за судство и безбедност на ЕУ, Франко Фратини.
Во изјавата за српската радиотелевизија тој рече дека „е постигнат голем напредок во Србија, особено во борбата против финансискиот и организираниот криминал“.
„Многу е важно процесот да продолжи и да се посвети особено внимание на екстремизмот, насилничката радикализација и законските мерки против екстремистичките групи во регионот“, рече Фратини.
