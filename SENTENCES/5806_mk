23/03/2011
Од Алакбар Рафоглу за Southeast European Times – 23/03/11
Помина една недела откако вооружени лица отворија оган врз еден од најобожуваните забавувачи во Турција, пејачот Ибраим Татлисес. 
Од полицијата велат дека ги испитуваат трагите кои го поврзуваат нападот со терористичката Курдистанска работничка партија (ПКК), која им се закануваше на курдските интелектуалци и јавни личности кои не се согласуваат со нејзините политики.
Осумнаесет луѓе се приведени во врска со случајот на Татлисес, вклучувајќи го и главниот осомничен, Абдула Учмак. 
Долгогодишен противник на Татлисес, тој наводно ја побарал услугата од наводниот атентатор, Ерсин Алтун и возачот Јунус Ајик.
Седуммина од притворените се претпоставува дека се членови на ПКК, додека тројца -- вклучувајќи го и адвокатот Русен Мамутоглу -- припаѓаат на прокурдската Партија на мирот и демократијата (БДП).
Извори од полицијата велат дека за време на истрагата во компјутерот на адвокатот биле пронајдени имејлови кои го поврзуваат пукањето со ПКК, и додаваат дека постојат докази за директни контакти помеѓу Мамутоглу и Учмак, како и детален план на болницата Маслак Ачбадем, каде што Татлисес добива терапија за раната од огнено оружје во главата.
Претходно, Учмак беше во затвор за два напади врз пејачот, во 1998 и 2003 година. 
Поранешната сопруга и поранешната девојка на Татлисес беа, исто така, застрелани и повредени во одделни инциденти од пред неколку години.
„Кој и да е мотивот, овој многу добро подготвен напад наведува на долготрајни врски“, рече Кемал Очак, полициски детектив-ветеран, од Истанбул. 
„Овие притворања бараат сериозна истрага“.
„Секако дека властите треба да обратат внимание на секој сигнал кој доаѓа од бунтовничките групи,„ рече тој, додавајќи дека сепак тие матни деловни зделки не треба да се запостават како уште еден можен фактор во пукањето. 
„Нашата полиција е многу добро обучена за истражување на ваквите случаи“, рече тој.
Татлисес, кој е вклучен во градежни бизиси и бизниси со ресторани, а дури и поседува сопствено автобуско претпријатие, беше меѓу неколкуте истакнати Курди кои присуствуваа на состанокот од висок профил со премиерот Реџеп Тајип Ердоган пред неколку месеци. 
Настанот помогна во промовирањето на реформската иницијатива на турската влада „курдско отворање“.
Јагмур Мелек, истражувачки новинар со седиште во Анкара, вели дека иако истрагите за турското бизнис подземје се вообичаени, случајот Татлисес е невообичаено сложен.
„Покрај тоа што е Курд, пејач, бизнисмен и сега политичка фигура, кој ќе се кандидира на изборите, Татлисес долго време е цел на криминалните групи. 
Сите врски што се покажаа досега во истрагата се истовремено уверливи и неуверливи“, рече тој.
Инцидентот, додаде Мелек, треба да биде потсетник дека неодамнешниот просперитет и развој на Турција не го елиминира нејзиното криминално подземје.
Џошуа В.Волкер, истражувач за Турција во Кралскиот центар на Универзитетот Брендеис за блискоисточни студии тврди: „Оваа приказна открива дека сé уште има тајни во турскиот бизнис, исто како и длабоката држава од која досега постоеше толку многу страв во Турција“, рече тој.
„Владата покажа подготвеност да преземе значајни дејства“, рече Волкер за SETimes. 
„Но, како и сите демократии, партиите на власт имаат сопствени бизнис изборни тела за кои се грижат и само времето ќе покаже колку е сериозна Турција во целина за борбата со подземјето на турската бизнис заедница.“
„Жално е што треба да се случи ваква криза за да се открие темната страна на турскиот бизнис, што е генерално сила за демократизација и растеж“, рече тој.
Состојбата на Татлисес е значително подобрена, според соопштението од болницата Маслак Ачибадем. 
Пејачот веќе почнал да слуша повторно музика, рекоа неговите лекари.
