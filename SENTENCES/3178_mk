05/09/2006
Од Берта Фониќи за Southeast European Times во Приштина -- 05/09/06
Во петокот (1-ви септември) церемонијата на промена на командата на силите на Косово (КОМКФОР), се одржа во штабот на КФОР во Приштина. 
Германскиот генерал-полковник Роланд Катер ја презеде команданта на КФОР од генерал-полковник Џузепе Валото.
Адмирал Хари Улрих, командант на Здружените сојузнички сили во Неапол, го истакна успехот на мисијата во текот на изминатата година, под раководство на Валото. 
Тој, исто така, ја нагласи еволуцијата што КФОР ја помина, унапредувајќи ја својата флексибилност на терен, „благодарение на решителноста на неговиот командант“.
Улрих, исто така, ги пофали напорите на Валото за подобрување на квалитетот на животот во Косово и зајакнувањето на довербата на јавноста во меѓународните сили. 
„Како резултат на тоа, народот на Косово го прифати генерал Валото во своите срца, а тој го прифати народот во своето срце“, рече тој.
Ултрих го препорача Катер како нов командант, велејќи дека „запознат со регионот поради неговата турнеја како бригаден командант во Призрен пред неколку години, генерал-полковник Катер ќе продолжи да го носи факелот на демократијата“. 
Улрих додаде дека силното водство на Катер и познавањето на регионот ќе му помогне да се соочи со големиот број барања во следните месеци.
Косовскиот претседател Фатмир Сејдиу, од своја страна, му рече на Валото дека за време на неговиот ангажман како командант на КФОР, „Косово помина низ клучни времиња и значителни предизвици, кои, благодарение на вашиот придонес, се успешно завршени.“
Валото рече дека оваа година беше една од најнапорните во неговиот живот, како човек и како војник. 
„Оваа задача во КОМКФОР беше најважното професионално искуство во целата моја долга воена кариера и јас сум горд што успешно ја завршив ... 
Ова беше извонредна можност да се работи за иднината на Косово.“
Ова е третпат Катер -- кој беше командант на 13-тата Дивизија на механизираната пешадија, распоредена во Лајпциг од септември 2003 година до минатиот месец -- да дојде во Косово и да даде свој придонес во напорите за градење мир во регионот.
„Можам да се потпрам на воените контингенти од 35 нации, кои го сочинуваат КФОР и да бидат гарант на мирот и стабилноста. 
Јас сум сосема убеден дека мирната иднина и развојот на оваа земја се единствено остварливи и возможни со силната волја и учество на сите граѓани“, додаде Катер.
КФОР се меѓународни сили предводени од НАТО, задолжени за воспоставувањето и одржувањето на безбедноста на Косово. 
Овие сили за спроведување на мирот влегоа во Косово на 2-ри јуни 1999 година под мандант на ОН, два дена по усвојувањето на резолуцијата 1244 на Советот за безбедност на ОН.
