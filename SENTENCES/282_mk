16/11/2009
(Разни извори -- 08/09/09 - 09/11/09)
Обвинителите во Бугарија поведоа истрага против неколку поранешни министри и шефови на државни агенции за нивна наводна вмешаност во корупција, проневера или други незаконски дела.
Највисоко рангиран меѓу нив е лидерот на најголемата опозициска Бугарска Социјалистичка Партија (БСП) и поранешен премиер Сергеј Станишев. 
На 3-ти ноември, главниот обвинител Борис Велчев побара од парламентот да му го одземе имунитетот на Станишев со цел да може да биде спроведена истрага против него во врска со исчезнатиот строго доверлив извештај кој му беше предаден минатата година.
„Против Станишев ќе биде покрената истрага за губење на документи и материјали со информации кои беа државна тајна“, како и за тоа што „заради невнимание, тој е причината за откривањето на информации кои претставуваа државна тајна“, се вели во соопштението на канцеларијата на Велчев.
Документот беше меморандум подготвен од страна на Државната агенција за безбедност (ДАБ) за „активностите на поединци и кругови кои вршеле деструктивно влијание врз работењето на министерствата и структурите на јавната администрација“.
Скандалот избувна минатиот месец кога актуелниот премиер Бојко Борисов соопшти дека поранешниот агент на ДАБ Алексеј Петров му го дал исчезнатиот извештај. 
Во согласност со одредбите за постапување со строго доверливите информации, Станишев требаше да го врати документот во посебниот оддел на советот на министри, но не го направил тоа. 
Не е јасно како Петров, кој му беше советник на поранешниот шеф на ДАБ Петко Сертов, стигнал до меморандумот.
Извесно време потоа, строго доверливиот извештај беше објавен на Интернет.
Тврдејќи дека го вратил извештајот во агенцијата за безбедност, поранешниот премиер негираше било какво незаконско дело, но рече дека самоволно ќе се откаже од имунитетот. 
Според софискиот обвинител Николај Кокинов, ќе биде спроведена истрага и против едно лице, блиско до Станишев, кое имало функција на посредник.
Потоа Борисов изјави за медиумите дека вкупниот број на строго доверливи документи со кои неговиот претходник не постапил во согласност со утврдените процедури е 11, меѓу кои еден за незаконските канали и друг за зголеменото енергетско влијание на Русија.
Овој потег против Станишев предизвика остри критики од претседателот Парванов, кој скокна да го брани неговиот наследник на лидерската позиција на БСП. 
Тој рече дека владата ќе поднесе тужба против поранешниот министер за „документ предаден во погрешни раце“, а не прави ништо за да ги фати подземните босови.
„Зошто владата не реагира вака брзо во борбата против босовите на организираниот криминал, кои станаа еден од симболите на бугарската транзиција“, рече Парванов на 9-ти ноември. 
„Не можам да се ослободам од чувството дека големите босови на мафијата се сеуште недопирливи“.
Борисов веднаш возврати. 
Тој го потсети претседателот дека бројот на исчезнати извештаи е 11, не еден, што фрла светло врз криминалните кругови кои го попречуваат функционирањето на државата и побара од него да не се меша во работата на обвинителството.
„Го следиме природниот тек на логиката: прво ќе ги фатиме крупните риби, а после ќе ги гониме ситните“, софискиот дневен весник Стандард го цитираше Борисов. 
„Да започневме со босовите, ќе признаевме дека Бугарија ја водеа шефовите на организираниот криминал, а не претходната тројна коалиција предводена од БСП. 
Не е ли така?
Ако Станишев биде прогласен за виновен, тој може да се соочи со затворска казна до три години.
Централно десничарската партија Граѓани за европски развој на Бугарија (ГЕРБ) освои голема победа на парламентарните избори во Бугарија на 5-ти јули за ветувањата дека ќе се бори против организираниот криминал и корупцијата кои веќе ја чинеа оваа балканска земја милиони евра замрзната помош од ЕУ.
Во изминатите четири месеци, Борисов и неговите министри открија голем број сомнителни договори склучени од членови на кабинетот на Станишев, а многу од нив веќе се предадени во канцеларијата на државниот обвинител. 
Досега изнесените факти посочуваат дека се исцрпени стотици милиони евра од буџетот како резултат на прекршување на одредбите за јавни набавки, преголемите цени за изградба или обновување или други шеми.
Само три дена откако Величев побара од парламентот да му го одземе имунитетот на Станишев, законодавството доби слично барање за поранешната министерка за труд Емилија Масларова на 6-ти ноември.
Против Масларова, исто така член на БСП, ќе биде покрената истрага за проневера во врска со еден договор за реновирање на социјален центар во градот Стара Загора. 
Договорот вреден приближно 10 милиони евра го доби едно претпријатие наводно поврзано со партнерот на поранешната министерка и бил потпишан извесно време пред завршувањето на нејзиниот мандат.
Според извештаите на медиумите, цената за реновирање на еден метар изнесувала над 1200 евра, доста повисока од таа за нова градба. 
Обвинителството соопшти дека против Масларова најверојатно ќе биде покрената истрага за проневера на приближно 5 милиони евра.
Исто како и Станишев, поранешната министерка за труд негираше било какво незаконско дело, но побара од парламентот да и го одземе имунитетот со цел истражителите да можат да си ја вршат својата работа.
Ако се докаже дека е виновна, Масларова би можела да се соочи со затворска казна до десет години и да биде отстранета од државната функција.
На почетокот од септември, поранешниот министер за земјоделство Валери Цветанов, претставник на Движењето за права и слободи, стана првиот член од претходната коалициска влада кој беше обвинет. 
Тој беше обвинет за злоупотреба на функцијата во 15 договори за размена на земјиште.
Обвинителството покрена слични обвиненија против поранешниот директор на Државната агенција за шумарство Стефан Јуруков, за кој се верува дека свесно склучил штетни договори вредни приближно 2,3 милиони евра.
Еден од првите законодавни чекори направени од страна на владата на Борисов беше воведувањето на мораториум за озлогласените договори за размена на земјиште, преку кои спонзорите или другите луѓе блиски до изминатите неколку влади на Бугарија можеа да добијат државно земјиште во летувалиштата во замена за многу понеатрактивно земјиште во внатрешноста на земјата.
На 9-ти ноември, софискиот обвинител обвини уште еден висок функционер. 
Христо Манов, кој беше отпуштен од функцијата директор на Државното Претпријатие Железници (БДЖ) минатиот месец, обвинет за договор за купување на 30 репарирани вагони вреден 16,5 милиони евра.
Според договорот, кој директорот го потпишал со една швајцарска компанија, договорената цена за секој од вагоните стари од 35 до 40 години била 550 000 евра, додека пак неодамнешната експертска проценка утврдила дека секој од нив вреди 217 000 евра. 
Вагоните, кои биле обновени пред најмалку 9 години, но не биле поправени, не ги исполнуваат ефективните технички услови, бугарскиот дневен весник на англиски јазик The Sofia Echo ги цитираше обвинителите. 
Покрај тоа, иако Бугарија платила 90 отсто од договорениот износ, биле испорачани само 12 од нив.
Монов намерно потпишал неповолен договор кој предизвикал 10 милиони евра штета за државниот трезор, соопштија обвинителите.
Ако биде прогласен за виновен, поранешниот директор на БДЖ би можел да се соочи со затворска казна до десет години.
