04/01/2013
Константине Калахан за Southeast European Times во Атина – 04.01.13
Кипар е во процес на финализирање на договорот за добивање меѓународна финансиска помош од Тројката која ја сочинуваат ЕУ, Европската централна банка и ММФ.
Минатата недела Христос Пацалидес, секретар во Министерството за финансии, предупреди дека ако „државата не може да обезбеди 250 до 300 милиони евра, тогаш земјата нема да може да изврши исплати“, што ќе ги остави државните службеници без 12-тата и 13-тата плата за 2012 година.
Кипар останува, барем уште следната година, исклучен од меѓународните пазари на капитал. 
Според Фиона Мулен, директорка на Сапиента економикс во Никозија, „владата е принудена да употреби неконвенционални средства за да ги исполни своите секојдневни расходи“.
Министерството за финансии, од своја страна, постигна договор со Кипарската управа за телекомуникации за позајмување 100 милиони евра под услов и Управата за електрична енергија на Кипар да ја позајми истата сума.
Други 50 милиони евра беа обезбедени од Кипарската пристанишна управа. 
Властите на телекомуникациите и електричната енергија се согласија на тримесечен заем со каматна стапка од 5,5 отсто, кој треба да се врати откако владата ќе ја добие првата транша од финансиската помош.
Деталите на финансиската помош треба допрва да се финализираат и ќе бидат дискутирани на состанокот на Еврогруп на 21-ви јануари. 
Потребната сума се смета дека изнесува околу 17 милијарди евра, што е еднакво на годишниот БДП на републиката.
Кипарскиот претседател Димитрис Христофиас, кому му остануваат уште два месеци до истекот на мандатот, покажува малку апетит за потпишување на меморандумот за финансиска помош. 
Во средата (2-ри јануари) тој рече дека ќе го одбие секое барање на Тројката за додавање на приватизацијата како дел од финалниот договор за финансиска помош.
„Се надевам дека кога ќе завршат дискусиите тие нема да бараат од нас да ги приватизираме државните организации бидејќи ако го направиме тоа, и јас сакам ова да биде совршено јасно, јас немам намера да продолжам како претседател на републиката со еден ваков потег“, изјави Христофиас за новинарите.
Критичарите го обвинуваат дека се обидува да го заобиколи прашањето во последните месеци од својот претседателски мандат.
Одложувајќи го неизбежното, изјави за SETimesАлександрос Апостолидес, од Европскиот универзитет во Кипар, „актуелната политика е лажна економија. 
Бидејќи државата позајмува неконвенционално ... 
вкупниот долг на земјата станува многу поголем отколку што треба да биде“.
Стелиос Христодулу, секретар на Трговскиот синдикат и развој во Демократската федерација на работната сила“, изјави за SETimes дека проблематичната економија на земјата го прави „народот лут“.
„Лути на владата за погрешно водење на економијата, лути на банките и лути на Тројката. 
Само пред три години ние испраќавме помош за Грција, а за неколку месеци се чини дека нам ќе ни треба странска помош“, рече тој.
Додека државата продолжува да се бори со својата заслабната економија, актуелните индикатори предвидуваат уште потежок период за овој медитерански остров.
На 18-ти декември Европската комисија го објави својот годишен извештај за фискалната одржливост, кој оценува дека Кипар, заедно со Шпанија, се соочува со „ризик од финансиски стрес на краток рок“.
Во ситуација кога долгот на владата изнесуваше 71,1 отсто од БДП во 2011 година, а се очекува да се зголеми на 102,7 отсто во 2014 година, извештајот советува дека островот „треба да води долгорочни политики на зајакнување на одржливоста“ и да подготви конкурентна економија.
Во очекување на изборите во февруари, едно е сигурно - излегувањето од економските проблеми на островот ќе биде најголем предизвик со кој ќе се соочи следната влада.
