21/12/2011
Дражен Ремиковиќ за Southeast European Times во Загреб -- 22.12.11
Економската криза што ја тресе Хрватска и еврозоната, го погоди апетитот на потрошувачите за Божиќно трошење, и негативно се одрази на изборот на Хрватите на храна и подароци и сумата на пари што ја добиваат од роднините кои живеат во странство.
Отежнувачка околност е и фактот што девизните дознаки од Хрватите што работат во странство опаѓаат од 2009 година, по една деценија континуиран раст, според податоците на хрватската Централна банка.
На луѓето им е тешко да се одвојат од малкуте пари што ги имаат и, судејќи според постојаното зголемување на цените на храната, многумина се одлучуваат за скромна Божиќна трпеза и подароци, за да не го оптоварат својот буџет.
„Тие купуваат само кошули, панталони и помалку скапи предмети, како што се капи и ракавици. 
Ретко кој купува капут или чевли. 
Луѓето едноставно немаат пари“, рече за SETimes Бојана Купресак од бутикот за облека Спенс во Загреб.
Хрватската водечка независна агенција за пазарно истражување, Хендал, спроведе истражување за потрошувачките навики на Хрватите и бројките кажуваат многу. 
Две третини од хрватските семејства ќе потрошат помалку оваа година, за време на празниците, отколку минатата година. 
Третина од испитаните рекле дека ќе ја потрошат истата сума како минатата година, додека само 4 отсто рекле дека планираат да потрошат повеќе.
Скоро половина од испитаниците планираат да потрошат меѓу 30 и 60 евра за време на празниците. 
Секој петти испитаник рекол дека трошењето дополнителни 50 или 100 евра ќе го оптовари нивниот буџет, додека само еден од десет планира да потроши повеќе од 100 евра за Божиќ.
Под Божиќната елка оваа година Хрватите најчесто ќе најдат слатки и облека, наместо козметика, играчки, книги или други подароци.
Што се однесува до тоа за кого Хрватите ќе купат подарок, според очекуваното, децата ќе добијат највеќе подароци.
Според истражувањето на корпорацијата Виза, 62 отсто од Хрватите ќе купуваат подароци пред сé за децата, 53 отсто за партнерите, а 35 отсто за роднините. 
Само 12 отсто од Хрватите ќе купат подароци за пријателите, а 1 отсто за колегите.
Истражувањето, исто така, покажува дека скоро половина од домаќинствата ја сметаат својата финансиска ситуација за полоша отколку пред една година, а повеќе од една третина очекуваат финансиската ситуација да се влоши следната година.
Конечно, истражувањето покажува дека 66 отсто од Хрватите претпочитаат дебитни и кредитни картички како средство за купување на Божиќните подароци, а 44 отсто може да го одложат плаќањето.
Правно загарантираните Божиќни бонуси, под знак прашање
Хрватскиот закон предвидува дека сите работници треба да добијат Божиќен бонус од своите работодавачи, кој локалното население го нарекува Божиќница. 
Во просек, Божиќниот бонус изнесува околу 170 евра.
Ова може да не им изгледа многу на некои, но во тешките економски времиња, сé е од помош.
Минатата година, вработените во јавната администрација се откажаа од својот бонус на барање на доминантните институции, врз основа на тоа дека длабоката економска криза бара таква жртва. 
Сепак, вработените оваа година велат дека се решени да го земат Божиќниот бонус по секоја цена.
Синдикатот на хрватската полиција дури објави дека ќе штрајкува на граничните премини во земјата, ако властите не исплатат до 22-ри декември.
„Познато е дека ова е време кога повеќето луѓе влегуваат во Хрватска. 
Ние убаво ќе им објасниме на сите, на пет различни јазици, во каква земја влегуваат“, предупреди претседателот на полицискиот синдикат, Дубравко Јагиќ.
Но, владата на ХДЗ која е во фаза на напуштање на власта не обрнува многу внимание на овој проблем. 
Истата има поитни проблеми со кои треба да се справи -- изгубените избори, корупциски скандали, судски процеси и драстично намалена јавна политичка репутација.
Но, новата влада, која ќе почне со работа по празниците, објави остри мерки на штедење. 
Останува да се види кој евентуално ќе го добие Божиќниот бонус.
Сепак е Божиќ
Каде и да се, Хрватите традиционално се враќаат дома за празниците, и ќе го направат тоа и оваа година и покрај економските тешкотии.
Билетите за автобусите и возовите се веќе во голем дел резервирани, при што најголемо пристигнување се очекува на денот пред Божиќ.
„Повратните билети за Австрија и Швајцарија се скоро сосема распродадени и се очекува интензивна побарувачка на карти за Германија и земјите на Бенелукс. 
Можеме да кажеме дека ... 
оваа година секое место во автобусите ќе биде пополнето за време на Божиќните празници“, рече за SETimes продавачката на автобуски билети во Загреб, Ивана Лечиќ.
Еден Хрват кој се враќа дома за празниците е Жељко Рамо, работник во Линц, Австрија, кој работи 15 години како помошник за постари лица.
„Едвај чекам да дојдам дома кај мојата сопруга и децата. 
Едноставно, нема место како дома и човек треба да живее за тие неколку дена кога е со своето семејство. 
Не треба да се жали да се потрошат пари за тоа, без разлика колку е голема кризата! 
Којзнае што ќе се случи утре и каде јас ќе се најдам,“ рече Жељко.
