18/05/2006
Од Игор Јовановиќ за Southeast European Times во Белград – 18/05/06
Србија продаде повеќе од 98 отсто од индустријата „Сента тобако“ на „Јапан тобако интернационал“ (ЈТИ) за 27,5 милиони евра, објави минатата недела министерот за финансии, Млаѓан Динкиќ. 
Тој рече дека ЈТИ плаќа 253 евра за акција -- шестпати повеќе од нејзината книговодствена вредност. 
Продажбата е прва јапонска инвестиција во Србија.
„Србија ќе заработи околу 14 милиони евра од продажбата на фабриката за тутун и 500 мали акционери ќе добијат 10 милиони евра, што е многу важно за Сента [во Војодина]“, рече Динкиќ.
Индустријата „Сента тобако“ ќе стане една од 17-те производствени капацитети на ЈТИ. 
Претпријатието вети дека нема да го префрли производството од градот во наредниот петгодишен период и дека ќе вработи 100 работници. 
Моментно, во фабриката работат вкупно 74 работници.
Заменик-претседателот на ЈТИ Митсуоми Коизуми рече дека Србија има важна улога во стратегијата на земјата за пазарот на Југоисточна Европа. 
Тој рече дека очекува оваа инвестиција да биде поттик за другите јапонски инвеститори.
Според извршениот директор на ЈТИ Женева, Томас Меккој, претпријатието ќе вложи околу 100 милиони евра. 
Фабриката ќе го откупи тутунот што се одгледувал на вкупно 1.300 хектари земја оваа година и очекува производство во 2006 година од 2.000 тони сушени листови тутун.
Фабриката, која доби дозвола за производство на цигари минатата година најпрво ќе произведува цигари за српскиот пазар, а потоа ќе се прошири и на извоз, рече Меккој.
ЈТИ не е првото меѓународно претпријатие шти инвестира во српската тутунска индустрија. 
Во 2003 година „Филип Морис“ купи фабрика во градот Ниш за 518 милиони евра. 
Во истиот период, „Бритиш американ тобако“ ја купи тутунската индустрија од Врање за 87 милиони евра.
Во однос на продажбата на цигари, ЈТИ е третото по големина претпријатие за тутун во светот. 
Тоа произведува голем број меѓународно познати видови цигари, како што се: „камел“, „винстон“, „милд севен“ и „салем“. 
Минатата година ЈТИ имаше нето продажба од 29,4 милијарди евра. 
ЈТИ, чие седиште е во Женева, има канцеларии во повеќе од 40 земји надвод од Јапонија, со скоро 12.000 вработени и продажни активности во повеќе од 120 земји.
