02/11/2010
Од Бојана Миловановиќ за Southeast European Times во Белград --02/11/10
По многугодишните тешкотии поради несоодветните финансии, српскиот школски систем добива поттик во форма на инвестициски заем од 100 милиони евра, кој ќе биде спроведен во текот на следните четири години.
Моментно, годишните инвестиции на земјата во образованието изнесуваат околу 3 отсто од БДП, најнизок процент во Европа.
Како дел од проектот, насловен како Модернизација на училиштата во Србија, половина од средствата беа обезбедени од Европската инвестициона банка (ЕИБ), додека другата половина ќе дојде од локалните власти чии училишта ќе ги добијат парите.
Инвестицискиот проект ќе се одвива во три фази -- сите ќе бидат финализирани до 2014 година, рече министерот за образование, Жарко Обрадовиќ.
„Првата фаза -- до 2012 година -- ќе вклучува проширување или завршување на изградбата на 12 [нови] основни и средни училишта.
Постојните училишта немаат сместувачки капацитет, [поради што наставата] се одвива во три смени“, рече Обрадовиќ.
Тој рече дека втората фаза ќе ја зајакне ИТ во училиштата и со дел од средствата ќе се спроведе Националната стратегија за образование.
Третата фаза ќе се фокусира на реконструкцијата на постојните училишта.
„Сакаме да обезбедиме најдобри можни услови за нашите ученици според европските стандарди.
Економскиот напредок на нашата земја зависи од тоа“, рече Обрадовиќ.
Тој потсети дека, со помош од ЕИБ, Србија ја заврши изградбата на осум нови училишта и реконструираше четири постојни во 2009 година.
Првата фаза од проектот за Модернизација на училиштата ги вклучува градовите Лапово, Јагодина, Нови Пазар, Нови Сад, Алексинац и Ниш, како и Белград.
Градоначалникот на Јагодина, Драган Марковиќ, рече дека зголемен број ученици од соседните градови доаѓаат во училиштето во неговиот град, поради што е навистина неопходно проширување на училишните капацитети.
„Уште еднаш се докажува дека формирањето проевропска влада беше вистинската работа.
Европа не нé заборави и помага онаму каде што е најпотребна помош“, рече Марковиќ.
Градоначалникот на Нови Пазар Мехо Махмутовиќ им се заблагодари на Министерството за образование и ЕИБ за препознавањето на потребите на градот кој се гордее со најмладата популација во Србија.
„Ни треба оваа инвестиција за да го зголемиме капацитетот на нашите училишта, за младите луѓе да останат во Нови Пазар“, рече Махмутовиќ.
Претставникот на ЕИБ Доминик Курбин рече дека со инвестирање во образованието, Србија инвестира во иднината.
„Важно е за нас да го поддржиме развојот на образованието, во земјите-членки на ЕУ и кандидатките за членство или потенцијалните кандидатки, како што е случајот со Србија.“
