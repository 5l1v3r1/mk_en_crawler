22/03/2013
Александар Павлевски за Southeast European Times во Скопје -- 22.03.13
Откако реформите во судскиот сектор во Македонија ќе бидат целосно спроведени, резултатот ќе биде транспарентен и ефикасен судски систем, велат експертите.
Според властите, граѓаните ќе можат брзо да ги решаваат своите спорови, судиите ќе одговараат за својата работа и системот ќе може да се справи со засилувањето на борбата против криминалот и корупцијата.
„Основните цели на измените се ...
зголемена ефикасност на судскиот систем, заштита на правата на граѓаните, брзи и ефикасни постапки, спречување на злоупотребата на правата заради корупција и спроведување на европските стандарди.
Овие револуционерни измени ќе бидат спроведени во јули“, се вели во соопштението на Уставниот суд во Скопје.
Околу 30 нови закони се усвоени во текот на изминатите две години, во рамките на напорите за усогласување со стандардите на ЕУ.
„Новиот закон за судскиот совет овозможува систем на оценување, кој ги стимулира ...
судиите да носат одлуки врз основа на законите и ...
конкретните услови, без прифаќање интервенции или притисоци.
[Во случај тоа да не се почитува] нема да бидат можни унапредувања и може дури и да дојде до нивно разрешување“, рече за SETimes Трајче Арсов, адвокат од Скопје.
Работата на судиите во земјата ќе биде оценувана врз основа на бројот на решени случаи и бројот на судски случаи што се потврдени, изменети или поништени од повисокиот суд.
Новиот систем се очекува да ги поттикне судиите да работат со поголема брзина и да имаат поголема контрола врз нивните случаи, на транспарентен начин.
Покрај тоа, новиот пакет реформи вклучува нови правила за вработување судии кои имаат повеќе квалификации и психолошка стабилност, со што се намалува можноста за несоодветни одлуки.
„За разлика од порано, судиите сега се избираат според нивниот квалитет.
Постапките се побрзи.
Јас чекав 4 години за мојот случај, а сега имав најмалку пет рочишта во изминативе пет месеци.
Претходно мојот случај чекаше во некоја судска фиока.
Сега тие работат побрзо и со поголем квалитет“, рече за SETimes жителот на Скопје, Славко Дојчиновски.
Воспоставувањето и развивањето модерно и ефикасно судство се врши преку проект е-судство.
Информатичката технологија и системи се во согласност со меѓународните и европските стандарди, велат судските власти.
„Проектот вклучуваше инсталирање 150 компјутери во 33 судови, кои се користат во рамките на интегрираниот судски информатички систем.
Преку овој систем, случаите им се дистрибуираат електронски на судиите, со што се избегнува субјективноста на човечкиот фактор при распределувањето“, вели Арсов.
Наскоро се очекува да биде отворен Центар на податоци за поврзување на различните сегменти во секторот заради ефикасна размена на податоците и извештаите.
Во поглед на трговското право, бизнис заедницата бара уште посуштински измени.
Стопанската комора на Македонија спроведе истражување меѓу своите членови на крајот од минатата година за ефикасноста на судските процедури меѓу претпријатијата.
„Судските постапки се премногу долги.
Големите спорови се претежно поврзани со подмирување на долговите и претпријатијата имаат проблеми во спроведувањето на нивните барања поради долготрајните процедури“, рече за SETimes Снежана Камиловска, членка на комората.
Таа вели дека споровите за исплати треба да се решаваат повешто.
Честопати претпријатијата не се подготвени да одат на суд и тие вклучуваат клаузула за посредување за алтернативно решение.
Промените во судскиот сектор се на агендата на повеќето регионални држави.
Политичарите во Србија се моментно фокусирани на реформата на мрежата на судови во државата, според министерот за правда, Никола Селаковик.
„Во врска со прашањето дали судската мрежа е порационална и пофункционална отколку претходно, и дали граѓаните можат полесно и поефикасно да ги заштитат своите права, одговорот е негативен.
Србија мора да ја промени својата судска мрежа.
Отворањето нови судови во некои градови не треба да се сфаќа како можност за отворање нови работни места за администрацијата, туку како потреба на граѓаните“, рече Селаковик во парламентот.
Србија се наоѓа некаде на дното на листата на држави од регионот со најмал број судови на 100.000 жители, според европската статистика.
Само Македонија е под Србија во тој просек, со 1,1 суд на 100.000 жители.
Србија има 1,7, додека Босна и Херцеговина има 2,9, Црна Гора има 3,8, а Хрватска и Словенија имаат повеќе од 4.
