27/01/2010
Од Наташа Радиќ за Southeast European Times во Загреб – 27/01/10
Новоизбраниот хрватски претседател Иво Јосиповиќ ќе ја преземе функцијата во време на зголемени политички тензии меѓу Загреб и Белград.
Ситуацијата се влоши со одбивањето на српскиот претседател Борис Тадиќ да присуствува на положувањето свечена заклетва на Јосиповиќ, ако биде присутен косовскиот претседател Фатмир Сејдиу.
Јосиповиќ рече дека ќе ги покани водачите на сите држави во регионот на церемонијата.
Додека Сејдиу потврди дека ќе дојде, Тадиќ објави:
„Или Сејдиу или јас“.
Актуелните проблеми помеѓу Србија и Хрватска започнаа по косовското прогласување независност од Србија во февруари 2008 година.
Хрватска ја призна новата држава еден месец подоцна.
Србија и Хрватска поднесоа взаемни обвиненија за геноцид во Меѓународниот суд на правдата на ОН, а хрватскиот претседател во заминување Стипе Месиќ неодамна даде провокативна изјава за испраќање војници во Република Српска (РС), ако ентитетот се обиде да се отцепи од Босна и Херцеговина (БиХ).
Белградските власти рекоа дека изјавата на Месиќ претставува „уште еден очигледен обид за провокација“.
Пред да ја преземе функцијата, Јосиповиќ се обидува да остане настрана од ова, велејќи дека ќе работи на добрите односи со сите соседи на Хрватска, и истакнувајќи:
„Испраќањето хрватски војници во една соседна држава не е опција за мене“.
