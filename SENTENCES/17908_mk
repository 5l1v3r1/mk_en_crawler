22/01/2007
САРАЕВО, Босна и Херцеговина (БиХ) -- Поранешниот припадник на воената полиција на босанските Срби, Јадранко Палиќ, во петокот (19-ти јануари) пред Судот на БиХ се изјасни за невин по обвиненијата за злосторства.
Триесетишестгодишниот Палиќ, Србин роден во Хрватска, и државјанин на БиХ, беше уапсен во Брчко минатата година.
Тој беше обвинет за воени злосторства врз бошњачки и хрватски цивили, вклучувајќи го и убиството на 14 лица и силувањето на една жена во регионот на Босанска Краина во 1992 година.
Во другите вести, тројца затвореници кои започнаа штрајк со глад во затворот Кула на 8-ми јануари -- Марко Самарџија, Дамир Брекало и Драган Шујиќ -- во саботата вечер беа префрлени во болница, откако нивната здравствена состојба се влоши.
Десетици затвореници, обвинети или осудени за воени злосторства пред Судот на БиХ, учествуваат во штрајкот, барајќи нивните судски процеси да се водат според поблагите закони на поранешна Социјалистичка Федеративна Република Југославија (СФРЈ).
Тие тврдат дека законите на СФРЈ биле на сила во времето кога се извршени злосторствата.
(Дневни аваз - 22/01/07;
РТРС, Срна - 19/01/07)
