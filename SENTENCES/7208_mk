13/07/2012
Мухамет Брајшори за Southeast European Times во Приштина -- 13.07.12
Ракувањето оваа недела меѓу двајцата долгогодишни противници -- косовскиот премиер Хашим Тачи и поранешниот српски претседател Борис Тадиќ -- можеби е симболичен гест на добра волја, но истиот предизвика вознемиреност и дебата во некои кругови на двете двете држави.
Тачи и Тадиќ, сега водач на српската опозициска партија, се состанаа и јавно се поздравија на самитот на eвропските официјални претставници во неделата (8-ми јули) во Дубровник, Хрватска.
Се верува дека тоа е прв состанок очи в очи меѓу двајцата по косовскиот конфликт, кој водеше до независност на државата во 2008 година.
Србија нема да го признае Косово и ги бојкотира меѓународните состаноци на кои присуствуваат косовските власти.
Тачи, кој е поранешен герилски командант, во Белград е наречен терорист.
Tадиќ изгуби во трката за реизбор минатиот месец од националистот Томислав Николиќ.
Српскиот мандатор, Ивица Дачиќ, го критикуваше Тадиќ за гестот.
„Се чини дека Тадиќ води една политика како претседател, а друга како опозициски водач“, изјави тој за новинарите.
Тадиќ изјави за српската државна новинска агенција Танјуг дека нема ништо историско во неговото ракување со Тачи.
„Но, добро е што претставниците на [етничката] албанска и српска нација се состанаа“, рече Тадиќ.
„Имаме проблем меѓу нас што мораме да го решиме.“
Тачи изјави за новинарите подоцна дека нема намера да има приватен состанок со Тадиќ.
Белул Беќај, претседател на Европското движење на Косово, изјави за SETimes дека учеството на Тачи во ракувањето било под влијание на неговата желба Косово да добие меѓународна почит.
„Ракувањето на Тачи покажа дека тој е слеп спроведувач на барањата на меѓународната заедница, додека Тадиќ покажа дека не бил приватно против овој состанок, и дека кога се во прашање државниот имиџ и политика, приватниот интерес и размислувања се потиснати пред државните“, рече Беќај.
Ардиан Арифај, постар истражувач во Косовскиот институт за истражување и развој на политиката, изјави за SETimes дека состанокот мора да се гледа како симболичен и нешто што покажува дека на политичарите од Косово и Србија не им е тешко да се ракуваат, па дури и да се состанат, додека Тадиќ продолжува да ја одржува меѓународната поддршка и понатаму се смета за клучна личност за стабилноста во регионот.
„Сепак, ова се случува во време кога на Тадиќ, водачот на опозициската партија, му е полесно да се состане со официјалните претставници на косовската држава, бидејќи нема политичка моќ во својата држава ...
Тадиќ им ја фрли топката на другите политичари во Србија, кои треба да го следат неговиот пример бидејќи во спротивно тие ќе бидат наречени неконструктивни радикали како Тадиќ“, рече тој.
Арифај рече дека гестот може да овозможи отпочнување состаноци на високо ниво меѓу Приштина и Белград.
Меѓународната заедница ги притиска Србија и Косово да продолжат со дијалогот набргу откако ќе биде формирана новата влада во Белград, како и да постигнат договори што ќе овозможат нормални односи, особено во врска со северно Косово.
Косовската претседателка Атифете Јахјага, во нејзините последни изјави, јасно стави до знаење дека е подготвена да се состане со српскиот претседател Николиќ, кој покажа слична подготвеност, но одби да се состане со Тачи.
„Ракувањето меѓу Тачи и Тадиќ може да се смета за ,кршење на мразот’ во Белград, како кршење на блокадата во разговорите со политичките претставници на Косово, и отворање на патот за состаноци на другите државни претставници на Косово со оние од Србија“, рече Арифај.
Граѓаните на Косово имаа поинакви ставови за ракувањето и иднината на односите со Белград.
„Тоа не треба да се случи, бидејќи Тадиќ беше претседател кога беше убиен наш полицаец во северно Косово, а други беа уапсени на косовска територија“, рече за SETimes Бехаре Конушефци (43) од Приштина.
Рахим Абдили (56) изјави за SETimes дека како премиер, Тачи знае што е важно за државните интереси.
„Го избравме него и тој знае што треба да се направи за да се одбранат нашите државни интереси, но и при состаноците со српските политичари.
Не мислам дека тоа беше нешто лошо, на крајот на краиштата тоа беше ракување што ние го учиме во текот на детството да го правиме со странците, и двајцата се политичари од кариера кои имаат одговорност кон својот народ“, рече Абдили.
