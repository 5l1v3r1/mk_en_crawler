02/02/2009
Од Игор Јовановиќ за Southeast European Times во Белград – 02/02/09
Србија ја започна новата година полна со надеж.
Од Брисел пристигнуваа позитивни сигнали и владата ја откри својата намера да го забрза процесот за интеграција во ЕУ во 2009-та година.
Меѓутоа, само неколку дена од почетокот на јануари дојде до криза во работата, која покажува дека се уште постојат многу препреки на патот кон напредок.
Покрај оние добро познатите, како што е потребата да се уапси поранешниот воен лидер на Босанските Срби Ратко Младиќ, властите би можеле да се соочат и со некои кои не ги очекуваа.
Лути заради прекршеното ветување за покачување на платите, најголемите српски синдикати се заканија дека ќе излезат на штрајк.
Владата, поддржана од страна на претставниците на деловниот сектор, вели дека покачувањата на платите веќе не се возможни заради глобалната економска криза, чии последици имаа големо влијание врз српската економија.
Во такви услови, велат властите, покачувањето на платите за некои би значело отпуштања за останатите.
Меѓутоа, синдикатите велат дека договорот кој ветува покачувања на платите беше потпишан на почетокот од ноември, кога опсегот на глобалната криза веќе беше познат, и дека нема да ги прифатат објаснувањата на владата.
Независно од прашањето за платите, глобалната економска криза веќе послужи како оправдување за отпуштање на неколку илјади работници во последните денови од 2008-та година.
Некои стравуваат дека италијанскиот фиат, кој планира да инвестира 700 милиони евра во српската автомобилска индустрија, би можел да се откаже од договорот како резултат на случувањата на светските пазари.
Доколку се остварат овие стравови, Србија ќе остане без ниту една инвестиција која би можела да ја ревитализира нејзината економија.
Србија ќе мора да се соочи и со пад на производството и намалување на стапката на раст на БДП, која сега, наместо предвидените 6 отсто, е проценета на скромни 2,5 отсто.
Политички конфликт
На политичката сцена, двата најголеми партнери во владејачката коалиција -- Демократската Партија и Г17 Плус -- кон крајот на минатата година се судрија околу продажбата на српската нафтена компанија НИС на рускиот Газпром.
Многу аналитичари сметаат дека продажбата само доведе до ескалација на веќе затегнатите односи меѓу партиите.
Конфликтот отиде толку далеку што во јавноста се шпекулираше за евентуални предвремени избори или преструктуирање на владата.
Сепак, премиерот Мирко Цветковиќ, претставник на Демократската Партија, рече дека во овој момент не се разгледува можноста за промени во владата.
Предвремените избори за време на економската криза би биле најлошо решение, тврдеше тој.
Србија „мора да влезе во помирни политички води, при што компромисот и стабилноста ќе бидат клучни зборови, кои ќе ги заменат конфликтите, поделбите, кампањата и изборите“, рече премиерот Мирко Цветковиќ.
Надежи за ЕУ
Политичката стабилност би била значително подобрена доколку годинава владата оствари големи успеси во своите европски планови.
Сепак, и понатаму е присутна една голема пречка, а тоа е неуспехот да се уапси Младиќ и другиот обвинет за воени злосторства Горан Хаџиќ.
И покрај тоа што 26 земји-членки на ЕУ го поддржуваат продолжувањето на интеграцијата на Србија во ЕУ, Холандија вели дека ќе го блокира процесот се додека Младиќ не му биде испорачан на судот.
Расим Љајиќ, кој го води државниот совет за соработка со Меѓународниот кривичен суд за воени злосторства за бивша Југославија, признава дека апсењата мора да се случат годинава, или во спротивно напредокот ќе биде запрен.
Владата тврди дека потрагата по Младиќ била поинтензивна од било кога и дека соработува со странските разузнавачки служби за негово лоцирање.
Министерот за надворешни работи Вук Јеремиќ, кој минатата недела го посети Брисел за да разговара за апликацијата на Србија за влез во ЕУ, побара од ЕУ да испрати набљудувачка мисија која би ја оценила соработката со судот.
Еврокомесарот за проширување Оли Рен се согласи со предлогот и рече дека ќе испрати мисија, како и дека самиот ќе допатува во Белград на 12-ти февруари.
Јеремиќ вели дека Србија планира да ја поднесе својата апликација за членство до јуни.
Тој рече дека разговарал со министрите на водечките земји-членки на ЕУ, кои го убедиле дека се подготвени да и помогнат на Србија во „остварувањето на приоритетната цел“ -- да стане земја-кандидат за членство во ЕУ до крајот на 2009-та година.
Случајот на Младиќ не е единствената потенцијална причина за застој.
Цветковиќ предупреди дека ЕУ е преокупирана со сопствените внатрешни прашања -- конкретно, економската криза и потешкотиите околу усвојувањето на Лисабонскиот договор.
Како резултат, климата за проширување можеби не е идеална.
Нема попуштање околу Косово
Приближно една година откако јужната српска покраина Косово еднострано прогласи независност, ситуацијата и понатаму е нерешена.
Белград не покажа знаци дека е подготвен да го отпише Косово како изгубена битка.
Спротивно на тоа, интензивирани се напорите да се блокира независноста во правните и дипломатските арени.
Од Меѓународниот суд за правда беше побарана проценка, а српските претставници ќе имаат можност да ја изнесат својата страна од приказната.
Србија, исто така, вложува напори за да го забави признавањето на оваа млада држава.
Досега, 53 држави донесоа одлука за признавање, меѓу кои и некои од најсилните економии во светот.
Белград е одлучен во намерата тој број да не се зголеми значително во текот на 2009-та година.
„Очекувам огромен притисок врз околу 50 земји во светот да го признаат Косово и Метохија и на тој начин практично да го игнорираат судскиот процес.
Ќе се обидеме да го спречиме, намалиме и запреме тој протисок“, рече Јеремиќ.
Колку и да се одлучни овие заборови, она што Србија вистински може да го направи за да влијае врз ситуацијата е ограничено.
Всушност, ова претставува потенцијален проблем кој влијае врз голем дел од плановите на владата:
напредокот во многу сфери зависи од варијабли кои би можеле да бидат надвор од влијанието на оваа земја.
Како резултат на тоа, изгледите за 2009-та година остануваат несигурни, односно постојат потенцијали и за славење и за разочарување.
Се чини дека лидерството е одлучно во намерата да вложи максимални напори, кои ќе бидат потребни за да се избегне една година на пропаднати надежи.
