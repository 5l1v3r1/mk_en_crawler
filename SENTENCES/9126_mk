19/03/2012
Мухамет Брајшори за Southeast European Times во Приштина -- 19.03.12
Косово ќе бара членство во Советот на Европа (СоЕ), но добивањето членство може да потрае и до четири години, откако земјата ќе поднесе официјална апликација.
„Тоа не е лесен процес“, рече за SETimes заменик-министерот за надворешни работи, Петрит Селими. 
„Има долга административна процедура, и политичка проценка за потврдување на придржувањето на земјата кон принципите на СоЕ.“
Министерскиот комитет на СоЕ има овластување да ги покани европските држави да станат членки. 
Процесот на прием почнува кога Министерскиот комитет на СоЕ ќе добие официјална апликација за членство, ќе се консултира со Парламентарното собрание и Собранието ќе усвои мислење, кое потоа се објавува.
На многу земји им треба помалку од четири години да станат членки. 
Црногорскиот процес траеше десет месеци, кога земјата стана членка во 2007 година, додека апликацијата на Србија беше одобрена по три години, во 2003 година.
Турција е членка на СоЕ од 1949 година. 
Албанија и Македонија станаа членки на СоЕ во 1995 година, Хрватска во 1996 година, а Босна и Херцеговина во 2002 година.
Членството на Косово ќе биде од корист за Албанците, Србите и другите заедници, како и поради тоа што ќе ја унапреди заштитата на човековите права, се согласуваат аналитичарите.
„Владата ќе се придржува на задолжителните обврски со потпишувањето на Европската конвенција за човекови права (ЕЦХР), која сега се спроведува унилатерално без надзор на СоЕ“, рече за SETimes Крешник Мифтари, од Центарот за стратешки студии во Приштина. 
„Исто така, граѓаните ќе имаат корист од различните програми за граѓанско образование и демократизација, кои ги нуди СоЕ.“
Додека Косово размислува за почетокот на официјалната апликација, истовремено одлучи да го зајакне својот однос со СоЕ.
„Барем ќе го унапредиме нашето билатерално присуство и комуникација со Стразбур“, рече Селими. 
На Косово му требаат две третини од гласовите на земјите-членки на СоЕ; тоа е признаено од 37 од нив.
„За членството во ЕУ е потребна едногласност, но тоа не е случај со СоЕ“, рече за SETimes директорот на приштинскиот ГАП Институт за напредни истражувања, Агрон Деми.
Најлесен начин да се добие членство е да се биде поканет од земја-членка на СоЕ која го признала Косово, рече Деми, додавајќи дека сегашниот претседавач, Велика Британија, може да го покани Косово да пристапи.
Косовските граѓани сакаат членство во СоЕ, бидејќи тоа ќе им овозможи да поднесуваат петиции до Европскиот суд за човекови права во врска со различни прекршувања во Косово.
Само граѓаните на земјите-членки на СоЕ -- сите се потписници на ЕСЧП -- може да покренат случај пред судот.
Исто така, сите домашни правни лекови мора да се искористат пред судот да го прифати случајот, и прашањето мора да се однесува на кршење на гаранцијата на ЕСЧП. 
Пресудата на судот ги обврзува земјите да го спречат случувањето на слични такви прекршувања во иднина и може да им додели „праведно обештетување“ на жртвите, вклучително и надоместок.
Деми тврди дека преоптовареното судство може да го одложи членството на Косово.
„Земјите кои пристапија по распадот на СССР, главно Русија, имаа таков проблем. 
Стана принцип за [потенцијалните] нови членови да го намалат бројот на случаите во националните судови за да се избегне [поголем дел од] тие случаи да станат жалби до судот“, рече Деми.
„Ако косовските граѓани поднесат случаи до судот како граѓани на Србија или која било друга држава, Косово не може да ги спроведе одлуките“, рече за SETimes приштинскиот адвокат Бахтир Јашари.
Последователно, рече Јашари, косовската влада треба да побара алтернативен начин да им овозможи на граѓаните пристап до судовите. 
„Тоа е многу важен инструмент да се натера владата и другите институции да ги почитуваат законите“, рече тој.
Српскиот министер за надворешни работи, Вук Јеремиќ, ги минимизираше шансите за членството на Косово во СоЕ за време на посетата на генералниот секретар на СоЕ, Торбјорн Јагланд, на Белград на 12-ти март.
„Нема никакви шанси за членство на Косово во СоЕ, бидејќи членките на СоЕ се држави, и затоа на Косово не му е место таму“, ја објави изјавата на Јеремиќ Б92.
Јагланд рече дека на процесот олеснат од ЕУ меѓу Белград и Приштина треба да му се даде шанса за напредок, како и дека покренувањето на прашањето за членството во СоЕ може да пречи.
