05/03/2009
(Програма за закрепнување на балканскиот рис, разни извори)
Балканскиот рис се соочува со опасност од истребување повеќе од една деценија, но конфликтите во регионот во 1990-тите и претходните тешкотии оневозможија конзерваторско дејствување.
Бројката на овој животински вид -- кој живее во Македонија, Албанија, Црна Гора и Косово -- се проценува дека изнесува 100, но некои во регионот велат дека има само 40 од овие прекрасни мачки.
Програмата за закрепнување на балканскиот рис -- изготвена и спроведена од неколку меѓународни и национални невладини организации во 2006 година -- има за цел да го заштити ова животно, кое се бори да ја преживее двојната опасност од криволов и губењето на живеалиштето.
Криволовците го вреднуваат ова животно поради неговото крзно и немаат многу страв од казнување, со оглед на тоа што никој досега не бил судски гонет за лов на животното.
Уништувањето на шумите, исто така, му се заканува на рисот, со оглед на тоа што тој и неговиот плен живеат во шумите.
Дивите мачки, кои може да достигнат висина од 65 сантиметри и тежина од 25 килограми, ловат главно срни и зајаци.
Иако некои жители на селата го сметаат ова животно за опасно, не се забележани примери балканскиот рис да нападне човек и има само четири документирани случаи на напад на домашно животно.
Швајцарска КОРА, германски ЕуроНатур, македонското Еколошко друштво и Заштита и зачувување на природната средина во Албанија се некои од партнерите во конзервацијата.
Покрај ова, вклучени се и други невладини организации и релевантни владини агенции во голем број држави, како и меѓународни институции како што е норвешкиот Институт за истражување на природата, Меѓународниот сојуз за конзервација на природата (ИУЦН)/Работната група на Комисијата за преживување на видовите (ССЦ) големата иницијатива за месојадните животни за Европа и ИУЦН/ССЦ групата специјалисти за мачки.
Програмата предвидува проширување на заштитените области, подобрување на управувањето со живиот свет и поддршка на тие активности преку континуирано истражување и мониторинг.
Напори за мониторинг се во тек во Националниот парк Маврово во Македонија и во североисточна Албанија.
Експертите го утврдуваат статусот на рисот преку скриени камери, истражувања и интервјуа.
Експериметите на други места во Европа дадоа позитивни резултати, според АФП.
Швајцарија, која ги изгуби сите свои рисови со истребување на крајот од 19-тиот век, сега има 140 по дводецениски напори за враќање.
Други проекти го вратија рисот на словенечките Алпи и во хрватските региони Горски Котар и Велебит.
Сепак, Џон Линел -- од Норвешкиот институт за истражување на природата -- вели дека ваквиот успех може да биде тежок за повторување бидејќи „криволовците ...
ја ограничуваат способноста на [рисот] за закрепнување“.
За да биде успешна, на програмата й треба помош од јавноста, здружено дејствување од еколошките организации и соработка од централните и локалните власти во регионот.
