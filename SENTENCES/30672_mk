13/12/2010
АНКАРА, Турција -- Обилните снежни врнежи и силните ветришта парализираа голем дел од Југоисточна Европа во неделата (12-ти декември). 
Во Турција, екстремните временски услови го онеспособија транспортот на Босфорот, Мраморното Море и Дарданелите. 
Бродовите меѓу Истанбул и Бандирма, и Бурса и Јалова беа откажани поради силните ветришта. 
Невремето ги блокираше и водните врски меѓу одделни области и острови на Истанбул. 
Силните ветришта го попречија сообраќајот низ Мраморното Море. 
Скоро 43 турски и странски танкери и товарни бродови останаа блокирани во пристаништата на провинцијата Текирдаг. 
Воздушниот сообраќај беше, исто така, погоден.
Во северна Албанија, снегот, во комбинација со ниските температури, ги блокираше националните патишта. 
Полицијата внимателно ја следи ситуацијата, предупредувајќи за посебно опасните услови на патиштата што ги поврзуваат Пука и Кукеш, и Пука и Скадар. 
Медиумите во Тирана објавија дека некои села во општина Пука се прекриени со снег висок 1 метар, целосно блокирајќи ја комуникацијата. 
И Грција ја зафати студено време и снег, поради што некои патишта мораше да се затворат. 
Во Македонија, снежните врнежи, иако обилни, сега засега не создаваат некакви сериозни проблеми. 
(Њус 24, Топ њус, Балкан веб - 13/12/10; Хуријет, АНА-МПА - 12/12/10)
