04/10/2012
Билјана Пекушиќ за Southeast European Times во Белград -- 04.10.12
Властите во автономната српска покраина Војводина побараа од српскиот Уставен суд да ги преиспита промените во законот за буџетот на државата, за кои тие велат дека ќе ја чинат покраината скоро 80 милиони евра годишно.
Српскиот устав й гарантира на Војводина најмалку 7 отсто од буџетот на државата, но амандманите, усвоени од парламентот на 25-ти септември, предвидуваат идните доделувања средства за Војводина да се пресметуваат како трошок финансиран од даночните приходи.
Бојан Пајтиќ, претседател на владата на Војводина, се противи на промената и вели дека истата ќе ја намали базата за пресметка на финансиите на покраината.
„Минимумот од 7 отсто од буџетот за Војводина треба да се доделува во однос на целиот буџет на Србија, а не само во однос на даночните приходи“, рече Пајтиќ за SETimes.
Алијансата на војводинските Унгарци се обиде да усвои амандмани во српскиот парламент за спречување на измените, но собранието ги отфрли.
„Промените на Законот за буџетскиот систем се неуставни и претставуваат голема замка за Војводина“, рече за SETimesБалинт Пастор, претседател на Алијансата.
На 27-ми септември владата на Пајтиќ побара од српскиот Уставен суд да ја преиспита уставноста на законоските измени.
„До одлуката на Уставниот суд, решението би можело да биде [српскиот претседател Томислав Николиќ] да не го потпише изменетиот Закон за буџетскиот систем“, рече Драгослав Петровиќ, вицепремиер на Војводина.
Измените на законот за буџетот наидоа на остри критики од страна на Иштаван Паштор, претседател на собранието на Војводина.
Тој го повика српскиот премиер Ивица Дачиќ да „го заузда или замени“ министерот за финансии и економија, Млаѓан Динкиќ.
„Однесувањето на Динкиќ е како темпирана бомба“, рече Паштор за новинската агенција БЕТА.
Државниот секретар за финансии, Влајко Сениќ, одговори на изјавата на Паштор повикувајќи на посмирени разговори.
„Сметаме дека начинот на кој тој комуницираше со нас излегува од рамките на нормалниот политички дијалог и ние сакаме да говориме за фактите, а не да слушаме неосновани обвинувања“, рече Сениќ.
Динкиќ тврди дека новиот метод на пресметка на буџетот на Војводина ќе ги зголеми финансиските средства за покраината.
Слободан Мараш, член на претседателството на Обединети региони на Србија, oбјасни дека засновањето на буџетот на Војводина на даночните приходи, ќе ги зголеми финансиите следната година од 6,5 милијарди евра на 7,1 милијарда евра.
„Основата е променета поради очекуваното зголемување на даночните приходи“, рече Мараш за белградскиот дневен весник Блиц.
Жителите на покраината изразија загриженост во врска со буџетот.
„Војводина многу долго време не напредуваше финансиски бидејќи Белград одлучуваше за нашите пари, давајќи ни колку што тие сакаат и како што сакаат“, рече Валентина Варга, домаќинка од Нови Сад.
„Кога има малку пари [во државниот буџет], тогаш сите [граѓани] имаат [малку] пари“, рече Душан Закров, пензионер од Белград.
Државниот завод за ревизија ги поддржа промените во Законот за буџетски систем и комплетниот пакет владини мерки за фискална консолидација.
Ревизорите утврдија дека измените ќе помогнат да отпочнат реформите на приходите, како и промените на трошоците и буџетите.
