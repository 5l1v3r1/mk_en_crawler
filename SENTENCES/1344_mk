06/02/2009
Производителот на гуми Мишелин ќе инвестира 10 милиони евра во Србијa, објави во понеделникот (2-ри февруари) вицепремиерот Божидар Ѓелиќ, на Светскиот економски форум во Давос, Швајцарија. 
Планот предвидува отворање логистички центар во текот на следните 18 месеци. 
Ѓелиќ и генералниот директор на Мишелин, Мишел Ролиер, исто така, разговараа околу капацитетот. 
„Разговаравме околу можноста за зголемување на производството од шест милиони гуми годишно, сегашното производство на претпријатието Тигар-Мишелин, и ќе продолжиме да работиме на тоа“, рече Ѓелиќ по состанокот.
***
Косовo и Aлбанијa ќе изградат меѓусебен далновод долг 238 километри. 
Претпријатијата за електродистибуција на двете земји постигнаа договор на 30-ти јануари во Приштина. 
Проектот од 20 месеци ќе започне оваа година и ќе чини 70 милиони евра.
***
Хрватскa има намера да го намали бројот на работни дозволи за странските работници за 25 отсто оваа година во споредба со 2008 година, објавија медиумите во вторникот (3-ти февруари). 
Вкупно 8.000 странски работници ќе добијат работни дозволи оваа година. 
Намалувањето ќе се одрази претежно на градежниот сектор. 
Највеќе странски работници во Хрватска доаѓаат од соседна <b>Босна и Херцеговина</b>.
***
Романската влада сака да обезбеди 250 милиони евра за државната ЦЕЦ банка, како помош во справувањето на малите и средни претпријатија со економската криза. 
Како дел од напорите за охрабрување на бизнисот, владата нема да ги оданочува профитите што корпорациите ги реинвестираат во своето сопствено работење. 
Државниот буџет од 2009 година, кој го претстави премиерот Емил Боц, ги предвидува овие мерки.
***
Кипарскиот претседател Деметрис Христофиас во вторникот (3-ти февруари) претстави финансиски пакет од 300 милиони евра за поттикнување на туристичкиот и градежниот сектор на земјата. 
Владата ќе додели околу 250 милиони евра за стимулирање на градежништвото и вкупно 51 милион евра за зајакнување на туризмот.
***
Тринаесеттиот Источномедитерански меѓународен саем на туризмот и патувањето ќе се одржи во Истанбул од 12-ти до 15-ти февруари, објави новинската агенција Анадолу. 
Се очекува да учествуваат скоро 3.000 претпријатија од 50 земји.
***
Aлбанската парламентарна економска комисија во вторникот (3-ти февруари) усвои предлог-закон со кој се обврзуваат транспортните претпријатија да ги покриваат сите повреди што нивните патници ќе ги претрпат. 
Според новиот предлог-закон, копнените, железничките, водните и воздушните транспортери ќе мора да склучуваат договори со осигурителни фирми и да обезбедуваат осигурително покривање во висина од 3.000 евра за индивидуален надоместок на штета.
(Разни извори – 30/01/09-06/02/09)
