20/05/2005
(Разни извори 13/05/05 – 20/05/05)
Извршниот одбор на ММФ го заврши првиот преглед на стенд-бај аранжманот во висина од 149,2 милиони американски долари за Бугаријa, овозможувајќи доделување на 50,7 милиони американски долари.
Одборот заклучи дека земјата постигнала напредок во стабилизирањето на макроекономските индикатори и спроведувањето на финансиските и економските реформи, и покрај високите надворешни ризици.
Европската инвестициска банка официјално ја потврди својата одлука за повлекување од проектот за тракискиот автопат во Бугаријa, велејќи дека владината процедура за избор на градежно претпријатие е нетранспарентна и се коси со правилата на ЕУ за јавни набавки.
Локалните набљудувачи, меѓу кои и Транспарентност-Бугарија, го критикуваа проектот кој чини 700 милиони евра, потпишан со португалскиот конзорциум, како неповолен за Бугарија.
Агенцијата за утврдување на рејтинг „Фич“ й додели рејинг ББ- за долгорочната странска и локална валута на Србијa со позитивни изгледи, наведувајќи ги како причина за одлуката подобрените јавни финансии, добрите изгледи за континуирани структурни реформи и раст на БДП, како и потенцијалниот пристап во ЕУ.
Ова е за првпат агенција да даде рејтинг за Србија.
Романскиот министер за финансии Јонут Попеску објави дека владата ќе ја одложи планираната ревизија на буџетот, првично закажана за средината на мај, за до крајот на месецот.
Тој рече дека тоа се должи на потребата од значителни јавни трошоци поради поплавите што ја погодија Романија во изминативе недели.
Турските власти рекоа дека процесот на отворање на грчко-турската банка - идеја со која се согласи грчкиот министер за надворешни работи Петрос Моливјатис за време на својата неодамнешна посета на Анкара - е веќе во тек.
Банката ќе биде со центар во Атина, додека една филијала ќе биде лоцирана во Истанбул.
Нејзиниот капитал се очекува да достигне помеѓу 100 и 200 милиони евра, кои треба еднакво да бидат обезбедени од двете земји.
Пет кандидати - „Американската банка на Албанија“, „Банка Интеса“, „Банка Монте деи Пеши ди Сиена“, „Банка поларе пуглиесе“, „Меѓународната комерцијална банка“ и „Социете џерерале“ - ги поднесоа своите понуди за купување на италијанско-албанската банка (БИА), објави албанското Министерство за финансии.
Министерството е еден од трите акционери во БИА, заедно со италијанската „Кап Италија“ и ЕВРД.
Тие неодамна одлучија да продадат 100 отсто од банката на нов инвеститор.
Одборот на Светската банка го одобри третиот Заем за финансиско посредување во извозот во висина од 305 милиони американски долари за Турција.
Парите ќе бидат искористени за поддршка на извозот и раст на реалниот сектор во периодот 2005-2010 година.
