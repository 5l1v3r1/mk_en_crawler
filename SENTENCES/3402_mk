15/11/2006
Од Блерта Фониќи-Кабаши за Southeast European Times во Приштина – 15/11/06
Шефот на УНМИК, Јоаким Рикер, ги предупреди косовските политички водачи да не преземаат „унилатерални активности“ во врска со одлуката за одложување на предлогот на ОН за иднината на покраината. 
Тој го изјави ова по укажувањата дека косовскиот парламент размислува да прогласи независност од Србија.
Косовскиот премиер Агим Чеку минатата недела рече дека парламентот е можно донесе таква декларација, ако предлогот на претставникот на ОН, Марти Ахтисари, биде нешто помалку од независност. 
„Тоа е можност што ние ја предвидовме“, рече тој.
Таквиот потег повеќе би му наштетил отколку што би му помогнал на процесот, рече Рикер на состанокот во понеделникот (13-ти ноември) со Чеку и командантот на КФОР, Роланда Катер. 
„Каква било изјава која алудира на тоа дека Косово презема унилатерални активности, се коси со Водечките принципи на Контакт-групата. 
Таквите изјави можат да ја поткопаат поддршката за Косово во овој важен момент“, рече тој.
Рикер ги повика сите заедници во Косово да „се воздржат и да покажат разбирање“. 
Косовските водачи треба да продолжат со напорите за допирање до малцинските заедници и промовирање на помирувањето и дијалогот, додаде тој.
Разговорите на трилатералниот состанок се фокусираа на последните настани во врска со процесот на статусот и приоритетите со кои се соочува косовското раководство, УНМИК и КФОР во периодот до одредувањето на статусот на Косово.
Чеку потврди дека раководството на косовските Албанци е разочарано од тоа што Ахтисари го одложи својот предлот по изборите во јануари во Србија. 
Сепак, тој рече дека е убеден оти нема да има понатамошни одложувања.
Во меѓувреме, во Албанија, премиерот Сали Бериша повторно предупреди да не се одолговлекува процесот на статусот, велејќи дека тоа би можело да й наштети на стабилноста во Косово и во регионот. 
„Само слободно и независно Косово ќе придонесе за регионалниот мир и стабилност“, рече Бериша.
Истовремено, тој го повика косовскиот народ да остане смирен и да ја поддржи владата во, како што рече, „деликатниот момент“. 
Тој, исто така, се изјасни против какви било измени на границите на Косово, велејќи дека тоа би можело да предизвика реакции од радикалните групи во областа.
Какво било прецртување на границите на Косово ќе „ги охрабри авантуристите и демоните на балканските национализми ... 
да го вратат Балканот во неговите најцрни времиња“, рече Бериша.
