15/10/2011
Цветина Борисова за Southeast European Times -- 15.10.11
Членовите на Европскиот парламент (ЕП) во четвртокот (13-ти октомври) одобрија резолуција која ги повикува сите земји-членки на ЕУ да им дозволат на Бугарија и Романија да се приклучат на т.н. Шенген безвизна област.
Повикот дојде и покрај жестокото противење на кандидатурите од страна на Холандија и Финска.
„Романија и Бугарија ги исполнија сите критериуми за успешно завршување на процесот на проценка за Шенген“, се вели во документот, и се посочува дека кандидатурите на Букурешт и Софија треба да се оценуваат „единствено врз основа на постојните критериуми за членство“.
ЕП го отфрли предлогот за воведување дополнителни критериуми за двете земји со зајакнување на Шенген акито врз основа на загриженоста во врска со организираниот криминал и корупцијата.
Резолуцијата од четвртокот следи веднаш по сличен документ одобрен со големо мнозинство во ЕП во јуни.
Истата сигнализира генерална согласност дека двете кандидатки го направиле тоа што беше побарано за да ја зајакнат безбедноста на нивните граници.
Но, на состанокот на министрите за надворешни работи на ЕУ во септември, Холандија и Финска ја објавија својата одлука да стават вето за пристапот во Шенген на Бугарија и Романија, наведувајќи ги како причина тековните проблеми со корупцијата и организираниот криминал.
Романскиот политиколог Габриел Андрееску се согласува дека ова се сериозни прашања.
Тој додава уште една загриженост што се однесува на неговата земја.
„Исто така, има проблеми поврзани со романските граѓани кои го нарушуваат животот во западноевропските села и градови“, рече тој за SETimes.
Франц-Лотар Алтман, вонреден професор на букурешкиот државен Универзитет и шеф на Одделот за Западен Балкан на германскиот Институт за меѓународна политика и безбедност, смета дека домашната политика во Финска и во Холандија, игра улога.
„Постојат силни десничарски популистички партии кои имаат значајно влијание врз внатрешната политика“, рече тој за SETimes, посочувајќи дека „скептичните забелешки“ за нивните кандидатури може да се слушнат и од Австрија.
Бугарската аналитичарка Тихомира Трифонова, од Центарот за политичка модернизација, се согласува.
„Во поглед на техничките подготовки за контрола и чување на надворешните граници на ЕУ, не гледам причина зошто Бугарија не би се приклучила на Шенген“, рече таа за SETimes.
„Проблемот во моментов е од чисто политичка природа и има врска со јавниот притисок со кој политичарите во некои земји-членки на ЕУ се соочуваат“, рече таа.
Што се однесува до следниот состанок на министрите за внатрешни работи на ЕУ подоцна овој месец, експертите не се надеваат премногу.
„Бугарија и Романија тешко дека ќе пристапат во Шенген пред следната година“, рече Трифонова.
Андрееску се согласува.
„Западните земји денес имаат многу причини да го одложат пристапувањето на двете земји во Шенген.“
