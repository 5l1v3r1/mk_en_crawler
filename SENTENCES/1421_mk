19/08/2009
Првиот хрватски Џурастик парк беше отворен во Пореч, на Истра, со осум мобилни диносауруси, кои се долги од 16 до 24 метри. 
Паркот, чија изградба чинеше 1,2 милиони евра, е втор во Европа. 
Првиот беше во Полска.
***
Романскиот филм „Приказни од Златното време“ го отвори Сараевскиот филмски фестивал на 12-ти август. 
Филмот го сочинуваат пет куси приказни од крајот на комунистичкиот период на Романија, за време на режимот на Николае Чаушеску. 
Овогодинешниот фестивал го сочинуваат 232 филма од 53 земји, кои ќе бидат прикажани во текот на девет дена.
***
Фронтменот на „Ју ту“ Боно е можно да го изгуби својот пасош од Босна и Херцеговина (БиХ) поради локалните закони кои не дозволуваат издавање „почесни“ документи за лична идентификација. 
Тој го доби почесниот документ во 1997 година од починатиот претседател на БиХ Алија Изетбеговиќ, во знак на признание поради неговите пријателски односи со БиХ.
***
Камен-темелникот на спомен-куќата на Мустафа Кемал Ататурк, основачот на модерна Турција, беше поставен во неделата (16-ти август) во Коџаџик, Maкедонијa, каде што се наоѓала куќата на неговите родители. 
Македонската министерка за култура, Елизабета Канческа-Милевска, и турскиот заменик-министер за култура, Нихат Гул, присуствуваа на церемонијата. 
Спомен-куќата, која ќе чини 650.000 евра, ќе биде изградена на темелите на старата куќа на таткото на Ататурк -- Али Риза.
***
Хрватскиот далматински град Омиш беше домаќин на „2009 Пиратски ноќи“ во вторникот (18-ти август). 
Градот, кој бил познат по пиратските активности, ја оживеа традицијата и се претвори во туристичка атракција. 
На пиратската вечер, актерите ги оживеаја морските битки помеѓу пиратите и Венецијанците.
***
Шпанската амбасада во Тирана го отпочна 7-мото издание на Неделата на шпанскиот филм во Aлбанија во понеделникот (17-ти август), во градот Подградец.
***
Maкедонскиот пливач Томи Стефановски го преплива каналот Ла Манш во петокот (14-ти август), станувајќи трет Македонец што го сторил тоа. 
Стефановски пливаше 7 часа, 42 минути и 32 секунди. 
Најбрзо официјално регистрирано препливување на Ла Манш има бугарскиот маратонски пливач Петар Стојчев, во 2007 година, кој го поминал каналот за 6 часа, 57 минути и 50 секунди.
(Разни извори – 12/8/09-19/08/09)
