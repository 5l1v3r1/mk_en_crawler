23/06/2009
Од Недељко Рудовиќ за Southeast European Times во Подгорица -- 23/06/09
Црна Гора има големи надежи дека наскоро ќе се придвижи со визната либерализација.
На неодамнешниот состанок во Луксембург министрите за надворешни работи на ЕУ посочија дека земјата -- заедно со Македонија и Србија -- се движи во вистинската насока и дека визите може да укинат за неколку месеци.
Премиерот Мило Ѓукановиќ, неодамна избран по шести пат, рече дека ова прашање е приоритет за владата.
„Нема поочигледен начин за унапредување на реформите и европските вредности од визната либерализација“, рече тој по својата инаугурација.
„Веруваме...
[дека] ќе й овозможиме на Црна Гора да биде меѓу првите земји во регионот чии граѓани наскоро ќе патуваат во земјите на Шенген без визи.“
Владата, сепак, мора да го убеди Брисел дека ќе исполни неколку клучни прашања, како што е борбата против корупцијата, перењето пари и опремувањето на сите погранични премини со потребната технологија.
Многумина аналитичари, пак, сметаат дека патот напред ќе биде релативно непречен.
Црна Гора ги исполни повеќето услови на ЕУ, вклучително и издавањето биометрички пасоши, кои ги претстави минатата година.
„Барањата до Црна Гора не се големи, сé се сведува на мала работа“, изјави генералниот секретар на Европското движење во Црна Гора, Момчило Радуловиќ за Southeast European Times.
„Мислам дека ќе биде доволно Подгорица да вети дека ќе стори нешто и да покаже јасни знаци рече ќе биде така.“
„Можноста е тука, и до собранието на советот на министрите за правда на ЕУ во јули, има доволно време црногорската влада да покаже поголем степен на посветеност на ова прашање и да ги исполни условите што недостасуваат“, рече извршниот директор на Центарот за граѓанско образование Далиборка Уљаревиќ.
Според портпаролот на Социјалдемократската партија Рашко Коњевиќ, визната либерализација претставува клучна пресвртница во процесот на пристапување.
„Тоа е најкарактеристичниот потег на патот кон пристапувањето во ЕУ“, изјави Коњевиќ за Southeast European Times.
Ова прашање е особено важно за младите и оние кои сакаат да студираат во странство, додаде тој.
