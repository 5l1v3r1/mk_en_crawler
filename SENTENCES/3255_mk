30/11/2006
Од Антонио Прленда за Southeast European Times во Рига – 30/11/06
На крајот од дводневниот самит во Рига, водачите на 26-те земји на НАТО ги поканија Босна и Херцеговина (БиХ), Црна Гора и Србија да влезат во програмата Партнерство за мир (ПзМ) -- клучен чекор кон членството во Алијансата.
„Земајќи ја предвид важноста на долгорочната стабилноста на Западен Балкан и сознанието за напредокот постигнат досега од страна на БиХ, Црна Гора и Србија, ние денес ги поканивме трите земји да пристапат во ПзМ и Евроатланскиот партнерски совет (ЕАПС)“, се вели во текстот од декларацијата на самитот во Рига.
„Правејќи го овој чекор, ние ја потврдуваме важноста што им ја придаваме на вредностите и принципите наведени во основните документи на ЕАПС и ПзМ, и особено очекуваме од Србија и БиХ целосно да соработуваат со Меѓународниот кривичен трибунал за поранешна Југославија (МКТЈ).“
БиХ, Црна Гора и Србија честопати нудат вреден придонес за регионалната стабилност и безбедност, рекоа водачите на НАТО, додавајќи дека сакаат да го охрабрат понатамошниот развој на настаните во регионот.
Коментирајќи во врска со одлуката, генералниот секретар на НАТО, Јап де Хоп Шефер, ја опиша како значаен политички чекор.
„Во некои моменти морате да одлучите дали ќе направите нешто или не.
Сојузниците, со моја поддршка, одлучија да го сторат тоа“, изјави тој за новинарите.
Шефот за безбедност на ЕУ, Хавиер Солана, пак, ги поздрави поканите, велејќи дека тие претставуваат уште еден голем поттик за напорите на земјите од Западен Балкан да го надминат минатото.
Локалните водачи во Сараево, Подгорица и Белград, исто така, ја поздравија одлуката, велејќи дека истата ќе помогне во промовирањето на безбедноста, стабилноста и реформскиот процес.
Во својата декларација, водачите на ЕУ, исто така, ги поздравија и напорите на Албанија, Хрватска и Македонија за постигнување на членство во НАТО, и го потврдија ветувањето за покани до „земјите кои ги исполнуваат стандардите на НАТО за остварувањата и можат да придонесат за евроатланската безбедност и стабилност“.
Тие особено го истакнаа подобреното спроведување на парламентарните избори во Албанија во јули 2005 година, целосната соработка на Хрватска со МКТЈ и успешното спроведување на парламентарните избори во Македонија оваа година.
Сепак, реформските напори во сите три земји мора да се одржат, се вели во декларацијата.
Од Албанија е побарано да направи понатамошен напредок во владеењето на правото и одбранбените реформи.
Хрватска треба да се заложи за зајакнување на поддршката на јавноста за својата кандидатура за членство во НАТО, додека Македонија треба да продолжи со своите реформи во политичкиот систем, економијата, одбраната, владеењето на правото и судството.
Декларацијата на НАТО, исто така, му даде силна поддршка на специјалниот претставник за косовскиот статус, Марти Ахтисари, „во неговите напори за заокружување на процесот“.
Истата ги повикува сите страни да работат заеднички на конструктивен начин, да покажат флексибилност, да ги исполнат меѓународно одобрените стандарди и да учествуваат во локалните граѓански институции.
„Тоа би требало да резултира со решение кое ќе ја подобри стабилноста во Југоисточна Европа, ќе ги унапреди изгледите на целиот регион за интеграција во евроатланските структури и ќе биде прифатливо за народот во Косово“, се вели во декларацијата.
