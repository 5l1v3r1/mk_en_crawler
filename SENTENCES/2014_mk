24/05/2005
(AП - 20/05/05;
ОБСЕ, АП - 18/05/05;
Канцеларија на ОБСЕ за демократските институции и човековите права)
На покана од албанската влада ОДИХР ќе испрати тим од повеќе од 400 набљудувачи да ги следат парламентарните избори на 3-ти јули.
Објавувајќи го формирањето на набљудувачката мисија, ОБСЕ на 18-ти мај соопшти дека тим од 37 експерти ќе биде во Албанија во средината на јули за да го процени целиот изборен процес.
Мисијата, предводена од страна на Јорген Грунет од Данска, вклучува базичен тим од 12 експерти, лоцирани во Тирана, плус 25 долгорочни набљудувачи кои ќе бидат распоредени низ целата земја.
Набљудувачите се претставници на 15 земји-учеснички во ОБСЕ, организација со 55 нации.
„Одржувањето на демократски избори во кои гласачите може да имаат доверба претставува заедничка одговорност на албанските власти, политичките партии, медиумите и цивилното општество“, рече Грунет.
„Нашата улога овде останува иста како и на претходните избори:
да го следиме процесот и да известиме за нашите заклучоци.“
На сегашната мисија во Албанија ќе й се придружат 400 краткорочни набљудувачи кои ОБСЕ побара од земјите-членки да ги обезбедат непосредно пред денот на изборите.
Тие ќе бидат распоредени низ цела Албанија -- во тимови по двајца -- да го набљудуваат отворањето на избирачките места, гласањето, пребројувањето на гласачките ливчиња и објавувањето на резултатите.
ОДИХР, со седиште во Варшава, е активно низ целиот регион на ОБСЕ во областа на набљудување на изборите, демократскиот развој, човековите права, толеранцијата и недискриминацијата, како и владеењето на законот.
Оваа организација досега следела голем број избори во Албанија, меѓу кои и парламентарните избори во 2001 година и локалните избори во 2003 година.
Изборите во јули се сметаат за клучен тест за демократскиот процес во Албанија, која се надева на членство во НАТО во 2006 година и во ЕУ во 2015 година.
Услов за влез во овие две организации е слободни и фер избори.
Во јануари земјата го усвои новиот закон за избори, кој ОДИХР го пофали дека поттикнува позитивен развој.
Албанскиот Устав пропишува 100, од 140 пратенички места, да се избираат директно.
Преостанатите 40 се избираат со пропорционална распределба.
За учество во Парламентот партиите мора да освојат најмалку 2,5 отсто од гласовите.
Владејачката Социјалистичка партија на премиерот Фатос Нано се надева на освојување на трет мандат.
Нејзин главен конкурент е Демократската партија на поранешниот претседател, Сали Бериша.
Двете партии ветуваат дека ќе ја доближат Албанија до интеграцијата во ЕУ.
