02/07/2007
Од Зоран Николовски за Southeast European Times во Скопје – 02/07/07
Вториот самит на Евроатланскиот партнерски совет (ЕАПС) се одржа минатата недела во Охрид, Македонија, при што на врвот на агендата се најдоа темите поврзани со Авганистан, Косово и иднината на Балканот и енергетската сигурност.
На самитот присуствуваа делегати од сите 49 земји-членки на Советот, кои учествуваа на шесте панел-дискусии во врска со овие теми.
Можноста трите земји на Јадранската повелба -- Хрватска, Македонија и Албанија -- да добијат покани за членство во НАТО на самитот на Алијансата во Букурешт следната година, беше исто така дискутирана на форумот, што се одржа во четвртокот (28-ми јуни) и петокот.
На панел-дискусијата за Косово, беше поддржана идејата дека решението за Косово мора да резултира со подобра безбедност за регионот.
Повеќето говорници го поддржаа планот на поранешниот претставник на ОН Марти Ахтисари за покраината.
Српскиот министер за надворешни работи, Вук Јеремиќ, го повтори ставот дека планот на Ахтисари е неприфатлив -- но рече дека новата влада на земјата е подготвена да разговара со Приштина и меѓународната заедница за изнаоѓање компромис.
„Постои фер, цврста и сеопфатна база за одлуката на Советот за безбедност, заснована на предлозите на Ахтисари.
НАТО и неговите партнери се активни и ќе останат активни во КФОР за да ја загарантираат безбедноста и стабилноста во Косово.
За сите е важно да се задржи воздржаноста и смиреноста и јас мислам дека треба да ги спречиме непотребните одложувања на обидите за изнаоѓање решение за статусот на Косово“, рече генералниот секретар на НАТО, Јап де Хоп Шефер.
Во врска со проширувањето на НАТО, Де Хоп Шефер јасно стави до знаење дека трите земји ќе бидат проценувани индивидуално.
„Задоволен сум од напредокот што го постигна т.н. Јадранска тројка преку Акциониот план за членство“, рече тој.
Maкедонскиот премиер Никола Груевски рече дека трите земји ќе обезбедат резултати и ќе ги реализираат реформите.
„Убеден сум дека за десет месеци Македонија, заедно со Хрватска и Албанија, ќе ја добие заслужената покана.“
Состанокот на потписничките на Јадранската повелба се одржа еден ден пред форумот.
Американскиот амбасадор во НАТО, Викторија Нуланд, ја потврди американската поддршка за Македонија, Албанија и Хрватска да станат членки што е можно поскоро.
Сепак, истакна таа, трите земји имаат уште многу да направат во следните десет месеци.
Во оценката на регионалната безбедност, Де Хоп Шефер рече дека широката слика е позитивна.
„Екстремизмот е потиснат на маргините од политичкиот живот во поголем дел од регионот.
Но, мора да останеме во состојба на подготвеност -- гласовите на демократијата и слободата во Југоисточна Европа имаат обврска и понатаму да говорат“, рече шефот на НАТО.
„Евроатланската перспектива е од клучно значење.
Ние мора да се тргнеме од менталитетот во политиката ,победникот добива сé’, да го зајакнеме владеењето на правото, да изградиме добрососедски односи и да создадеме економски раст.
Во однос на Авганистан, учесниците рекоа дека е постигнат голем напредок, но ја истакнаа потребата за сеофатен пристап и создавање капацитет кај авганистанските власти за обезбедување сигурност, добро владеење и развој.
На третата панел-дискусија доминираше тезата дека енергетската безбедност во светот зависи од ситуацијата во Средниот Исток и дека НАТО мора да обезбеди заштита на инфраструктурата.
Де Хоп Шефер рече дека чувањето на нафтоводите и поморските патишта со воени сили е од суштинска важност за обезбедувањето на дотурот на енергија за земјите-членки.
Тој истакна дека Алијансата мора да се ангажира за ситуацијата, предлог што некои земји не сакаат да го прифатат.
„Цврсто сум убеден дека НАТО треба да одигра улога на ова поле“, рече Де Хоп Шефер.
„Безбедноста на нашиот дотур на енергија претставува всушност прашање од интерес за сите нас.“
