08/02/2008
БЕЛГРАД, Србија -- Заладените односи помеѓу членовите се причина за телефонската конференција што владата ја одржа во четвртокот (7-ми февруари), наместо директен состанок.
Целта на седницата беше да се одобри приватизацијата на РТБ Бор, рударско-металуршкиот конгломерат.
Владините членови од Г17 Плус и Демократската партија (ДС) на претседателот Борис Тадиќ бараа агендата да вклучува разговори за политичкиот договор што го нуди ЕУ, но локалните медиуми објавија дека ова прашање не било отворено.
Во меѓувреме, тензиите во владејачката коалиција ескалираа уште повеќе откако Слободан Самарџиќ, министерот за Косово, рече дека владата ќе падне ако ДС и Г17 Плус и понатаму продолжат со инсистирањето за потпишување на политичкиот договор што го нуди ЕУ.
Самарџиќ, член на Демократската партија на Србија на премиерот Воислав Коштуница, во четвртокот ја обвини ЕУ дека се обидува да ја дестабилизира политичката ситуација во Србија со својата одлука за испраќање мисија во Косово.
Подоцна истиот ден министерот за труд, Расим Љајиќ, од ДС, го обвини Коштуница за „деструктивна“ политика и го спореди со покојниот автократ Слободан Милошевиќ.
(Блиц, Данас - 08/02/08;
РТС, Танјуг, бета, Б92, АП - 07/02/08)
