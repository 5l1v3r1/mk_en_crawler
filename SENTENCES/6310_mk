22/09/2011
(Би-Би-Си, Ајриш индипендант - 22.09.11;
аКатимерини, АП, АФП, Ројтерс, ДПА, Блумберг, ФТ, Еуроњус, Њујорк тајмс, Лос Анџелес тајмс, Дау Џонс, АГИ - 21.09.11)
Грчката влада во средата (21-ви септември) објави дека ќе побара од парламентот во текот на следните неколку дена да го одобри новиот пакет мерки на штедење со цел намалување на буџетскиот дефицит на презадолжената држава.
Предвидените дејства имаат за цел да ги убедат меѓународните кредитори на земјата дека Атина прави сé што може да ги исполни строгите фискални цели од договорот за финансиска помош во висина од 110 милијарди евра со ЕУ и ММФ во мај 2010 година.
Но, најважна цел на владата е да обезбеди брза исплата на новата транша од 8 милијарди евра од пакетот за спас, која треба да го спречи неплаќањето на Грција на своите огромни долгови.
Властите предупредија во последниве недели дека земјата ќе остане без пари до средината на октомври.
Покрај серијата болни чекори одобрени од минатогодишната помош, Грција сега ќе мора да се соочи со нови кратења на пензиите и платите, како и со нови даночни зголемувања, ако пратениците ги одобрат новите мерки.
Илјадници работници може да ги изгубат своите работни места, бидејќи голем број државни претпријатија ќе бидат затворени до крајот на оваа година.
Обелоденувајќи го планот по седумчасовниот состанок на владата во средата, портпаролот на владата Елиас Мосиалос, рече дека бројот на државните службеници ставени во специјалната резерва на работна сила во текот на следните три месеци е зголемен за 50 отсто, на 30.000 луѓе.
Тие ќе добиваат делумна плата додека владата не одлучи дали ќе ги избрка или повторно ќе ги вработи.
Мерката ќе погоди 3 отсто од повеќе од 750.000 Грци кои моментно работат во јавниот сектор, според Мосиалос.
Владата, исто така, одлучи уште повеќе да ја намали границата од 8.000 евра на приходите ослободени од данок, што беше воведена оваа година.
Почнувајќи од 2012 година, сите приходи над 5.000 евра ќе бидат оданочувани, рече портпаролот.
Новите мерки на штедење ќе погодат и многу грчки пензионери.
Оние чија месечна државна пензија е поголема од 1.200 евра ќе имаат кратење на сумата над таа граница за 20 отсто.
На пензионерите помлади од 55 години што добиваат повеќе од 1.000 евра месечно ќе им биде намалена секоја сума над таа граница за 40 отсто.
Во средата владата, исто така, одлучи дека новиот данок на имот објавен претходно овој месец, кој требаше да биде на сила само две години, ќе биде продолжен до најмалку 2014 година.
Другите мерки што ги објави без да даде какви било детали вклучуваат воведување единствена платежна структура за грчкиот јавен сектор, неколку структурни реформи и приватизации, објави атинскиот весник Катимерини.
Новите мерки беа објавени еден ден по крајот на двата круга од конференцијата меѓу грчкиот министер за финансии, Евангелос Венизелос, и високи претставници на т.н. тројка -- Европската комисија, Европската централна банка и ММФ.
„Овие одлуки испраќаат порака до нашите партнери и пазарите дека Грција сака и може да ги исполни своите обврски, секогаш останувајќи во средиштето на еврото и ЕУ“, се вели во изјавата издадена по состанокот на владата во средата.
Тројката ќе испрати нова мисија на инспектори во Грција да го испита нејзиното придржување на условите од финансиската помош пред да одлучи дали ќе ја одобри исплатата на следната транша помош.
Во своето обраќање во парламентот пред состанокот на владата во средата, Венизелос ја објасни потребата за понатамошни остри мерки.
„Ако го немавме надзорот на тројката ...
повторно несреќно ќе скршневме од правецот“, рече министерот.
„Тука не се работи за намера.
Се работи за менталитет, неспособност, менаџерска структура, методи, навики и инерција.“
