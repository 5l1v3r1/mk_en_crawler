16/11/2004
(Канцеларијата на високиот претставник - 16/11/04; АП, Ројтерс, АФП, ВОА, Фена - 15/11/04)
Властите на ентитетот со кој управуваат Србите во Босна и Херцеговина (БиХ), Република Српска (РС), уапсија осум лица обвинети за воени злосторства против босанските Муслимани за време на конфликтот 1992-1995 година. 
Акцијата од понеделникот (15-ти ноември) претставува првиот чекор на земјата кон апсењето на осомничените за воени злосторства.
Сепак, ниту еден од обвинетите не е на листата од 21 бегалец кои ги бара Меѓународниот кривичен трибунал за поранешна Југославија (МКТЈ).
Дејствувајќи по наредба на Сараевскиот кантонски суд, специјалните полициски сили на РС ги уапсија Јован Скобо, Светко Новаковиќ, Момир Глишиќ, Горан Васиќ, Жељко Митровиќ, Веселин Цанцар, Драгоје Радовановиќ и Момир Скакавац. 
Двајца од нив, Скобо и Новаковиќ, се обвинети за геноцид, додека останатите се обвинети за злосторства против цивили и затвореници од војната, изјави Слободан Николиќ, официјален претставник на судот.
Според извештаите на локалните медиуми, лицата се уапсени во градовите Пале, Лукавица и Фоча, за време на рациите што ги спроведоа специјалните полициски сили. 
Според Николиќ, сите осуммина осомничени се префрлени во судот во Сараево. 
Во извештаите на печатот од вторникот се вели дека тие ќе останат во притвор еден месец.
МКТЈ се согласи на осомничените да им се суди локално, како што рече судијата Срето Црњак, од сараевскиот кантонски суд.
Апсењата дојдоа по силниот притисок од меѓународната заедница врз властите на РС да започнат со предавање на обвинетите од страна на МКТЈ, меѓу кои и воениот водач на босанските Срби, Радован Караџиќ, и неговиот воен командант, Ратко Младиќ.
За време на брифингот во Советот за безбедност на ОН минатата недела, високиот претставник Педи Ешадун повторно ги критикуваше властите на РС за неуспех во врска со ова прашање. 
Тој предупреди дека тоа би можело да ги загрози шансите на БиХ за пристап во ЕУ и во НАТО.
Главниот портпарол на Канцеларијата на Ешдаун во понеделникот ги поздрави апсењата како позитивен чекор, но ја истакна разликата помеѓу домашните и меѓународните обвиненија. 
„И покрај тоа што наводните злосторства на уапсените се сериозни, тие се „ситна риба“ во споредба со обвинетите од страна на Хашкиот трибунал“, босанско-херцеговскиот дневен весник Дневни аваз ја цитира Ирена Ѓузелова. 
„Властите на РС на крајот ќе бидат оценувани според нивните резултати во врска со апсењето на воените злосторници обвинети од страна на Хашкиот трибунал“, додаде таа.
Официјалните претставници на РС во понеделникот изјавија дека апсењата претставуваат знак за решеноста за соработка со МКТЈ. 
Министерот за внатрешни работи на МКТЈ, Дарко Матијашевиќ, вети понатамошни чекори кон исполнување на обврските на ентитетот кон Трибуналот.
Во другите вести, Советот на ЕУ, наводно, во понеделникот одлучил да го прошири замрзнувањето на сите средства и економски ресурси на лицата обвинети од страна на МКТЈ, додавајќи 18 нови бвинети на листата, која првобитно ги вклучуваше: Караџиќ, Младиќ и хрватскиот бегалец Анте Готовина. 
Помеѓу новододадените имиња има 17 етнички Срби, како и Мирослав Брало, босански Хрват кој неодамна беше пренесен во Хашкиот трибунал по неговото предавање. 
На сите, освен на Брало, им е забранет влез во ЕУ, објавија во вторникот весниците во БиХ.
„Ние ја поздравуваме одлуката на ЕУ. 
Таа претставува уште еден чекор кој ќе го ограничи просторот за маневрирање на оние кои ја избегнуваат и ја попречуваат правдата“, рече Ѓузелова. 
„Очекуваме властите во БиХ да го сторат истото и да ги замрзнат средствата на 18 лица обвинети од страна на Хашкиот трибунал.“
