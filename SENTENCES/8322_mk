20/12/2011
Мухамет Брајшори и Ивана Јовановиќ за Southeast European Times во Приштина и Белград -- 20.12.11
Ангела Меркел пристигна во Приштина во понеделникот (19-ти декември), што е прва посета на еден германски канцелар откако Герхард Шредер пристигна таму набргу по влегувањето на војниците на КФОР во Косово во 1999 година.
За време на нејзината посета Меркел упати недвосмислена порака до Косово за зголемување на напорите за демократизација.
„Германија верува дека иднината на целиот регион е членството во ЕУ.
Уште еднаш во нашите разговори истакнав колку е важно Косово да се развие во демократска земја со владеење на правото и транспарентност.
Мислам дека прашањето на корупцијата останува на агендата“, рече Меркел.
Таа, исто така, го повика Косово да го реши граничниот спор со Србија со наоѓање „заеднички форми на учество“ и го окарактеризира договорот за Интегрирано гранично управување, постигнат меѓу Приштина и Белград, како добра идеја.
„Заедничката гранична контрола може со ова да биде нешто што е договорено на хартија, но сé уште не е спроведено.
Во тој контекст, побарав од косовската страна да даде свој придонес.
А ние, се разбира, сме во постојан контакт со претседателот [Борис] Тадиќ“, рече Меркел.
На средбата со 1.300-те германски војници во штабот на КФОР во Приштина, Меркел го пофали нивниот придонес и рече дека борбата против шверцот и нелегалната трговија може да се води како на северот, така и на југот од Косово, иако земјата нема комплетен суверенитет на северот.
„Оваа [ситуација] не е целосно независна од она што е кажано и направено во Белград“, рече Меркел, истовремено осврнувајќи се на причините за одложувањето на кандидатскиот статус на Србија за ЕУ, претходно овој месец.
Меркел истакна дека јасно му ставила до знаење на Белград дека Германија очекува укинување на паралелните структури во Косово.
„Важно е да се постигне спроведување на заедничка гранична контрола.
Се разбира, мораме да продолжиме со чекорите за да дојдеме до точка кога нема да има паралелни структури“, рече таа.
Премиерот Хашим Тачи рече дека ја уверил Меркел оти Косово ќе соработува со ЕУЛЕКС за сите прашања, истовремено поставувајќи го за приоритет дијалогот и добрососедските односи со Србија.
„Дијалогот не е една од опциите, дијалогот е единствената опција, единственото решение за сите прашања што сакаме да ги решиме меѓу Косово и Србија“, рече Тачи.
Политичкиот коментатор Фатлум Садику изјави за SETimes дека во однос на фактот оти Германија презема водечка улога во европската балканска политика, посетата на Меркел е историска.
„Меркел ги допре главните точки кои претставуваат пречка за Косово, корупцијата и владеењето на правото и јас го сфаќам ова како услови од кои Германија нема да се откаже кога станува збор за напредокот кон ЕУ“, рече Садику.
Експертот за европска интеграција, Албер Гаши, објасни за SETimes дека балканската политика на Германија ја принуди ЕУ да ги направи првите чекори кон Косово.
„[Тоа] е единствената земја која може да ги убеди петте земји што не го признаваат Косово, да не го блокираат“, рече Гаши.
Реакциите во Србијa
Иако пораката на Меркел за Белград и Приштина да ги нормализираат односите и да се вратат на трговијата, не е многу поразлична од она што таа го кажа за време на својата посета на Белград во август, нејзиниот коментар за укинување на паралелните структури создава сериозна загриженост за Србија.
Српските власти, како и јавноста, се збунети дали изјавите на Меркел претставуваат директни нови услови за добивање кандидатски статус во ЕУ или само имплицираат временски распоред.
„Таа рече дека ова може да се толкува како нов дополнителен притисок врз Белград за исполнување на овие услови.
Значи, Белград има два преостанати услови -- регионалното претставување и институциите на северот.
Единственото прашање е дали тие се ставени во квадратчето за добивање датум или во квадратчето за добивање кандидатура“, рече за SETimes поранешниот српски амбасадор во Германија, Огњен Прибиќевиќ.
Прибиќевиќ рече дека позицијата на Германија е клучна за унапредување на процесот на интеграција на Србија во ЕУ.
„Србија мора да го реши [проблемот] со регионалното претставување и да ги укине институциите на северот за да добие порелевантна оценка за процесот на интеграција во ЕУ, а тоа е нешто со што ќе се соочиме во текот на следните месеци и, се плашам, следните години.“
Српската пратеничка во косовскиот парламент, Рада Трајковиќ, изјави за SETimes дека позицијата на Меркел е принципиелна.
„Земјата бара функционални институции, кои ќе ја намалат корупцијата и криминалот.
Кога говориме за Србите во Косово, јасно е дека таа претпочита Србите, полека, да го отпочнат процесот на етапно затворање на паралелните институции.
Барајќи поактивна позиција од Приштина во процесот на Интегрирано гранично управување, таа посочува дека Приштина [не е] сосема искрена ниту во овој процес“, рече Трајковиќ.
