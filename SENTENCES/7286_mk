08/10/2012
Дражен Ремиковиќ за Southeast European Times во Сараево -- 08.10.12
Повеќе од 5.000 избирачки места беа затворени во 7 часот вечерта во неделата (7-ми октомври), откако скоро 3 милиони граѓани на Босна и Херцеговина гласаа на општинските избори.
Според податоците на Централната изборна комисија, Партијата за демократска акција (СДА), предводена од Сулајман Тихиќ, беше победник со 34 општини, додека Српската демократска партија, заедно со нивните коалициски партнери, освои 27 општини.
Сојузот на независните социјалдемократи (СНСД), предводен од претседателот на Република Српска (РС) Милорад Додик, беше најголем губитник на изборите, победувајќи во 15 општини.
До овие избори СНСД на Додик беше на власт во 41 општина.
Предраг Ковач, новоизбраниот градоначалник на општина Источна Илиџа рече дека граѓаните ги казниле неодговорните власти со своите гласови.
„СНСД направи многу грешки и се оддалечи себеси од народот“, рече кандидатот на СДС Ковач за SETimes. 
„Луѓето го препознаа оваа и ги казнија. 
Верувам дека овие избори се увертира за општите избори и мислам дека многу работи ќе се променат на следните избори на државно ниво.“
Граѓаните гласаа за 78 општински совети во ентитетoт на бошњачко-хрватската Федерација, 58 општински и пет градски совети во РС, 136 општински градоначалници и пет градски градоначалници во земјата, како и за советот на Округот Брчко.
На изборите учествуваа 87 политички партии, 59 коалиции и 224 независни кандидати. 
Регистрираните 3.144.296 гласачи имаа можност да избираат меѓу 30.351 кандидат.
Според изборната комисија, 56,3 отсто од гласачите излегоа на гласање -- 11 отсто повеќе од оние што гласаа на локалните избори во 2008 година.
Асим Мујкиќ, професор на Факултетот за политички науки во Сараево, рече дека граѓаните им покажаа на политичарите дека се помалку заинтересирани за прашањата на идентитетот и дека поголем е фокусот на економијата и животниот стандард.
„Одѕивот беше поголем отколку на минатите избори, што ја покажува желбата на луѓето да ги променат работите. 
Луѓето испраќаат порака до политичарите дека нивната физичка егзистенција моментно им е поважна отколку коj е кој во национална или религиска смисла“, рече Мујкиќ заSETimes.
Изборниот процес помина без некој поголем инцидент -- 1.260 акредитирани набљудувачи го следеа гласањето.
„Десницата победи, левицата изгуби, нема сомневање околу тоа. 
Но, ние мораме да се прашаме себеси, од Социјалдемократската партија, што направивме во изминатите 4 години ако успеавме да изгубиме избори во најголемата економска криза и сиромаштија. 
Нешто мора да се промени внатре во партите“, рече заSETimesСлободан Поповиќ, заменик-претседател на Социјалдемократската партија (СДП), која освои три нови локални позиции, но изгуби пет.
Некои граѓани се согласуваат.
Жителот на Сараево, Мирвад Карадаглиќ (28), вели дека промената на политичката сцена беше неопходна.
„Не излегов на гласање на последните избори бидејќи почувствував дека моето гласање не може да влијае за промена во владата. 
Но, сфатив дека никој не може да ги промени работите освен мене. 
И бидејќи партијата за која гласав победи, сега можам да кажам дека успеав“, рече Карадаглиќ за SETimes.
