11/09/2008
Од Јонилда Коци за Southeast European Times во Тирана – 11/09/08
Странските инвеститори го свртеа своето внимание на албанскиот недвижен имот, особено во туристичките области покрај морето.
Во време кога инвеститорите и туристите ги истражуваат медитеранските плажи, претежно недопрената Албанија привлекува сé поголемо внимание.
Стабилната економска и политичка ситуација и изгледите за членство во ЕУ и НАТО ја прават Албанија уште попривлечна.
Експертите за недвижен имот потврдуваат дека процесите на интеграција во ЕУ и НАТО што се во тек во Албанија ќе обезбедат значителен пораст на вредноста на недвижниот имот во текот на следните пет до десет години.
Некои предвидуваат годишен пораст од 30 отсто.
„Ние сме сосема сигурни дека Албанија има светла иднина.
Земјата ...
ќе стане привлечен пазар за три до пет години“, рече Филип Беј, регионален директор на „Колиерс Интернешнал Саутист Јуроп“.
Друга предност за албанскиот пазар е тоа што тој нуди најниски цени на Европскиот континент.
Инвеститорите купуваат имот долж целиот брег.
Шенѓини на север е предмет на интерес на руските инвеститори, кои се свртија кон Албанија откако купија голем број имоти во Црна Гора.
Агентите за недвижности велат дека југот од Албанија од Валона до Саранда останува примарен пазар, но тие гледаат дека купувачите почнуваат да го посакуваат по Заливот Лалзи во Драч, кој е сé уште голема и недопрена област.
Западните Европејци сега купуваат станови, особено оние долж јужниот брег, во Валона и Саранда.
Повеќето од купувачите се од Велика Британија, Ирска и Норвешка.
Германските инвеститори покажуваат особен интерес за територијата помеѓу Драч и Тирана.
Робин Барасфорд, управен директор на „Барасфорд енд Брд“, британска консултантска куќа за недвижности, вели дека Албанија претставува извонредна можност.
„Ние ги советуваме инвеститорите да купуваат, бидејќи ќе заработат пари за три години“, рече Барасфорд.
Во интервју за едно албанско списание, тој ги спореди шансите на земјата со процутот на бугарскиот недвижен имот пред неколку години.
Странците кои инвестираат во албанскиот имот мора да се подготват за евентуалните пречки, како што е добивањето чисти тапии за сопственост на имотот.
Владата е сé уште во процес на враќање на имотот на неговите сопственици пред комунистичкиот период и се појавуваат некои имотни спорови околу сопственоста.
Затоа, повеќето странски купувачи на недвижен имот во Албанија бараат правен совет пред да инвестираат.
