03/06/2010
Од Бојана Миловановиќ за Southeast European Times во Белград -- 03/06/10
Во текот на 1990-тите, српските телевизиски канали беа преплавени со емисии во кои видовити луѓе и исцелители нудеа инстант решенија за сите проблеми и ја предвидуваа иднината.
Иако овој феномен е денес помалку раширен, сé уште го има.
Милан Тарот и Клеопатра се само двајца од најпопуларните личности кои ја користеа атмосферата на безизлез која доминираше во Србија во 1990-тите за да си играат со населението кое страдаше низ војните, меѓународните санкции и катастрофалната сиромаштија.
Во тоа време Клеопатра предвиде „Голема победа на Слободан Милошевиќ на изборите“, додека Тарот ги уверуваше своите клиенти дека ќе можат да ги си ги продадат своите станови кога ќе почнат да ги слушаат Битлси.
Тогаш државата не ја казнуваше ваквата очигледна измама, но по падот на режимот на Милошевиќ во 2000 година, работите се променија и видовитите луѓе и исцелителите беа исфрлени од телевизиските програми, при што поригорозни правни санкции беа предвидени против нивниот вид злоупотреба.
Социолозите и психолозите веруваат дека економската криза дава поволна средина за враќање на видовитите и исцелителите, бидејќи многу луѓе бараат излез од своите проблеми со очајни решенија.
„Во времиња на голема несигурност луѓето им се обраќаат на гатачи.
Секојпат кога започнува ваков вид приказна тоа значи дека нивото на несигурност и недостатокот на верба во одредени редовни системи, се зголемило меѓу луѓето.
Тогаш избиваат на површина оние кои ги искористуваат проблемите на луѓето на грд начин“, рече психологот Билјана Лајовиќ за SETimes.
Таа вели дека образованието е клучот за спречување на тој тренд.
„Што пообразовани се луѓето, помала е веројатноста да станат жртва на овие лажни читачи на иднината.“
Социологот Ратко Божовиќ се согласува дека силното чувство на несигурност и очај ја зголемува популарноста на чудотворците и гатачите, како и недостатокот на информации.
„Во 1990-тите, имаше општа конфузија која, исто така, ги вовлече и медиумите.
Ситуацијата денес не е толку драматична, што значи одговорот на нашите животни проблеми и судбината на оваа држава не се бара само во гледања и предвидувања на т.н. видовити луѓе“, изјави Божовиќ за SETimes.
Што се однесува до оние кои се жртви на шарлатаните „Јас мислам дека само глупавите и лековерни луѓе можат да потпаднат под ваков вид измама.
Наша е вината ако им дозволуваме на некои да не мамат толку бесрамно па дури и да не исмејуваат“, вели студентката на италијански јазик Билјана Симиќ (21).
Фотографот Станко Перишиќ (37) не се согласува.
„Мислам дека секој од нас може да посегне по вакво решение во момент на очај или во невозможна ситуација.
Државата треба да ги штити своите граѓани од ваквите измами“, изјави Перишиќ за SETimes.
