13/05/2013
Менексе Токјај за Southeast European Times во Истанбул -- 13.05.13
Младите од Турција и од Балканот се вклучуваат во граѓанска одговорност преку проекти на локалните заедници, со поддршка на Јутбенк.
Програмата функционира во Турција од 2011 година, во соработка со Фондацијата на доброволци на заедниците (ТОГ) и поддршка на Фондацијата Евроазиско партнерство.
Другите држави во кои функционира Јутбенк се Ирска, Велика Британија, Германија, Ерменија, Индија, Босна и Херцеговина, Азербејџан, Казахстан, Турција, Грузија, Романија, Србија и Јужна Африка.
Проектите во Турција најпрво започнаа во Истанбул и Самсун.
Тогаш, со грантови од Фондацијата Чарлс Стјуард Мот и Програмата на грантови за социјален развој на Фондацијата Сабанчи, истите се проширија во пет други градови:
Артвин, Адијаман, Чанаккале, Батман и Измир.
„Јутбенк Турција има за цел стимулирање на учеството на младите во регионите каде што тие не се активни, бидејќи многу од нив се лути поради недостатокот на можности и капацитети во рамките на нивните заедници“, рече за SETimes Кан Ерчебе, проект-координатор од ТОГ.
Ерчебе вели дека младите луѓе без универзитетско образование имаат значителни проблеми во граѓанскиот ангажман.
Јутбенк има за цел да допре до тие луѓе и да ги охрабри да преземат социјална одговорност на локално ниво за да ги подобрат своите заедници.
Јутбенк Турција заврши минатата година со 50 проекти финансирани од шест тимови на Јутбенк.
Доброволците на Јутбенк, на возраст меѓу 15 и 24 години, исто така имаат можност да присуствуваат на национални и меѓународни состаноци и настани.
Тие ја посетија Ерменија за да се состанат со своите врсници што работат во истиот проект и се состанаа со младинските совети во Истанбул и во Дијарбекир.
„Скоро сите млади луѓе учесници за првпат воспоставија контакт со странец благодарение на овој проект.
Тоа им даде мотивација да научат нешто за различните култури, да имаат предвид дека работат за заеднички идеали и подобар свет“, рече Ерчебе.
Исмаил Демир учествувал во проектот на Јутбенк во југоисточната провинција Адијаман.
Откако во Истанбул добил обука за изготвување и спроведување на локални проекти, тој спровел локално истражување со седум колеџи, во кое се откриваат потребите на младите луѓе во Адијаман.
Тимот на Јутбенк во Адијаман сега ќе го започне својот прв проект, обезбедувајќи субвенција за три млади жени да отворат работилница за десетици млади луѓе, во која тие ќе учат како се изработуваат полнети кукли.
„Куклите потоа ќе им се даваат како подарок на сирачиња, за тие да се усреќат.
Тоа е проект на социјална одговорност и работилница за обука со цел да се стекнат нови вештини за рачна работа“, рече Демир за SETimes.
Тимот, исто така, планира проект со сириските бегалци што живеат во камп во Адијаман со цел нивна подобра интеграција во социјалниот живот.
Веќе две години Емирџан Унсал учествува во четиричлениот тим во селото Архави во северозападниот град Артвин.
Проект-тимот спроведе локални истражувања за мерење на потребите на младите луѓе и конечниот извештај го поднесе до општината.
„Ова е ретка можност за нас.
„Како 18-годишници ние можеме да разговараме со луѓето во општините, имаме добри контакти на ниво на носење одлуки, дејствуваме како посредници меѓу очекувањата на младите и локалните власти“, рече Унсал за SETimes.
Тимот oд Архави организираше фестивали за читање книги на главниот плоштад во селото, размена на облека меѓу жителите и периодични посети на постарите лица.
„Ние, исто така, спроведовме интересен проект за размена на чадори.
Бидејќи живееме во град кој е претежно дождлив, направивме катчиња за чадори, каде што луѓето можат да позајмат и да ги вратат тие чадори.
Ова е нешто што ги зајакнува врските меѓу локалните жители со исполнување на потребите“, рече Унсал.
Ерчебе вели дека ваквите иновативни проекти им покажуваат на возрасните дека „ако им се даде шанса, младите луѓе можат да прават добри работи“.
„Бидејќи Јутбенк е проект кој има доверба во младите луѓе, инвестира во нив со зголемување на нивната видливост, инвестирајќи во нив се консултира за нивните ставови и ги смета не за предмет, туку целосно за субјект“, додаде тој.
Јутбенк, исто така, придонесува за јакнење на пријателските врски меѓу младите луѓе од различни држави.
Проект-тимот во Ерменија се состана со своите врсници во градот Самсун трипати минатата година.
Во парк во Самсун, тие го направија знакот за мир користејќи цвеќиња и поднесоа петиција за промена на името на паркот во „парк на мирот“.
Тие, исто така, планираат да изградат регионална мрежа на Јутбенк меѓу Азербејџан, Абхазија, Ерменија, Грузија и Турција.
„Овој проект ја зголеми самодовербата, претприемничкиот дух, способноста за самоизразување, толеранцијата, како и управувањето со кризи и вештините за спроведување проекти меѓу младите.
Тие, исто така, стекнаа понатамошна способност за комуникација и зголемена чувствителност за социјалните прашања преземајќи одговорности“, рече Ерчебе.
Проектот е, исто така, активен на Балканот, каде што го поттикнува граѓанскиот ангажман меѓу младите.
Проектот за првпат беше претставен во Романија во 2006 година.
Сега истиот функционира во седум градови низ државата и обезбеди за преку 250 проекти сума од 80.000 американски долари.
Проектите во Романија вклучуваат социјални настани со инвалидизирани лица, подигање на еколошката свест, спортски, социјални и културни настани, како и кампањи на подигање на социјалната свест.
Во БиХ проектот, исто така, ги инспирира младите.
Миливоје Лујиќ (30) од градот Лопаре, слушнал за Јутбенк на Интернет и поднесол апликација за изградба на тениско игралиште, прво во градот.
Два месеци по поднесувањето на апликацијата, тој и петмина други добиле 1.000 евра за изградба на тениско игралиште.
Триесет и шест доброволци работеле на изградбата на тениското игралиште, а 1.500 евра биле собрани од граѓаните во градот.
„Сега планираме да подготвиме нов проект за средствата на Јутбенк.
Новиот проект ќе биде за формирање тениски клуб, часови за деца и формирање прва тениска секција во Лопаре“, рече Лујиќ за SETimes.
Жељко Пауковиќ, шеф на програмата на Јутбенк во БиХ, вели дека Јутбенк добила повеќе од 400 проекти во 31 општина во БиХ оваа година.
„Преку оваа програма сакаме да покажеме дека младите луѓе можат да функционираат и работат за доброто на нивните локални заедници.
Проектите чинат 250 до 1.000 евра и се поврзани со различни области, изградба на спортски капацитети, отстранување на депонии, театарски претстави, изградба на паркови“, рече Пауковиќ за SETimes.
Дописникот Дражен Ремиковиќ во Сараево даде свој придонес за овој извештај.
Како сметате дека младите треба да се вклучат во граѓанска одговорност на локално ниво?
Кажете ни оставајќи коментар.
