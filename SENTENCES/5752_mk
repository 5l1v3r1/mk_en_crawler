23/11/2010
(EурАктив - 23/11/10;
УПИ, ИТАР-ТАСС, Блумберг, Ројтерс, РТТЊус, Софиска новинска агенција, Агенција за нафта и гас - 22/11/10;
Ројтерс, ББС, Еурасианет - 19/11/10)
ЕУ за првпат во понеделникот (22-ри ноември) ја призна веројатноста за потенцијално ривалство меѓу планираните гасоводи Јужен тек и Набуко.
„Јужен тек, најверојатно, ќе се натпреварува со Набуко на долгорочен план“, се цитираше изјавата на комесарот за енергија на ЕУ, Гинтер Оетингер, за време на конференцијата по повод одбележувањето на 10-годишнината од енергетскиот дијалог ЕУ-Русија во Брисел.
Целта на двата проекти е пренесување на природен гас за Европа, но од различни извори.
ЕУ, која добива скоро третина од својот гас од Русија, го поддржува проектот Набуко од скоро 8 милијарди евра, кој е поддржан и од САД.
Моментно околу 80 отсто од увозот на рускиот гас поминува низ Украина, чии спорови околу цената со московскиот Гаспром двапати во последниве години доведоа до прекини во дотурот.
Гасоводот долг 3.300 километри -- кој ќе оди од источна Турција до центарот за гас Баумгартен во Австрија преку Бугарија, Романија и Унгарија -- треба да биде комплетиран до 2015 година.
Истиот треба да пренесува до 31 милијарда кубни метри природен гас од Каспискиот регион и Блискиот Исток за Европа годишно, и има за цел намалување на зависноста на ЕУ од рускиот дотур.
Првпат објавен во 2007 година, Јужен тек претставува заеднички проект меѓу Гаспром и италијанската енергетска група ЕНИ, кој треба да пренесува руски природен гас за Европа, заобиколувајќи ја Украина.
Гасоводот ќе вклучува крајбрежен дел од 900 километри кој ќе се протега од компресорската станица Береговаја на руското црноморско крајбрежје до пристанишниот град Варна во Бугарија.
Потоа ќе се разгранува во северозападна гранка која ќе завршува во Австрија, и југозападна која ќе оди за Грција и Италија.
Гасоводот треба да биде пуштен во употреба на крајот од 2015 година.
Истиот ќе има првичен годишен капацитет од 30 милијарди кубни метри, кој се очекува да порасне на 63 милијарди кубни метри до 2018 година.
Иако поевтин од Јужен тек, чија цена може да достигне 24 милијарди евра, според некои анализи, проектот Набуко се соочува со пречки поради финансиите и потребата за наоѓање сигурни снабдувачи.
Конзорциумот на Набуко, од шест претпријатија, кој е предводен од австриското претпријатие за нафта и гас ОМВ и ги вклучува националните енергетски корпорации на Бугарија, Унгарија, Романија и Турција, како и германската енергетска група РВЕ, моментно води разговори за обезбедување гас од Ирак, Азербејџан и Туркменистан.
Минатата недела, туркменистанскиот вицепремиер Бајмирад Хојамухамедов рече дека неговата земја е подготвена да обезбеди до 40 милијарди кубни метри дополнителен гас годишно за проектот поддржан од ЕУ.
Самата сума ќе го надмине проектираниот капацитет на Набуко.
Говорејќи на конференцијата посветена на 10-годишнината од енеретскиот дијалог ЕУ-Русија во понеделникот, рускиот министер за енергија, Сергеј Шматко, го повика Брисел да го стави Јужен тек на рамноправна основа со Набуко.
„Очигледно, Европа бара нови правци за дотур и нови извори“, рече Шматко.
„А ние, се разбира, сме свесни дека ова е фер пристап од ЕУ за минимизирање на сите надворешни ризици“.
