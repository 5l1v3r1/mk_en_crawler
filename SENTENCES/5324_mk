21/10/2010
Од Недељко Рудовиќ за Southeast European Times во Подогрица -- 21/10/10
Во изминатите три години, црногорската влада се расправа со жителите на неколку села околу Никшиќ.
Истата очајно сака да уништи илјадници тони нестабилна муниција, доволна да го срамни со земја градот ако биде детонирана.
Но, жителите одржаа серија протести и блокади, стравувајќи дека можните намерни детонации ќе донесат здравствени и еколошки опасности.
По независноста пред четири години, имаше над 12.000 тони муниција во воените складишта низ цела Црна Гора.
Од ова количество, скоро 9.800 тони беа вишок.
Имаше скоро 5.500 тони во складиштата, вклучително и околу 3.700 тони во складиштето Брезовик во Никшиќ.
Скоро 1.000 тони од тоа ќе бидат уништени.
На муницијата, од која дел е стара 20 до 40 години, веќе одамна й минал рокот, и ако почне да се распаѓа, станува нестабилна.
„Тоа може да доведе до спонтана и неконтролирана експлозија, која ќе има несогледливи последици.
Голем е ризикот од муниција со „нестабилен барут“...
хемиското разложување [е придружено] со топлина, и може лесно да резултира со палење“, рече заменик министерот за одбрана, Рифет Косовац.
Тој изјави за SETimes дека муницијата е само конвенционално, не хемиско, биолошко или радиоактивно оружје и муниција.
„Тоа едноставно не постои во складиштата на територијата на Црна Гора“, вели тој.
Уништувањето на вишокот оружје се спроведува во рамките на програмата Демилитаризација на Црна Гора (МОДЕМ) и техничкиот договор за уништување на лесното оружје и различните видови муниција, потпишан меѓу Министерството за одбрана и американскиот Стејт департмент.
Дел од истиот досега требаше да се отстрани.
„Продадовме 1.500 тони вишок оружје и муниција, но клиентите сé уште не го подигнале.
Од преостанатата количина, околу 2.000 тони е испланирана за уништување.
Остатокот ќе се понуди на продажба.
Ако не ја продадеме, тогаш таа мора да се уништи“, вели Косовац.
Александар Дедовиќ, директор на невладиниот Центар Алфа, смета дека постоењето големи количества вишок муниција, оружје и мини се меѓу најсериозните закани по безбедноста на Црна Гора.
„Имајќи предвид дека ова оружје и муниција биле произведени пред многу време, како и дека биле складирани во услови што не гарантираат долгорочна стабилност, ние сметаме дека [владата] мора итно да продолжи со нивното планирање и професионалното уништување“, изјави SETimes Дедовиќ.
Тој додава дека комуникација на владата со жителите на засегнатите области, генерално, нема.
„Потребно е да се покаже [јасно] дека сме соочени со сериозна опасност и [потенцијално] трагични последици од понатамошното продолжување на оваа ситуација.“
