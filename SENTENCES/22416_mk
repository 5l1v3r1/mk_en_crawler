12/09/2008
БЕЛГРАД, Србија -- Претседателот Борис Тадиќ лобира кај членките на ОН да ја поддржат иницијативата на Србија за добивање мислење од Меѓународниот суд на правдата (МСП) во врска со косовското прогласување независност во февруари, објавија медиумите во четвртокот (11-ти септември). 
„Би сакал да побарам поддршка од вашата земја за вклучување на [иницијативата] во агендата на 63-тата сесија на Генералното собрание на ОН. 
Исто така, барам ваша поддршка за време на гласањето за самата предлог-резолуција во Генералното собрание“, вели Тадиќ во писмото до членките на ОН, додавајќи дека мислењето на судот „многу ќе придонесе за намалување на тензиите создадени како последица“ на едностраната декларација на Косово. 
Србија и понатаму останува на ставот дека потегот на Косово претставува кршење на Повелбата на ОН и другите клучни меѓународни документи и кршење на Резолуцијата 1244 на Советот за безбедност на ОН и другите клучни меѓународни документи, кои ги обврзуваат земјите-членки да го почитуваат суверенитетот и територијалниот интегритет на Србија.
Исто така во четвртокот, српскиот министер за надворешни работи, Вук Јеремиќ, ја претстави иницијативата на Белград во врска со Косово за време на состанокот со својата грчка колешка, Дора Бакојани, во Атина. 
Бакојани истакна дека, иако присуството на полициската и судската мисија на ЕУ во Косово, ЕУЛЕКС, ќе придонесе за мирот и стабилноста во регионот, учеството на Грција во ЕУЛЕКС не значи признавање на Косово. 
(Б92, Фонет, Танјуг, РТВ, АНА-МПA - 11/09/08)
