19/09/2012
Енди Дабилис за Southeast European Times во Атина -- 19.09.12
Грчките банки кои имаат милијарди неподмирени владини кредити и кои има ризик да не бидат подмирени, ако Тројката ЕУ-ММФ-ЕЦБ не издаде уште една финансиска помош, стануваат сé поагресивни во наплатата на потрошувачкиот долг.
Банките преговараат за условите со бројни позајмувачи -- и во некои случаи прибегнуваат кон телефонски повици и закани со судски постапки -- при што неподмирениот потрошувачки долг во државата достигна 18 отсто, според извештаите на аналитичарите.
Некои застапници на потрошувачите велат дека банките се премногу агресивни, но еден официјален претставник рече дека банките работат со потрошувачите на намалување на каматните стапки и преговараат за подолги услови на враќање на долгот.
„Потрошувачите имаат проблеми [со претпријатијата за наплата], но кога банките ќе им кажат „Не го вознемирувајте овој потрошувач бидејќи плаќа“, претпријатијата престануваат да се јавуваат“, рече Димитрис Павлакис, народен правобранител за Грчкото здружение на банкари, кое успешно решава 70 отсто од приговорите на потрошувачите.
Веќе еднаш рекапитализирани оваа година, откако претходната влада им наметна 74 отсто загуби на банките и инвеститорите заради отпишување на долгот на земјата, грчките банки се толку разнишани што им треба инјекција од уште 50 милијарди евра во готовина, кои се блокирани додека коалициската влада предводена од премиерот Антонис Самарас подготви кратења од уште 14,16 милијарди американски долари.
Tројката ЕУ-ММФ-ЕЦБ досега издаде 239 милијарди во вид на финансиска помош, во замена за согласноста на Грција да спроведе драстични мерки на штедење. 
Грција е во својата петта година од рецесијата, со 24 отсто невработеност, 68.000 бизниси се разнишани од 2010 година и економијата се намали за 7 отсто.
Грчките банки имаат 16 милијарди евра во заеми за владата и околу 24 милијарди евра вложувања во владини обврзници, кои најверојатно би биле неподмирени ако Тројката ја задржи втората финансиска помош, оставајќи ги институциите во несигурна позиција.
Извештајот на Мудис во август покажа дека бројот на неподмирени потрошувачки кредити достигна 18,7 отсто во првото тримесечје, а грчките банкарски аналитичари велат дека е, најверојатно, 20 отсто или повеќе, при што лошите кредити достигнуваат 50 милијарди евра, што е зголемување од 400 отсто од почетокот на 2009 година. 
Националната банка на Грција објави дека одобрувањето кредити на грчките домаќинства и претпријатија изнесувало 240,2 милијарди евра на крајот од јуни.
Манолис Христакис, економист во Националниот центар за социјално истражување во Атина, рече дека банките се самите виновни за тоа што не им даваат на потрошувачите опции за враќање на долгот и не признаваат дека многумина не можат да платат поради длабоките кратења на платите, даночните зголемувања и намалените пензии. 
„Банките не покажаа подготвеност да го направат тоа“, рече тој заSETimes. 
„Тие треба да применат повеќе програми за да им овозможат на луѓето да се реструктуираат.“
Анализата на одделот Нови пазари на ИСИ на ЦЕИЦ со седиште во Њујорк во мај, покажа дека грчките банки -- од кои две се веќе принудени на приватизација поради очекуваната несолвентност -- веќе се преоптоварени од тежината на неконтролираните неподмирувања на потрошувачките кредити, кои достигнаа 28,9 отсто во четвртото тримесечја од 2011 година. 
ЦЕИЦ за ова ги обвини мерките на штедење.
Џорџина Дузени, адвокат во групата за застапување на потрошувачите ЕКПОИЗО, рече дека групата обработила повеќе од 7.000 жалби против банкарските практики на наплата во изминатата година и дека има сé поголема употреба на наплатни агенции кои ги гонат луѓето што не можат да платат. 
„Тие се нетактични и напаѓаат, прашувајќи лични прашања и се обидуваат да откријат зошто тие не можат да ги платат долговите“, рече таа заSETimes, додавајќи дека тие, исто така, ги кршат законите, што ги ограничуваат на еден повик на секои два дена.
Анастасиос Дермос (70), пензионер, изјави заSETimesдека е толку вознемируван што се откажал од пружање отпор и побарал од неговата ќерка да подигне кредит за да го плати долгот што не можел да го плаќа бидејќи неговите примања се намалија.
„Ми се јавуваа и по три пати на ден и ми се закануваа ,Ќе ви ја земеме куќата’.“ Тие бараа многу. 
Овие луѓе се чудовишта“, рече тој.
(Дау Џонс, 18.08.12; Блумберг, 18.08.12/ Вол Стрит Џрнал, 17.08.12; Катимерини, 02.08.12, 14.08.12)
