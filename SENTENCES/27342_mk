01/12/2009
ПРИШТИНА, Косово -- Полицијата на ЕУЛЕКС го уапси Назим Блаца доцна во понеделникот (30-ти ноември), откако тој јавно призна дека извршил и учествувал во 17 случаи на обид за убиство. 
Блаца (37) во неделата рече дека неколку повисоки државни, партиски и полициски официјални лица се вклучени во кривичните предмети за кои тој давал исказ како сведок. 
Блаца, кој тврди дека е поранешен агент на Косовската информациска служба (ШИК), разузнувачка агенција за која постои сомневање дека е поврзана со владеачката Демократска партија (ПДК), беше испрашуван од страна на канцеларијата на специјалното обвинителство, а подоцна му беа ставени лисици од страна на полицијата на ЕУЛЕКС. 
Тој е осомничен за убиство и учество во организиран криминал.
Блаца даде изјава за вмешаност на три луѓе -- пратеникот на ПДК Џавит Халити, членот на претседателството на ПДК Азем Сула, и Фахредин Гаши, опишан од Блаца како агент на ШИК -- кои ги отфрлија обвинувањата. 
Гаши го опиша Блаца како неурамнотежен. 
„Никој не е над законот," рече премиерот Хашим Тачи, ветувајќи дека ќе биде спроведена детална истрага. 
(Експрес Зери, Коха Диторе, Косова Сот, Лајм, Инфо Прес - 01/12/09)
