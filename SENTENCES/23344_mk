26/12/2008
АНКАРА, Турција -- Премиерот Реџеп Тајип Ердоган и неговиот ирачки колега во посета на земјата, Нури ал-Малики во средата (24-ти декември) ветија дека ќе ја продолжат соработката во борбата против забранетата Курдистанската работничка партија (ПКК). 
„Не смееме да дозволиме терористичките организации, особено ПКК, да ги заслабнат нашите односи“, изјави Ал-Малики на заедничката прес-конференција со Ердоган во Анкара. 
„Тероризмот е наш заеднички проблем“, рече Ердоган. 
Тој го пофали прогласувањето на ПКК од страна на Багдад за терористичка организација претходно оваа година, велејќи дека консензусот за ова прашање претставува важна пресвртница во односите. 
Двајцата премиери се согласија да се состануваат еднаш годишно за да направат проценка на напорите против ПКК и разговараа за формирање заеднички Врховен совет за стратешка соработка, најавен за време на посетата на Ердоган на Багдад во јули.
Подоцна во средата, милитантите на ПКК отворија оган на воено возило во турскиот град Чизре во југоисточната провинција Сирнак, при што убија тројца војници и повредија најмалку 13 други. 
Четворица од повредените се во критична состојба. 
(Заман, Дунија, Ал Џезера - 25/12/08; новинска агенција Анадолу, НТВ, Хуријет, АФП, АП, ВОА - 24/12/08)
