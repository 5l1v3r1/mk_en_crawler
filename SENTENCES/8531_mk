12/12/2011
Бојана Миловановиќ за Southeast European Times во Белград -- 12.12.11
Главниот обвинител на Меѓународниот кривичен суд за поранешна Југославија (МКТЈ), Серж Брамец, минатата недела поднесе извештај до Советот за безбедност на ОН, за состојбата на соработката со Хашкиот трибунал, но за српската јавност, соработката се чини одамна затворено поглавје.
Извештајот на Брамерц ги потсети сите засегнати страни дека работата на трибуналот не е завршена, и дека допрва треба да се открие кој им помагаше на последните бегалци, Радован Караџиќ, Ратко Младиќ и Горан Хаџиќ да се кријат една деценија.
„Сакаме да ги видиме резултатите на истрагата за тоа како тие со години го избегнуваа апсењето. 
Кога го посетив Белград во ноември, видов дека е направено малку за ова прашање и сакам подобри резултати за мојот следен извештај“, рече Брамерц.
Портпаролот на Обвинителството за воени злосторства на Србија, Бруно Векариќ, изјави за SETimes дека истрагата за тоа кој им помагал на бегалците е сé уште во тек. 
Бидејќи истрагата е „жив процес“, тој одби да даде какви било детали.
„Ние, исто така, сакаме да дознаеме кој ни ги мачкаше очите со години и им помагаше на обвинетите на Хашкиот трибунал да ја избегнат правдата. 
Во наш интерес е да откриеме што е можно побргу за наше добро, а не заради меѓународниот притисок“, рече тој.
Векариќ рече дека почнувајќи од средината на јануари, ќе се спроведува Законот за кривична постапка, кој многу ќе го олесни истражниот процес.
„Ова, исто така, ќе влијае на истрагата за мрежата на помошници кои им помагале на бегалците“, додаде Векариќ.
Политичкиот аналитичар Дејан Вук Станковиќ тврди дека Хашкиот трибунал станал помалку важно прашање по апсењето на Караџиќ и Младиќ, и истрагата за мрежата на помошници не добива доволно внимание од политички причини.
„Тоа е многу непријатна тема за српските власти и судските претставници бидејќи мрежата помошници на бегалците се крие во државниот апарат и различни делови од општеството“, рече Станковиќ за SETimes.
„Притисокот на [меѓународната заедница] недостасува во овој случај, што ја прави целата работа aд актa“, додаде Станковиќ.
Настрана од критиките во врска со незавршената работа, Брамерц ја пофали Србија во извештајот. 
Екстрадицијата на последниот обвинет може да биде „показател за една подобра иднина за меѓународното право“, истакна тој, бидејќи се покажа дека никој не може да ја избегне правдата.
Амбасадорот на Србија во ОН, Феодор Старчевиќ, истакна во Советот за безбедност дека земјата целосно соработуваше со трибуналот.
Тоа, рече тој, й даде на Србија морално право да инсистира на истрага за сите кривични дела поврзани со трговијата со човечки органи, што ја изврши Ослободителната војска на Косово.
Старчевиќ додаде дека Србија очекува истрагата да ја утврди целата вистина и да ги изведе сторителите пред правдата.
Во врска со континуираната соработка со трибуналот, Старчевиќ рече дека Србија ќе обезбедува пристап до архивите, документите и сведоците. 
„Добиваме барања за помош во тековните секојдневни работи и веднаш ги разгледуваме, без одложување“, рече тој.
Во извештајот Брамерц, исто така, ја опфати и Хрватска, осудувајќи ги властите во земјата за изјавите во кои ја критикуваа работата на трибуналот и неговите пресуди.
Покрај тоа, тој ја критикуваше БиХ за бегството на поранешниот обвинет на Хашкиот трибунал, Радован Станковиќ, од затворот Фоча, ооткако им беше предаде на судските власти на БиХ од страна на трибуналот.
„Тој избега пред четири години и јас не гледам активности од страна на властите на Босна и Херцеговина со цел решавање на тој случај“, рече Брамерц. 
Тој објасни дека за да се уапси Станковиќ, неопходна е соработката на другите држави во регионот.
