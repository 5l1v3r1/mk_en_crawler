27/03/2012
Мухамет Брајшори за Southeast European Times во Приштина -- 27.03.12
Четири конзорциуми се натпреваруваат за добивање на големиот енергетски договор во Косово кој би й овозможил на победничката група да управува со двете главни електрични централи во земјата, да отвори рудник за јаглен и да изгради нова електроцентрала која властите се надеваат дека ќе биде доволна за решавање на енергетските проблеми на земјата.
Победникот ќе ја изгради првата приватна централа на чиста енергија во Косово, меѓу јужните косовски општини Клина и Исток.
Централата, која ќе има капацитет до 300 мегавати, ќе му служи на регионот на Приштина и ќе овозможи извоз на енергија за Црна Гора и Албанија.
Изградбата ќе почне на почетокот од 2013 година.
Победничката група, исто така, ќе ја преземе едната од двете државни електроцентрали на јаглен во Косово -- Косово Б -- и ќе управува со новиот рудник за искористување на огромните резерви лигнит во земјата, кои се проценува дека изнесуваат 14 милијарди тони.
Договорот се смета за најголема инвестициска можност на Косово.
Владата ја заклучи првата фаза од тендерот за новата централа на 6-ти март и сега рече дека се надева оти ќе има инвеститор до крајот на годинава.
„Ако успееме да го објавиме преферираниот понудувач оваа година, ќе продолжиме со потпишување на [договорот]“, рече министерот за економски развој Бесим Беќај.
Претпријатија што се натпреваруваат за договорот се:
Адани пауер/ПТ Адани Глобал, конзорциум од Индија и Индонезија;
АЕС Електрик лтд/Демир експорт А, турско-американски конзорциум;
Парк холдинг, во Турција;
и ППЦ/КонтурГлобал ЛЛП, конзорциум на грчки, британски и американски претпријатија.
Светска банка ќе биде коинвеститор, додека владата се надева дека ќе задржи некои акции во Косово Б.
Косово долго време мака мачи со недостатокот на енергија и честите прекини на електрична енергија.
Енергетското производство во локалните централи е попречено од хронични технички проблеми, вклучително и некои предизвикани од повеќекратните молњи кои го блокираа производството.
Косово А не работи со полн капацитет и властите планираат да ја затворат кога ќе се изгради новата централа.
Овие централи се истовремено и две од најголемите косовски загадувачи.
Културата на неплаќање на сметките за електрична енергија на Косовската енергетска корпорација (КЕК) -- наплатениот долг достигна повеќе од 400 милиони евра -- како и раширеното крадење електрична енергија, ја влошува ситуацијата.
Критичарите на планот на владата за отворање нова приватна централа и приватизација на Косово Б, велат дека истата се соочува со значителни предизвици.
„Нивото на корупција е многу високо и има негативно влијание врз перцепциите на инвеститорите“, рече за SETimes директорката на косовскиот Центар за управување и јавна политика, Арјета Демири.
Енергетскиот истражувач Флорентина Красниќи тврди дека владата треба наместо тоа да ги промовира инвестициските можности за обновливите енергетски извори за да ги исполни стандардите на ЕУ.
„Косово мора да гледа напред не само за лигнитот, туку и да ги исполни критериумите одредени од ЕУ дека 20 отсто од енергетскиот сектор мора да биде зависен од обновливата енергија.
Ова треба да биде важен приоритет -- кој лесно ќе привлече инвеститори“, рече Красниќи за SETimes.
Таа спомена дека најатрактивниот проект што Косово може да им го понуди на инвеститорите е да го поврзе грејниот систем со електроцентралите.
„Тоа ќе даде практично решение за греењето во Приштина“, рече таа.
Експертот на Косовската стопанска комора, Бесник Сесилија, изјави за SETimes дека тековните напори создадоа одреден интерес.
„Гледаме зголемување на интересот на инвеститорите во енергетската област на водните ресурси, и исто така имаме интерес за енергијата од урбаните отпади“, рече Сесилија.
