07/07/2011
Бојана Миловановиќ за Southeast European Times во Белград -- 07.07.11
Во очекување на апсењето на Горан Хаџиќ, последниот од 161 осомничен за воени злосторства од поранешна Југославија, Хашкиот трибунал на крајот од минатиот месец најави дека ново тело ќе ја заврши неговата работа, кога мандатот на Трибуналот ќе заврши во 2014 година.
„Ако Хаџиќ не биде уапсен до 30-ти јуни 2012 година, нему ќе му суди Меѓународниот преостанат механизам“, рече за новинарите во Белград портпаролката на Трибуналот, Нерма Јелачиќ.
Таа објасни дека Меѓународниот преостанат механизам ќе постапува по жалбите поднесени од обвинетите по јуни 2013 година и ќе има оддел за злосторствата извршени во Руанда.
„Меѓународниот преостанат механизам нема, како Хашкиот трибунал, да може да покренува нови обвиненија, освен за случаите на непочитување на судот“, рече Јелачиќ.
Пресудата за Момчило Перишиќ се очекува подоцна оваа година, за Воислав Шешељ во втората половина на 2012 година, а за Радован Караџиќ во средината на 2014 година, рече Јелачиќ.
Таа, исто така, рече дека е премногу рано да се зборува за должината на судскиот процес на Ратко Младиќ.
„Србија ќе продолжи да соработува со Хашкиот трибунал до крајот на неговиот мандат, како и со Преостанатиот механизам“, рече за SETimes шефот на српскиот Национален совет за соработка со Хашкиот трибунал, Душан Игњатовиќ.
Игњатовиќ објасни дека Преостанатиот механизам бил усвоен на крајот од 2010 година со резолуција на ОН и скоро сигурно ќе биде отворен со или без фаќање на Хаџиќ.
Истиот првенствено ќе се занимава со деветмина обвинети од Руанда, кои сé уште не се екстрадирани во Хашкиот трибунал, рече тој.
„Функционирањето на Преостанатиот механизам е важно за нас, првенствено поради архивата и документацијата од сите процеси што ќе бидат проследени до телото од страна на Хашкиот трибунал“, додаде Игњатовиќ.
Во врска со прашањето на формирање тим кој ќе ги испита наводите од извештајот на Дик Марти за продажба на органи, Игњатовиќ објасни дека Србија инсистира на тоа дека ОН треба да формира тело што ќе ја спроведе истрагата бидејќи сите држави ќе треба да соработуваат во истрагата.
Најважно прашање за Србија е „политичката тежина“ на соработката со Хашкиот трибунал, како и со телото што ќе ја продолжи неговата работа, рече за SETimes српскиот заменик-обвинител за воени злосторства, Бруно Векариќ.
„Досега соработувавме со Трибуналот, па затоа не гледаме проблем да ја продолжиме соработката со Преостанатиот механизам.
Мислам дека нема да се промени ниту ставот на земјите од Западот кон Србија во таа смисла“, додаде Векариќ.
Тој смета дека претставниците на Трибуналот не се особено желни да ги предадат случаите на локалните судови и обвинителите од поранешна Југославија, по крајот на мандатот на институцијата.
„Според она што го слушнав во контактот со главниот обвинител Серж Брамерц, не сум сигурен дека има каква било сериозна волја во Хаг за предавање на случаите на локалните обвинителства“, рече Векариќ.
