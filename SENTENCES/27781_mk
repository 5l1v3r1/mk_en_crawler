25/11/2010
ЗАГРЕБ, Хрватска -- Комесарот за проширување на ЕУ, Штефан Филе, рече дека Хрватска е во последната фаза од својот процес на интеграција во ЕУ, но повика на повеќе реформи за остварување на целта за членство.
По состанокот со претседателот Иво Јосиповиќ во четвртокот (25-ти ноември) во Загреб, Филе истакна дека е направено многу во изминатите години.
Тој, сепак, потсети дека земјата сé уште се соочува со одредени предизвици.
Јосиповиќ изјави дека властите се свесни оти мора да вложат дополнителни напори во судските реформи, да ја комплетираат соработката со Хашкиот трибунал за воени злосторства и да ги исполнат сите економски критериуми.
Хрватска има цел да ги заокружи своите разговори за пристапување во ЕУ и да ја потпише спогодбата за пристапување следната година.
(ХРТ, Хина, radio.net, Нова ТВ - 25/11/10)
