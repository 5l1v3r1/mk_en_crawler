24/01/2011
АНКАРА, Турција -- Премиерот Реџеп Тајип Ердоган во неделата (23-ти јануари) го критикуваше израелскиот извештај за нападот врз турската хуманитарна флотила за Газа, при кој загинаа девет турски активисти во мај. 
Во извештајот се заклучува дека нападот не го прекршил меѓународното право. 
„Како може еден извештај нареден и изработен во истата држава [Израел] да има каква било вредност“, истакна Ердоган. 
„Ние ќе ја следиме оваа работа. 
Овој извештај нема кредибилитет“, додаде тој. 
Неговиот израелски колега, Бењамин Нетањаху, пак, ги пофали заклучоците на документот. 
„Се надевам дека сите оние кои избрзаа со заклучоци против Израел и неговите војници ќе го прочитаат овој извештај и ќе ја дознаат вистината за тоа што се случи“, рече тој. 
Турција формираше сопствена комисија да го испита инцидентот, која во прелиминарниот извештај заклучува дека „силата што била употребена за да се пресретне Мави Мармара ги надминала границите на тоа што било соодветно и неопходно“. 
Анкара инсистира на официјално извинување од Израел и надоместок за семејствата на жртвите. 
(Новинска агенција Анадолу, АФП, АП, Хуријет - 23/01/11)
