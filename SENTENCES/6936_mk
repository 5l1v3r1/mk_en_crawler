17/10/2012
Линда Карадаку за Southeast European Times во Приштина -- 17.10.12
Премиерот Хашим Тачи и неговите најблиски соработници во владејачката Демократска партија на Косово (ПДК) се обидуваат да ги расчистат проблемите со другите водачи во партијата, по серијата жолчни јавни несогласувања.
Парламентарната седница претходно овој месец се претвори во внатрепартиска дебата меѓу Јакуп Красниќи, заменик-претседател на партијата, кој е истовремено и претседател на парламентот, и водачот на нејзината парламентарна група, Адем Грабовци, за време на дебатата во врска со приватизацијата во Косово.
„ПДК е партија која се карактеризира со внатрешен демократски дух, што овозможува искажување на поинакво и спротивно мислење.
Ние цениме дека тоа е позитивна работа;
тоа ни помага да дојдеме до понапредни одлуки, кои потоа се носат во институциите“, рече Грабовци заSETimes.
Грабовци рече дека јавните конфронтации меѓу партиските претставници служат за зајакнување на владината коалиција.
„Коалицијата е стабилна и функционална, институциите ги вршат своите обврски според предвиденото.
Гледаме што се случи во парламентот само како дел од демократијата.
Парламентарната група на ПДК е обединета и ние никогаш не им го негираме на пратениците правото да го искажат своето мислење, дури и да е поразлично“, рече тој.
Красниќи претходно јавно го обвини Тачи и неговата влада за организиран криминал и посебно му побара да се осврне на приватизацијата на Хотел Гранд во Приштина.
Но, Красниќи, исто така, обвини некои членови на ПДК за крадење гласови и приклучување на партијата без соодветни консултации со раководството.
Косовската опозиција се чини дека ја поддржува позицијата на Красниќи, бидејќи истата допира две клучни прашања, според Исмет Беќири, водачот на парламентарната група на опозициската Демократска лига на Косово.
„Најпрво, институциите кои произлегоа од последните избори, имаат спорен легитимитет.
Демократската лига на Косово отсекогаш велела дека партијата на власт дојде таму со украдени гласови“, рече Беќири за SETimes.
„Второ, владејачката коалиција е многу кревка, со кревко мнозинство.
Повеќето албански партии се во опозицијата и владејачката коалиција има ограничен број во парламентот“, додаде тој.
Беќири рече дека настаните што се случуваат во владејачката партија влијаат на стабилноста на Косово бидејќи го вадат на површина раширеното лошо управување и корупцијата.
„Тешко е да се поверува дека оваа владејачка коалиција ќе успее да го заврши својот мандат.
Ние сме подготвени да излеземе на избори и гласовите на граѓаните да бидат соодветно пребројани“, рече тој.
Поделбите во ПДК се резултат на индивидуалните интереси со цел зајакнување на индивидуалните позиции пред изборите следниот месец, според Луљета Аземи, сопственичка на дуќан во Приштина.
„Тука не се работи за нова политичка визија, туку само за зајакнување на индивидуалните позиции и лична корист“, рече Аземи за SETimes.
