11/03/2013
Линда Карадаку и Дражен Ремиковиќ за Southeast European Times во Приштина и Сараево -- 11.03.13
Полноправното членство на Косово во Регионалниот совет за соработка ќе ги зајакне односите на земјата со нејзините соседи и ќе го зголеми развојот во државата, велат властите.
Советот, кој беше формиран во февруари 2008 година, по распуштањето на Пактот за стабилност за Југоисточна Европа, претставува рамка за регионалната соработка која вклучува форуми и иницијативи.
Членството на Косово во советот „ќе биде вистински [катализатор за] економскиот и социјалниот развој, инфраструктурата и енергијата, правните и внатрешните работи, соработката во безбедноста, засилувањето на човечките ресурси и меѓупарламентарната соработка“, рече косовскиот министер за надворешни работи Енвер Хоџај.
Хоџај рече дека советот претставува главен предпристапен инструмент кон ЕУ.
„[Советот] ќе поддржи голем број социјални и економски иницијативи во Косово кои имаат за цел олеснување на инвестициите, развој на претпријатијата, малите и средните бизниси, либерализација на пазарот, подобрување на јавното здравје, социјален дијалог и реформи на официјалните практики на вработување“, додаде Хоџај.
Заменик-министерот за надворешни работи, Петрит Селими, изјави заSETimes дека Косово беше претставено во советот од страна на УНМИК до пред минатиот месец, по отпорот на некои држави за полноправното членство на Косово.
Одборот на директори на Регионалниот совет за соработка се состана во Сараево на 28-ми февруари и едногласно гласаше за измена на статутот и листата на учесници на организацијата, имајќи ги предвид резултатите на дијалогот со кој посредуваше ЕУ меѓу Белград и Приштина.
Горан Свилановиќ, генерален секретар на советот, рече дека учеството на Косово во советот претставува потврда на целосната посветеност на организацијата на обезбедувањето целосна вклученост во сите активности.
„Тоа покажува дека регионот е способен да преземе одговорност за својата иднина и да создаде услови за целокупниот напредок во духот на толеранцијата и соработката“, рече Свилановиќ за SETimes.
Една од државите што се спротивставуваше на членството на Косово во советот беше Србија, која не ја признава независноста на Косово.
„На состанокот на кој беше одлучено да му се даде полноправно членство на Косово, тонот [на Србија] беше помирувачки, а не проблематичен.
Одложувањата во изминатите месеци беа, исто така, предизвикани од некои други држави кои се резервирани кога станува збор за прифаќањето на Косово како рамноправно во одборот, но овие дилеми беа решени на вклучувачки начин и во добра работна атмосфера“, рече Селими заSETimes.
Министерот за надворешни работи на БиХ, Златко Лагумџија, рече дека советот е многу значаен во регионалната иницијатива.
„Безбедноста и развојот се сè уште клучните мотови за воспоставувањето на регионалната соработка и интеграцијата.
Сите држави во регионот се јасно и недвосмислено посветени на спроведувањето на сите неопходни реформи на патот кон Европската унија“, рече Лагумџија заSETimes.
Дописникот Игор Јовановиќ во Белград даде придонес за овој извештај.
