08/04/2009
ХАГ, Холандија -- Хашкиот трибунал за воени злосторства во вторникот (7-ми април) објави дека неговите судии го отфрлија барањето на поранешниот водач на босанските Срби Радован Караџиќ за имунитет од судење, врз основа на договорот што тој наводно го постигнал со поранешниот американски претставник Ричард Холбрук.
Според Караџиќ, Холбрук му ветил во 1996 година дека Трибуналот на ОН нема судски да го гони ако даде оставка од функцијата.
Холбрук негираше дека имало таков договор.
Исто така, хашките обвинители во понеделникот побараа обвинетиот Јовица Станишиќ да се врати во Холандија за да биде лекуван од психичка болест.
Поранешниот шеф на српската државна безбедносна служба беше ослободен на крајот на јуни за да биде лекуван во Воената академија во Белград.
Обвинителството тврди дека Станишиќ не ја добива потребната лекарска грижа во Белград.
Тој е обвинет за вооружување и обука на паравојниците кои вршеа воени злосторства врз несрпското население во Босна и Хрватска.
(AП, РТС, ХИНА - 07/04/09)
