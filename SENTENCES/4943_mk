26/08/2009
Од Беса Беќири за Southeast European Times во Приштина -- 26/08/09
Членовите на Ветевендосјe (Самоопределување), локална група која се противи на администрацијата на ОН во земјата, оштетија 28 возила на ЕУЛЕКС во центарот на Приштина во вторникот (25-ти август), во знак на протест поради очекуваното потпишување на протоколот за полициска соработка помеѓу ЕУЛЕКС и Србија.
Полицијата уапси 21 член на групата, а еден Албанец и четворица полицајци, беа повредени.
„Со оглед на тоа што ЕУЛЕКС не го признава Косово, нема причина Косово да го признава ЕУЛЕКС“, рече водачот на протестите Глаук Коњуфца.
„ЕУЛЕКС не се разликува од УНМИК, според тоа Vetevendosje ќе го третира исто како УНМИК.
Имаме проблем со содржината на протоколот, како и со мандатот на ЕУЛЕКС“, рече Коњуфца.
Во соопштението објавено по инцидентот, ЕУЛЕКС ги осудува протестите.
„ЕУЛЕКС ја поддржува идејата на мирни протести како важен елемент во секое демократско општество, [но] вршењето кривична штета не им оди во прилог на интересите или аргументите на никои демонстранти“.
Специјалниот претставник на ЕУ во Косово, Питер Фејт, го осуди насилството.
„Дозволете да ве потсетам дека ЕУЛЕКС дојде во Косово да работи за доброто на сите граѓани во Косово и за европската перспектива на Косово како дел од регионот.
Верувам дека властите ќе спроведат темелна и брза истрага за денешните инциденти и ќе продолжат целосно да соработуваат со ЕУЛЕКС во неговото извршување на важните функции.“
Владата објави официјална изјава во која повикува на мир во Косово и поддршка на ЕУЛЕКС, истакнувајќи дека мисијата е таму на покана на косовските институции.
„Нејзината примарна цел е да им помогне и да ги поддржи косовските власти во областа на владеењето на правото, особено во полицијата, правосудството и царината.
Затоа, сите насилнички дејства против припадниците и одобренијата на оваа мисија, се неприфатливи и ја ставаат на ризик интеграцијата на нашата демократска држава во ЕУ и НАТО.“
Исто така во вторникот, петмина Албанци и двајца Срби беа повредени во северно Косово, каде што Албанците работат на реконструкција на нивните домови и покрај противењето на локалните Срби.
ЕУЛЕКС објави дека експлодирала рачна граната, дека биле испалени куршуми и дека биле фрлени неколку камења.
Бил употребен солзавец за растерување на толпата.
„ЕУЛЕКС дејствуваше како поддршка на косовската полиција и во координација со КФОР, со цел зачувување на јавниот ред и спречување на понатамошна ескалација на насилството.
Бараме воздржаност од двете заедници.
Страните се тие што треба да го решат ова прашање низ преговори и дијалог.
ЕУЛЕКС е подготвен да реагира на каква било закана по законот и редот“, соопшти мисијата.
