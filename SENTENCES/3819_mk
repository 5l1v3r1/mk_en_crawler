19/09/2007
(Заман, Сабах - 19/09/07; АП, Ројтерс, Еуроњус, ВОА, НТВ МСНБЦ, Ксинхуа, Кипарска новинска агенција, Атинска новинска агенција - 18/09/07)
Турскиот претседател Абдула Ѓул повика на мирно решение за кипарското прашање, за време на посетата на северниот турски дел од поделениот остров, во вторникот (18-ти септември), помалку од еден месец откако стана шеф на државата. 
Ова е негово прво патување во странство како претседател.
„Ние сме решени да ја задржиме нашата добра волја и нашиот пристап, кој е за решение и помирување“, рече тој.
„Има две реалности на Кипар, две демократии, две држави, два јазика, две религии“, рече Ѓул подоцна, на заедничката прес-конференција со водачот на кипарските Турци, Мехмет Али Талат. 
„Треба да се прифати фактот дека решението мора да се заснова на овие реалности.“
Кипар е поделен по етнички линии од 1974 година, кога турските војници пристигнаа на островот, како одговор на државниот удар на кипарските Турци со седиште во Атина. 
Бројни меѓународни напори за постигнување решение пропаднаа, вклучувајќи го и планот за повторно обединување, спонзориран од поранешниот генерален секретар на ОН, Кофи Анан.
Кипарските Грци го отфрлија планот на Анан на референдумот во 2004 година, додека кипарските Турци го одобрија. 
Меѓународно признаената Република Кипар на југот од земјата, тогаш пристапи во ЕУ, претставувајќи го островот како целина. 
Отцепената држава на кипарските Турци на север, ТРСК, ја признава само Анкара.
Во вторникот Ѓул го обнови повикот на Анкара до ЕУ, да го укине трговското ембарго наметнато врз заедницата на кипарските Турци, како што вети во 2004 година.
„Очекуваме меѓународната заедница да го оствари своето ветување и да стави крај на оваа неправедна пракса“, рече тој, пред да замине за Никозија. 
„Очекуваме меѓународната заедница да преземе чекор во врска со ова прашање.“
Кипарското прашање ја искомплицира кандидатурата на Турција за влез во ЕУ. 
Блокот сака Турција да ги отвори своите пристаништа и аеродроми за бродовите и авионите на кипарските Грци, како дел од условите на царинскиот протокол. 
Но, Турција одби да го стори тоа додека ЕУ не ја укине економската изолација на кипарските Турци. 
Несогласувањето доведе до тоа Брисел да замрзне осум поглавја од своите разговори за членство со Турција.
„Турција, Грција и островот Кипар може да влезе во соработка, ако има сеопфатен мир и источниот медитерански регион може да стане многу атрактивен регион“, АП го цитираше Ѓул во вторникот.
Покрај разговорите со Талат, Ѓул, кој дојде во придружба на својата сопруга Хајруниса, се состана со други официјални претставници и политичари на кипарските Турци, и требаше да се обрати пред собранието на ТРСК во среда.
Сепак, неговата посета наиде на остри реакции од страна на кипарското Министерство за надворешни работи, кое ја осуди како „уште едно нелегално дејство на Турција и сериозна провокација против една членка на ЕУ и, воопшто, против самата ЕУ и меѓународната заедница во целина“.
Грчкото Министерство за надворешни работи, исто така, ја осуди посетата на Ѓул, опишувајќи ја како „непродуктивен потег против меѓународниот правен поредок“.
