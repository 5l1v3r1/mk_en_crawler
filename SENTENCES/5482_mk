15/09/2010
Од Бојана Миловановиќ за Southeast European Times во Белград -- 15/09/10
Во време кога наоѓањето работа е сé поголем предизвик поради економската криза, задржувањето на работното место станува честа преокупација. 
Во ваква ситуација кога работодавачите добија моќ, некои велат дека малтретирањето на работното место -- вклучително булинг и мобинг -- станува сé почесто.
Помошник министерката за труд и социјална политика, Радмила Букумириќ-Катиќ, изјави за SETimes дека нема официјални статистички податоци во Србија за честотата на мобингот на работното место, израз што се користи да се опише колективното малтретирање на поединец од страна на група или групи соработници. 
Тоа опфаќа сé, од вербално малтетирање и закани до ширење гласини.
„Според законот, целта е да се обезбедат попрецизни податоци во врска со честотата на мобингот. 
Според податоците што ги имаме, најчести жртви на мобингот се жените, вработените на почетокот од својата кариера, и оние кои се на чекор до пензионирање“, рече таа.
Еден од проблемите е тоа што мобингот тешко може да се дефинира, а уште потешко да се докаже. 
Од тие причини, новиот закон конкретно наведува „шест видови однесување кои можат да се квалификуваат како малтретирање на работното место“, рече Букумириќ-Катиќ.
Тоа се: неможност за комуникација со работодавачот, поттикнување лоши односи меѓу вработените, сексуално малтретирање, навреди насочени против личниот идентитет и репутација, загрозување на работната репутација и оштетување на нечие здравје.
Србија е само деветтата земја во Европа која го усвои законот против мобингот, иако во некои европски земји прашањето е регулирано под други статути.
„Целта на законот е решавање на сите спорови меѓу работодавачите и вработените без судски процес. 
Досега случаите на малтретирање на работното место се ретки, со оглед на тоа што вработените се исплашени да го пријават мобингот“, рече Букумириќ-Катиќ.
Ако започне судска постапка, додаде таа, работодавачот може да добие казна од 100 евра до 8.000 евра, во зависност од тежината на истата.
Важно е да се разбере што е, а што не е мобинг, рече Букумириќ-Катиќ.
„Вработените честопати се жалат за платите и кратењата на истите, инсистирајќи на тоа дека ваквите прашања претставуваат мобинг, што не е точно. 
Ова е дефинирано во Законот за работни односи“, објасни таа.
Јавноста мисли дека е добро да се има анти-мобинг закон на сила, но се сомнева дека истиот ќе ги спречи работодавачите да се однесуваат лошо.
„Мислам дека законот ќе остане само на хартија, бидејќи вработените се сомневаат дека државата и судството ќе ги заштитат од оние работодавачи што малтретираат. 
Никој нема да се осмели да пријави мобинг, со оглед на тоа што или ќе останат без работа или ќе се соочат со пекол ако останат во претпријатието“, рече Миона Филиновиќ (47).
Драгица Живановиќ (32) смета дека работодавачите ќе бидат малку повнимателни на почетокот од спроведувањето на законот. 
„Работодавачите, најпрво, многу ќе внимаваат, додека, како и со повеќето регулативи во Србија, не се покаже дека законот против мобингот не може ефикасно да се спроведува“, рече Живановиќ.
