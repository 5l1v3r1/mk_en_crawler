04/02/2013
Александар Павлевски за Southeast European Times во Скопје -- 04.02.01
Монополите што ги имаа претпријатијата за греење во регионот резултираа со покачени цени, полоша услуга и лутина кај потрошувачите, но неодамнешните инвестиции на приватните претпријатија ги подобруваат услугите.
Цените за централното греење во Македонија паднаа меѓу 5 и 11 отсто откако Балкан енерџи груп, македонско претпријатие што работи со странски капитал, се здружи со Топлификација во понудата на услуги.
„Топлификација не нудеше добра услуга.
Радијаторите честопати беа студени, иако цените се зголемуваа на секои три месеци.
Поради тоа, во мојата зграда 20 отсто од жителите доброволно [се] откажаа од системот на централно греење“, рече за SETimesСнежана Станоевска, жителка на скопската општина Карпош.
Поради честото зголемување на цената и полошата услуга во изминатите две години, скоро 20.000 жители на Скопје ги исклучија своите радијатори од централното греење.
Но, Топлификација продолжи да им издава сметки на граѓаните кои се откажаа од централното греење, бидејќи, како што вели претпријатието, тие сè уште се греат од околните станови и цевките што поминуваат низ нив.
„Нема логика да плаќам за услуга што не ја добивам.
Според законот, никој не може да ме обврзе да плаќам за нешто што не користам и за што немам договор“, рече за SETimesРаде Стојковски, жител на Скопје.
Потрошувачите иницираа преговори преку граѓански групи со Топлификација и со регулаторната комисија за прекинување со оваа практика.
Балкан енерџи груп вели дека планира да го прошири своето учество во земјата.
„БЕГ има намера да инвестира во изградба на хидроцентрали во Чебрен и Галиште, и [ќе продолжи] со други проекти за производство на енергија во Скопје, за подобрување на услугите и енергетска ефикасност и остварување“, се вели во изјавата на претпријатието за SETimes .
Аналитичарите велат дека инвестициите на приватното претпријатие се очекува да го стабилизираат пазарот создаден со монополската неефикасност.
„[Со оглед на тоа што] сегашните монополи [немаат] способност и капитал да се натпреваруваат подобро отколку луѓето, тие пропаѓаат и моќните инвеститори ќе го преземат бизнисот“, рече за SETimesШенај Хаџимустафа, професор по економија на Универзитетот во Тетово.
Топлификација минатата година објави дека не може да управува со системот на греење во земјата бидејќи цените одобрени од државната регулаторна комисија не се доволни за покривање на секојдневната работа.
Граѓаните во другите регионални држави се, исто така, лути на монополите.
Постојаниот пораст на цените на централното греење во Србија, од 20 до 40 отсто во 2012 година, предизвика негодување меѓу граѓаните.
„Централното греење секоја година станува сè полошо.
Нашите станови се студени.
Неколку години со ова темпо и топланите ќе ги банкротираат луѓето“, рече за SETimesСтефан Стоилковиќ, жител на Белград.
„Скапата сурова нафта и природен гас, чии цени континуирано растат, создадоа големи проблеми во претпријатијата за греење во Хрватска и во Србија.
Засега не се појави домашен или странски стратешки партнер да помогне за подобрување на услугите, но се очекува зголемениот приватен капитал сè повеќе да ги решава проблемите онаму каде што не успеваат монополите“, рече Хаџимустафа.
