23/07/2007
(AФП, АП, Ројтерс, ДПА, Гардијан, ББС, СНН, ВОА - 23/07/07; ДПА, РФЕ/РЛ, Софиска новинска агенција - 22/07/07)
Во понеделникот (23-ти јули) се зголемија надежите дека новите напори на ЕУ ќе го забрзаат ослободувањето на петте бугарски медицински лица и палестинскиот лекар, кои се затворени во Либија повеќе од осум години.
Во Софија, властите и роднините на медицинските лица внимателно ги следеа вестите за посетата на првата дама на Франција, Сесилија Саркози, и комесарот за надворешни односи на ЕУ, Бенита Фереро-Валднер, на Триполи. 
Тие и шефот на кабинетот на претседателот Николас Саркози, Клод Гуант, пристигнаа во главниот град на Либија во неделата.
Посетата беше дел од „напорите за ослободување на бугарските медицински сестри и палестинскиот лекар“, објави Европската комисија (ЕК) во кусата изјава, изразувајќи надеж дека „оваа ситуација, која е болна и трае толку долго, може да се реши во хуманитарен дух“.
Петте медицински сестри и палестинскиот лекар -- кој неодамна доби бугарско државјанство -- беа затворени во февруари 1999 година врз основа на обвинението за намерно инфицирање на 438 либиски деца со ХИВ. 
Тие беа прогласени за виновни и осудени на смрт во мај 2004 година. 
Истата пресуда беше изречена на крајот од нивното повторено судење во декември 2006 година. 
И покрај тоа што доказите покажаа оти епидемијата во детската болница Ал Фатех во Бенгази во 1998 година, најверојатно, била предизвикана од слабата хигиена и дека истата му претходела на пристигнувањето на медицинските лица за најмалку една година, либискиот Врховен суд ја потврди смртната казна претходно овој месец.
Веќе со години Бугарија, ЕУ и САД бараат од Либија да ги ослободи медицинските лица, кои останаа на изјавата дека се невини и тврдат дека признанието на некои од нив било изнудено со тортура.
Изгледите за ослободување се зголемија минатата недела, кога највисокото либиско законодавно тело одлучи да ги замени смртните казни со доживотен затвор. 
Овој потег следеше по договорот со семејствата на 438 деца, според кој секое од нив ќе добие надоместок од по еден милион американски долари.
Во согласност со билатералниот договор за размена на затвореници од 1984 година, Софија испрати официјално барање до Триполи во четвртокот, повикувајќи на репатријација на шесте медицински лица, за да ги одлежат затворските казни во Бугарија.
„Сега сме во фаза кога одлуката е чисто политичка“, рече бугарскиот министер за надворешни работи, Ивајло Калфин, во понеделникот, пред состанокот на највисоките дипломати на ЕУ во Брисел. 
„Се надевам дека ќе има доволно волја од либиска страна денес за финализирање на разговорите ... 
Ако тие покажат ваква волја, тогаш трансферот ќе може да се изврши многу брзо.“
Тој го изјави ова по извештајот во францускиот весник <i>Ле поинт</i> дека Сесилија Саркози и Гуант се состанале со либискиот водач, полковникот Муамер Ал-Гадафи, доцна во неделата, за да ги договорат „финалните детали“ за репатријацијата на медицинските лица.
Овие нови напори за ослободување на медицинските лица се дел од доброкоординираната иницијатива на Париз-ЕК. 
Според изјавата на портпаролот на францускиот претседател, Давид Мартинон, Саркози и претседателот на ЕК, Жозе Мануел Баросо, разговарале неколкупати по телефон во неделата „околу распоредот за договорот за ослободување и итна репатријација на петте бугарски медицински лица и палестинскиот лекар“.
Роднините на медицинските сестри изразија внимателен оптимизам во понеделникот.
„Големи се надежите денес кога гледаме дека и [претседателот] Саркози е толку многу ангажиран во случајот“, АФП го цитираше Ивајло Николчовски, синот на медицинската сестра Снежана Димитрова. 
„Дел од мене има верба, но претходно сме биле изневерени.“
