03/11/2011
Мишко Талески за Southeast European Times во Скопје -- 03.11.11
Испуштањето на придавката „македонски“ во октомврискиот извештај на ЕК за напредокот, а потоа и обраќањето на македонската делегација во ЕК како „скопјани“ кои зборуваат „јазик на мнозинството“, предизвика лутина во Македонија.
Разлутената јавност испраќа стотици писма до комесарот за проширување на ЕУ, Штефан Филе, во знак на протест поради, како што велат, систематската политика на негирање на македонскиот народ под маската на интеграцијата во Унијата.
„Ова е спонтан револт во кој сериозни институции, како и образовани, популарни личности, спортски фигури и истакнати странски експерти го креваат својот глас. 
Тие ја кажуваат вистината што веќе никој не може да ја игнорира. 
Очигледно е дека кампањата ги става претставниците на ЕУ [кои се занимаваат со пристапувањето] во незавидна позиција“, рече за SETimes политичкиот аналитичар Димитар Мирчев.
Во писмата се вели дека ЕУ го крши основното право на самоидентификација, кое само по себе е неприкосновено.
„Длабоко сме навредени од последните дејства на ЕК, кои го негираат нашиот македонски идентитет. 
Тоа е навредливо потценување на нас“, се вели во писмото на националната кошаркарска репрезентација до Филе.
Македонската академија на науките и уметностите (МАНУ) објави во своето писмо дека очекува ЕУ на сите нивоа да ги почитува, а не да ги политизира научните факти.
„Македонскиот јазик е основен именител на културниот, етничкиот и националниот идентитет. 
Со него е определен уставниот и државниот идентитет на Македонија, вклучително и идентификацијата на државата во меѓународната заедница“, вели МАНУ.
Министерот за надворешни работи, Никола Поповски, иницираше состанок со Филе во Стразбур минатата недела, и му рече дека испуштањето на ЕК е спротивно на европските вредности.
„Постоењето на македонскиот идентитет и јазик не може да се игнорира, и таа европска реалност не може да се промени со бришењето на придавката во извештајот за напредокот“, рече Поповски.
По две недели кампања со писма, канцеларијата на Филе излезе со соопштение дека ќе одговори на писмата на соодветен начин.
Истата го отфрли секое обвинување дека ја променила методологијата за употребата на името на Македонија и придавките од извештајот со препорака во 2009 година.
„ЕК целосно ја почитува резолуцијата на ОН за решавање на правата на името и затоа ќе продолжиме да ја користиме референцата „ФИРОМ“ или „поранешна југословенска република Македонија“, додека не биде најдено взаемно прифатливо решение“, рече портпаролот на ЕК, Питер Стано.
Советникот за надворешни работи на претседателот Ѓорге Иванов, Дарко Костадиновски, изјави за SETimes дека од суштинска важност е Македонија и ЕК да имаат пријателски односи засновани на отворена и искрена размена на мислења.
„ЕК мора да разбере дека напуштањето на практиката на користење на придавката „македонски“ влијае на процесот на преговори во Њујорк на начин кој не помага за успешен исход, бидејќи се однесува на прашањата на идентитетот на Македонците, кои не може да бидат дел од какви било разговори“, рече Костадиновски.
Илија Андонов, син на првиот македонски претседател Методија Андонов - Ченто, рече дека неговиот татко се залагал за тоа Македонија да биде рамноправен партнер во Југославија, а не потчинет.
„И денес треба да се бориме за тоа да станеме рамноправни партнери во ЕУ, а не потчинети“, рече Андонов за SETimes.
За 8-ми ноември се закажани мирни протести пред канцеларијата на делегацијата на ЕУ во Скопје.
