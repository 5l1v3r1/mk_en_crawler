10/04/2012
Анес Алиќ за Southeast European Times во Сараево -- 10.04.12
Како одговор на тековната економска криза, Федерацијата на Босна и Херцеговина (ФБиХ) ја разгледува можноста за зголемување на данокот на додадена вредност (ДДВ) од 17 на 25 отсто -- потег што аналитичарите и бизнисмените велат дека е непотребен и негативно ќе се одрази на пазарот.
Додека властите во ФБиХ објавија евентуално зголемување на ДДВ, Република Српска (РС) не објави коментар, иако нејзиниот буџет е, исто така, во критична состојба.
Според Дамир Миљевиќ, економист од Бања Лука, масовната администрација на БиХ и трошоците за одржување на државната влада и двете одделни влади на ентитетите ја банкротираат државата.
„Нашата земја има 180 министри.
Далеку поразвиени држави, како што е Германија, не можат финансиски да поднесат вакви административни трошоци“, рече Миљевиќ за SETimes.
„Со буџетски дефицити на сите нивоа, властите побргу би се закопале себеси подлабоко во заеми отколку да спроведат реформи што ги покриваат загубите.“
БиХ троши околу 13 отсто од БДП -- околу 1,6 милијарди евра годишно -- за одржување на својата администрација.
Според Миљевиќ, ако властите ги намалат трошоците за 10 отсто, како што му ветија на ММФ во 2009 година, владата ќе заштеди 420 милиони евра годишно.
Властите на БиХ моментно преговараат со ММФ за разгледување на постојниот стенд-бај аранжман.
Ако преговорите не бидат успешни, зголемениот ДДВ ќе биде единствената алтернатива за пополнување на буџетските дупки.
ДДВ е данок на профит на производот -- разликата меѓу тоа колку чини производството на предметот и цената по која се продава.
Наплатите се случуваат секојпат кога еден бизнис во синџирот на снабдување ќе купи или ќе произведе производ и ќе го препродаде.
Во 2009 година ММФ се согласи да й даде на земјата заем од 1,2 милијарди евра.
Според договорот, БиХ ќе ги врати тие 400 милиони евра до 2014 година -- крајниот рок што властите сега бараат да се продолжи.
Ако ММФ се согласи да го репрограмира заемот, ќе постави и други барања за БиХ, за намалување на јавните расходи и намалување на администрацијата.
Зголемувањето на ДДВ се смета за најлесен излез, но не и најдобар, рече Миљевиќ.
Тој тврди дека ваквата мерка ќе го забави економскиот раст и ќе ги загрози животните стандарди.
„Имајќи предвид дека скоро 50 отсто од граѓаните на БиХ живеат на раб на сиромаштија, зголемувањето на ДДВ ќе ги притисне уште повеќе под таа линија.
Цените ќе се зголемат, додека приватните трошења ќе се намалат.
Во овој момент, намалувањето на приватните трошења може да доведе до сериозна економска криза“, рече тој.
Во 2005 година, по три години политички преговори и под притисок на меѓународните организации, БиХ го воведе системот на ДДВ, станувајќи една од последните земји во Европа што го направи тоа.
Даночните приходи ги зголемија буџетите на ентитетите и на државата, и во првите три години БиХ собра една милијарда евра повеќе од очекуваното.
Но, наместо да ги искористат приходите за капитални инвестиции, властите ја потпомогнаа администрацијата и купија социјален мир, според Миљевиќ.
„Платите и придонесите за администрацијата пораснаа за 30 отсто во овој период, и со цел да се задоволат граѓаните, се зголеми социјалната помош за воените ветерани.
Сега кога нема пари, властите се соочуваат со [можни] социјални немири.“
Исмет Бајрамовиќ, претседател на Конфедерацијата на босанските независни синдикати, изјави за SETimes дека неговата организација нема да го поддржи зголемувањето на ДДВ, бидејќи тоа би довело до нови отпуштања.
„Нашиот сојуз и владата потпишаа договор за зголемување на ДДВ со цел да се подобрат животите на граѓаните, од кои многу живеат во сиромаштија.
Сега тие сакаат да го прекршат нашиот договор поради нивното неразумно трошење“, рече Бајрамовиќ.
Со цел да се спречи целокупното зголемување на цените, некои влијателни бизнисмени предложија поинаква стапка на ДДВ.
Ирмела Церо, портпаролка на сараевското претпријатие КЛАС, главниот прозводител на храна од житни растенија во градот, изјави за SETimes дека КЛАС й предложил на владата намалување на ДДВ за основните продукти и зголемување на ДДВ за луксузната стока.
„Не само што тоа ќе го подобри животниот стандард, туку и ќе ја зголеми потрошувачката на локалните производи и локалната економија“, рече Церо.
Според локалните и меѓународните експерти, вклучително и Миљевиќ, овој предлог не е остварлив бидејќи БиХ нема оперативен капацитет да се справи со диференцијални даночни стапки, што може да остави простор за масовна измама.
На почетокот од март хрватската влада го зголеми ДДВ на земјата од 23 на 25 отсто, што веднаш предизвика зголемување на цените.
Оттогаш Хрватите одат во посета на БиХ за да обезбедат резерви, претежно на храна и гас, бидејќи цените се многу пониски.
ДДВ во БиХ, кој изнесува 17 отсто, е најнизок во регионот -- што е аргумент кој властите го користат за да го оправдаат зголемувањето.
Сепак, граѓаните на БиХ имаат најниски примања во регионот, при што повеќе од 65 отсто се троши за основна храна.
