22/12/2011
Игор Јовановиќ за Southeast European Times во Белград -- 22.12.11
Апсењето на Звонко и Жарко Веселиновиќ, во вторникот (20-ти декември) на планината Копаоник во централна Србија, привлече големо внимание кај српската јавност.
Двајцата беа идентификувани од КФОР како организатори на немирите на преминот Јариње и во селото Јагњеница во северно Косово, во кои беа повредени десетици Срби и војници на КФОР.
Конкретно, командантот на КФОР, генерал-мајор Ерхард Друс од Германија, рече дека Звонко Веселиновиќ (31) ги организирал судирите на преминот Јариње на 27-ми септември, додека неговиот брат Жарко (36) ги предводел напаѓачите против КФОР во селото Јагњеница следниот ден.
Во јавноста брзо се проширија шпекулациите за тоа дали и како апсењата ќе влијаат на барикадите на косовските Срби и дали српската полиција дејствувала под притисок на западните држави.
Српскиот печат го поврза Звонко со шверцот со нафта во северно Косово, додека некои медиуми го поврзаа со влијателни албански групи за дрога. 
Медиумите, исто така, тврдеа дека Веселиновиќ им платил на одреден број Срби да чуваат стража на барикадите, што му послужило за неговите наводни криминални дејства.
Но, ниту ЕУЛЕКС, ниту српската полиција, не ги обвинија јавно браќата Веселиновиќ. 
Двајцата живееја отворено во центарот на северна Митровица, пред да бидат уапсени.
Полицијата издаде кусо соопштение, во кое се вели дека Звонко е обвинет за поседување и трговија со оружје. 
Жарко е обвинет за поттикнување на злоупотреба на службена должност, но не е наведен ниту еден конкретен случај.
Полицијата не објави ништо во врска со обвиненијата за настаните во Косово.
Државната новинска агенција Taнјуг цитираше извори на Министерството за Косово и Метохија дека Веселиновиќ, најверојатно, не бил уапсен за настаните во Косово бидејќи српската полиција не е овластена да ги истражува истите.
КФОР и ЕУЛЕКС одбија да дадат коментар, што значи дека причината за апсењата досега не е позната.
Ставот на српските власти и КФОР ги разгоре шпекулациите на јавноста и предизвика нови поделби на српската политичка сцена.
Шефот на Српскиот национален совет на северно Косово, Милан Ивановиќ, ги окарактеризира апсењата како политички чин наметнат со притисок од Запад.
„Никој нема ништо против борбата со криминалот, но браќата Веселиновиќ беа уапсени само неколку дена откако КФОР ги обвини за насилство. 
Освен тајмингот на апсењето, сомневање предизвикува и екстремно брзото соопштение во медиумите, во врска со тоа за што се обвинети“, рече Ивановиќ за SETimes.
Опозицискиот водач Томислав Николиќ повика на разјаснување на случајот.
„Ако се работи за чист криминал, сигурно дека никој не треба да го брани него [Звонко], но ако причината е дека тој изгради два алтернативни патишта по кои Србите се хранеа самите четири месеци, тогаш тоа е чувствителна работа и се чини како почеток на укинувањето на српските институции, односно предавање на Косово и Метохија.
„Потребни се многу докази да се оправда апсењето на човекот кој им помагаше на Србите да ги издржат овие најтешки месеци“, додаде тој.
Владини претставници рекоа дека не сакаат да коментираат, велејќи дека случајот е сега работа за полицијата и судовите.
Сепак, Александар Југовиќ, пратеник на владејачката коалиција Српско движење за обнова, рече дека апсењето покажува оти никој не е над законот.
„Сега, исто така, треба да се испита кој е одговорен за насилството во Косово, кое им нанесе голема штета на српските интереси. 
Треба, исто така, да се испита зошто КФОР обвинува одредени поединци“, рече Југовиќ за SETimes.
Србите од северно Косово велат дека настанот ќе има клучна важност за судбината на барикадите што тие ги подигнаа во јули, во обид да спречат распоредување на косовските царински претставници на премините во Србија.
„Веселиновиќ придонесе многу за одржување на барикадите во текот на изминатите месеци и неговото апсење може да ја отежне во извесна мера позицијата на Србите на северот. 
Сепак, Веселиновиќ немаше клучна улога на барикадите, и според тоа тие ќе преживеат и без него. 
Вистинскиот проблем е дали ова апсење покажува оти Србија го напушта Косово“, рече жителот на Косово, Милан Ивановиќ.
Милош З., еден од Србите на барикадите, вели дека блокадите на патот ќе останат сé додека има причина за истите.
„Не ги поставивме барикадите поради Веселиновиќ, така што нема ни да ги отстраниме поради него. 
Нашиот став е јасен: нема да живееме во државата Косово, туку во државата Србија“, рече Милош за SETimes.
