18/07/2011
Пол Чикои за Southeast European Times во Букурешт – 18.07.11
Состанокот на тркалезна маса во Баја Маре, град во северозападна Романија, не донесе алтернатива за контроверзниот локален проект кој предвидува два блока станови, главно населени со Роми, опкружен со бетонски ѕид.
Локалните власти ветуваат дека ќе го спроведат планот.
Градоначалникот Каталин Черечес предизвика реакции пред неколку недели, кога ја објави изградбата на бетонски ѕид висок 3 метри и долг 100 метри кој ја двои ромската заедница од 600 члена од остатокот на соседството.
Тој тврдеше дека оградата има за цел само да донесе „ред и дисциплина“ во соседството, и да го спречи удирањето на ромските деца од автомобилите на блиската фрекфентна улица.
„Ѕидот ќе го изградиме од бетон, така што никој нема да има впечаток дека може да се уништи.
Ќе создадеме само еден пристапен пат за да можеме да ограничиме каков било дебакл“, рече градоначалникот во изјавата која уште повеќе ги разлути невладините организации.
Полициска станица ќе биде изградена следно во оваа ромска населба, за да се држат работите под директен надзор, додаде Черечес.
Групите за човекови права брзо го обвинија градоначалникот за сеграгација и расизам.
„Оваа иницијатива на локалните власти во Баја Маре е длабоко дискриминаторска и како последица го има понижувањето и гетоизацијата на Ромите, со тоа што ги подвргнува на деградирачки третман“, велат претставниците на Романи крис, Здружението за еднакви шанси и Амнести интернешнал во отворено писмо.
„Усвојувањето политики за интеграција на Ромите од страна на романската влада останува само бирократска илузија“, ако ваквите проекти се спроведат, заклучуваат трите невладини организации.
Националниот антидискриминаторски совет, исто така, предупреди дека ќе преземе правни чекори против иницијативата на градоначалникот, која ја нарече „неприфатлива“.
„Градоначалникот на Баја Маре рече дека не му е страв од ништо кога станува збор за редот и законот.
Но, правејќи го тоа, градоначалникот ја игнорира дисциплината и чувството на одговорност кои му доликуваат на претставник на една јавна институција кога станува збор за почитувањето на романските закони и меѓународните конвенции“, рече за SETimes Магдалена Матаче, извршна директорка на Романи крис.
„Двете одлуки за подигање на ѕидот и градење социјални станови за Ромите веднаш до локалната водоводна пречистителна станица се незаконски и немаат за цел поддршка на локалната ромска заедница, туку нејзина лесна контрола.
Ние ќе вложиме максимални напори за градскиот совет да го промени својот правец, дејствувања и одлуки и да ги усогласи со легислативата“, заклучува Матаче, повикувајќи ги политичките партии да заземат цврст став против, како што таа го нарече „расистичката пракса“.
Маријан Мандаче, шеф на одделот за човекови права на Романи крис, присуствуваше на тркалезната маса што градскиот совет на Баја Маре ја организираше минатата недела.
„Му објаснивме на градоначалникот најпрво дека какви и да се проблемите, тој мора да се консултира со заедницата пред да донесе одлука.
Второ, бетонскиот ѕид нема да ги реши проблемите во оваа заедница.
Ние предложивме други алтернативи, како што се железнички пруги или ограничување на брзината за да се заштитат децата од автмобилски несреќи“, рече тој за SETimes.
Тој изрази загриженост во врска со еден друг контроверзен проект.
„Околу 2.500 Роми од различни локации во градот треба да се распоредат надвор од градското социјално соседство.
Тоа не значи ништо друго освен гето.
Повторно [ромскиот] народ не е консултиран“, додаде Мандаче.
„Градското собрание тврди дека сака да ги елиминира жариштата на сиромаштија, но наместо тоа создава поголемо жариште на сиромаштија надвор од градот и ризикува да поттикне поголеми социјални проблеми во самата вештачка заедница“, предупреди тој.
