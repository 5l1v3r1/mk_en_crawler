13/09/2006
(Ројтерс, ДПА, прес-центар на ОН, АФП, АКИ, Сербијана, Б92, Бета - 12/09/06; Ројтерс, ВОА - 11/09/06)
Изразувајќи разочарување поради тоа што не беа направени некои поважни чекори за време на скоро седуммесечните разговори во врска со иднината на Косово, генералниот секретар Кофи Анан повика на „поголема флексибилност“ од српската и косовската делегација, велејќи дека тие треба да покажат дух на компромис.
Досегашните разговори -- вклучувајќи го и состанокот на високо ниво помеѓу двете страни во јули, како и другите разговори кои ги покриваа пограничните прашања и културните локалитети -- покажаа дека страните и понатаму се со дијаметрално спротивставени ставови за повеќето прашања, рече Анан во извештајот до Советот за безбедност, објавен во вторникот (12-ти септември).
„Јас сум разочаран ... 
што е најдено малку заедничка основа помеѓу ставовите на српската и косовската делегација, кои останаа на заложбите за „суштинска автономија“ и „целосна независност“, со минимален простор за преговори“, рече тој.
Посочувајќи на тековниот бојкот на косовските Срби на локалните институции, Анан го повика Белград „да ги отстрани сите пречки“ за нивното учество. 
Истовремено, тој ги повика косовските водачи да вложат поголеми напори за да допрат до Србите и другите малцинства.
„Сега е време да се уверат сите заедници дека имаат место во Косово во иднина, без оглед на неговиот статус“, рече тој.
Разговорите спонзорирани од ОН, со кои посредуваше специјалниот претставник на Анан за процесот на статусот, поранешниот фински претседател Марти Ахтисари, беа отворени во Виена на 20-ти февруари. 
Меѓународната заедница сака овие преговори да бидат завршени оваа година, и многумина очекуваат Советот за безбедност да интервенира до крајот на овој декември, ако Србите и косовските Албанци не успеат да најдат решение.
Шефот на УНМИК, Јоаким Рикер, во понеделникот за Ројтерс изјави дека верува оти Ахтисари ќе поднесе предлог за решение до Советот во текот на следните три месеци.
„Ако продолжиме со претпоставките, и јас сметам дека се работи за добра претпоставка, дека Ахтисари ќе може да ги запази временските рокови како што е намерата, тогаш не би ја исклучил и можноста Советот за безбедност да донесе резолуција до крајот на годинава“, рече шефот на УНМИК.
Сепак, истовремено, рускиот претседател Владимир Путин посочи дека неговата земја би можела да стави вето на какво било решение спротивно на интересите на Москва. 
Русија е една од петте постојани членки на Советот за безбедност од 15 нации, што й дава право да отфрли каква било одлука.
Путин изрази загриженост дека давањето независност на Косово може да послужи како преседан за другите покраини, како што се грузиските Абхазија и Јужна Осетија, да побараат отцепување.
Цитирајќи западни дипломати, Ројтерс објави дека евентуалното решение би можело да биде некој вид независност, под долготраен надзор на ЕУ и НАТО.
