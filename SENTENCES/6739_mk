03/02/2012
Бојана Миловановиќ за Southeast European Times во Белград -- 03.02.12
На вработените во белградската Телевизија Авала, медиум со национална фрекфенција, оваа недела им беше забранет влез во зградата од страна на обезбедувањето, откако тие се заканија дека ќе ја затворат телевизијата заради неисплатените плати.
Станицата им исплати плати за еден месец на сите вработени во понеделникот (30-ти јануари), но сé уште должи скоро за шест месеци. 
Вработените штрајкуваат повеќе од 40 дена.
Станицата има 168 вработени: вработените со полно работно време беа за последен пат ислатени во јули, додека вработените со половично работно време не примиле плата од јуни.
За време на штрајкот, не се емитува програма или студиски емисии, туку само серии и филмови.
„Имаме намера да го направиме нашиот протест повидлив; ќе излеземе на улиците и ќе покренеме судска постапка поради повредените права“, рече за SETimes претставникот на штрајкувачите, Никола Вукомановиќ.
Тој вели дека вработените се обиделе да разговараат со работодавачите неколку месеци пред штрајкот, кој започна на 22-ри декември, но не беше преземено дејство.
„Апсолутно неверојатно е дека Министерството за култура и медиумите не кажаа ниту збор за штрајкот. 
Државата, наместо да ги штити работниците кои работат напорно и си ги заработуваат своите примања, ги штити интересите на многу богатите сопственици“, рече Вукомановиќ.
Телевизија Авала има неколку сопственици; мнозински сопственик е Австриецот Јохан Вернер Краус од Гринберг инвест, со 48,4 отсто акции, по кој следи бизнисменот Данко Ѓуниќ со 45,66 отсто од акциите и медиумскиот магнат Жељко Митровиќ со 4,9 отсто.
Сопствениците тврдат дека неплаќањето се должи на економската криза и ги повикуваат вработените да го прекинат штрајкот и да си ги чекаат своите плати.
На состанокот со претставниците на српската Радио-дифузна агенција на 11-ти јануари, сопствениците ги информираа дека на вработените ќе им бидат исплатени една и пол плата до крајот на месецот и уште две плати до 1-ви март. 
Но, од тој состанок, платата во понеделникот е единствената исплата на персналот.
Но, телевизијата, исто така, се наоѓа во опасност да ја изгуби својата лиценца. 
Радио-дифузната агенција започна постапка на 26-ти јануари за одземање на националната фрекфенција на Телевизија Авала, поради неплаќање на задолжителната месечна радио-дифузна такса за ноември и декември.
„Ако [Телевизија Авала] сака да продолжи да ја користи фрекфенцијата, мора да ги подмири своите обврски до април, во солгасност со законската процедура“, рече за SETimes заменик-претседателот, Горан Караџиќ.
Тој им рече на членовите на штрајкувачкиот комитет на Телевизија Авала дека сé ќе биде во согласност со законот.
„Одлуката [за одземање на лиценцата] ќе биде донесена на крајот од март или почетокот на април, во зависност од тоа кога ќе се состане Советот на [Радио-дифузната агенција]“, рече Караџиќ.
„Се надеваме и очекуваме сопствениците на Телевизија Авала да најдат начин да им ги исплатат на вработените нивните плати, а потоа и долговите.“
Претседателката на Здружението на новинари на Србија, Лилјана Смајиловиќ, целосно ги поддржува барањата на вработените и ја повикува државата да ги почитува човековите права и медиумските слободи.
„Државата нема механизам да принуди еден работодавач да им ги исплати на вработените нивните плати, додека во исто време има средства да ги донесе парите во својот сопствен буџет“, рече Смајиловиќ за SETimes.
Таа рече дека со високиот степен на цензура во српските медиуми, штрајкот во Телевизија Авала претставува храбар потег.
„Ако еден новинар не може да го праша својот работодавач кога ќе ја добие платата, како може да се очекува новинарот да може да го праша, на пример, претседателот на државата за барикадите во северно Косово?“, праша Смајловиќ.
