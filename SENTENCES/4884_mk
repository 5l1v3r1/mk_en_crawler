28/07/2009
Од Јусуф Рамадановиќ за Southeast European Times во Сараево -- 28/07/09
По неколку месеци расправии, министерот за безбедност Тарик Садовиќ беше разрешен од функцијата минатата недела, на инсистирање на неговата Партија за демократска акција (СДА).
До отпуштањето дојде поради наводите дека Садовиќ ја опструира депортацијата на исламистичките радикали од Босна и Херцеговина (БиХ).
Претседателот на СДА Сулејман Тихиќ испрати официјално барање до премиерот на БиХ Никола Шпириќ, кој го одобри отпуштањето на Садовиќ на 22-ри јули.
Претставничкиот дом на БиХ гласаше со 28 наспрема 7 за одлуката на Шпириќ.
За време на конфликтот во земјата во периодот 1992-1995 година, неколку илјадници странски исламисти пристигнаа во БиХ да им помогнат на опколените Бошњаци.
Тие оперираа претежно како членови на баталјонот Ел-Муџахид во третиот корпус на босанската армија.
По конфликтот, многумина останаа во БиХ, основаа семејства влегувајќи во брак со локални девојки и отворија приватни бизниси.
Сепак, нивната депортација остана суштински проблем во евроатланската интеграција на земјата.
Некои се прогласени за опасност по националната безбедност и се притворени во имиграцискиот центар во сараевската област Лукавица.
Во мај владата спроведе сеопфатна операција во која го уапси сирискиот државјанин Аиман Авад ака Абу Ејмен, тунискиот државјанин Амар ал Ханчи, Алжирецот Аиса Бенкира и кувајтскиот државјанин Абдула Ба-Авра ака Худеифа.
Четворицата беа војници и команданти на единицата Ел-Муџахид за време на конфликтот во 1990-тите.
Со операцијата раководеше шефот на одделот за странски државјани, Драган Мектиќ.
Тој рече дека истата имала за цел решавање на проблемот со странските државјани кои илегално престојуваат во БиХ.
„Крајната цел ни е да го отстраниме овој багаж поврзан со БиХ.
Ние само го спроведуваме законот“, рече тој.
Садовиќ ја критикуваше својата партија СДА за опструкционизам.
По бројни консултации во управните тела на партијата, неодамнаизбраниот партиски водач Тихиќ побара од Садовиќ да се повлече поради „опструирање на усвојувањето и спроведувањето на законот за престој и движење на странски државјани и азил, поради работење на неговото министерство по етнички линии, игнорирање на Советот на министри и оспорување на мандатот на полициската мисија на ЕУ во земјата“.
Тихиќ, исто така, ги наведе „постојаните поплаки од важни странски и локални институции“ во врска со слабата комуникација и соработка на Садовиќ.
Локалните медиуми објавија дека американските власти го обвинуваат Садовиќ оти не дејствувал брзо за протерување на исламиститичките екстремисти за кои се верува дека имаат врски со Ал каеда.
Садовиќ првично одби да поднесе оставка и го обвини Тихиќ за потклекнување пред притисокот на заменик високиот претставник Рафи Грегоријан и американскиот амбасадор во БиХ Чарлс Инглиш.
СДА се очекува да предложи замена за Садовиќ.
Локалните медиуми јавија дека партијата избрала двајца потенцијални кандидати -- Сенад Сепиќ, кој е моментно заменик-министер за цивилни прашања и Халид Гењац, член на горниот дом на парламентот.
