26/02/2013
Менексе Токјај за Southeast European Times во Истанбул -- 26.02.13
Студија финансирана од ЕУ за злоупотребата на децата во Турција и во неколку балкански држави откри значаен проблем и нееднаков одговор од владите, но групите на граѓанското општество велат дека нивните напори за поголема видливост и ефикасни акции ќе помогнат.
„Луѓето кои сакаат да интервенираат -- и самите деца -- се чувствуваат изолирани и не секогаш знаат каде да се обратат за помош, кому да му се обратат и дали да веруваат дека надлежните служби ќе преземат дејства по пријавувањето“, рече заSETimesСеверине Џакому-Вите, шеф на секторот за заштита на децата при УНИЦЕФ во Турција.
„Исто така, сè уште постои генерално социјално прифаќање и табуа за злоупотребата на децата, особено домашното насилство и сексуалната злоупотреба.“
Резултатите од широката балканска Епидемиолошка студија за злоупотребата и запоставувањето на децата беа објавени на 31-ви јануари.
Проектот вреден 2,9 милиони евра треба да им даде референцијална точка на оние што се вклучени во ова прашање.
Целта на истражувачите беше да се измери степенот на злоупотреба на децата и да се понудат мерни инструменти за креаторите на политиката и агенциите што работат со жртвите.
Почнувајќи од октомври 2009 година, студијата таргетираше деца на возраст меѓу 11 и 16 години.
Повеќе од 30.000 луѓе беа испитани, вклучително и деца и родители, за злоупотреба и запоставување.
Студијата беше најголема студија спроведена во балканскиот регион, вели ЕУ.
„Целта на оваа студија е да ја подигне свеста за прашањата и да ги охрабри надлежните институции да дејствуваат и да воспостават нова социјална служба која ќе им помага на децата“, изјави заSETimesпроект менаџерот Јоргос Николаидис.
Властите велат дека истражувањето дава загрижувачка слика за Турција, каде што се интервјуирани 7.540 деца.
Заклучоците покажуваат дека 78,6 отсто од децата се изјасниле како жртви на злоупотребата на деца, и тоа повеќе од еднаш.
Покрај тоа, 70,4 отсто пријавиле психолошка злоупотреба, 58,1 отсто навеле физичка злоупотреба, а 42,4 отсто биле жртви на запоставување.
Студијата опфаќа 7.540 деца во Турција.
Потврдувајќи го напредокот што е постигнат во државата, извештајот повикува на напредна обука за полицијата, судиите, обвинителите и адвокатите.
Исто така, извештајот ја повикува Турција да го направи својот судски систем „поприспособен на децата“ и вели дека бавното темпо на системот е штетно за младите жртви.
Исто така, различните владини агенции треба да работат заедно за да имаат поголемо влијание, се вели во извештајот.
Истражувањето, исто така, потврдува дека многу случаи на злоупотреба и запоставување не стигнуваат до властите, бидејќи луѓето сакаат да „ја заштитат честа на семејството“ поради воспоставените културни кодекси.
Според предлог-законот, кој се очекува да биде усвоен од парламентот оваа година, ќе се покренуваат правни постапки без оглед на жалбата на злоупотребените деца, а оние што извршиле злоупотреба на деца нема да можат да работат во близина на деца.
Исто така, ќе се зголемат годините на казните.
„Истражувањето на УНИЦЕФ за дупките во реакциите на идентификуваните случаи покажува дека има зголемен професионален капацитет и подготвеност да се реагира на оваа ситуација во Турција, што е добра вест“, рече Џакоми-Вите.
УНИЦЕФ-Турција препорачува повеќе истражување на јавните перцепции и кампањи за подигање на свеста, заедно со поголема помош за семејствата и системи на пријавување и жалби приспособени на децата, вели таа.
„На тој начин ќе се урнат табуата и социјалните однесувања што дозволуваат злоупотреба на децата ќе можат да се променат кон посилна превенција и заштита на децата“, вели Џакоми-Вите.
Заклучоците за балканските држави вклучуваат:
Србија -- Студијата покажа дека 70 отсто од децата барем еднаш во својот живот искусиле психичка или физичка злоупотреба, а повеќе од 8 отсто се соочиле со сексуално насилство.
А 2 отсто рекле дека сексуалната злоупотреба се случила во изминатата година.
Една четвртина од испитаните деца рекле дека биле запоставени барем еднаш во својот живот.
Најчести форми на физичко насилство се:
добивање шамар по лице или задник и влечење за коса.
Околу 1 отсто се соочиле со сурово насилство во изминатата година.
„Ова се деца кои треба да бидат препознаени од системот на здравствена заштита, и системот на социјална и образовна заштита, и истите треба да реагираат“, рече заSETimesВероника Испановиќ Радојковиќ, невропсихијатар за млади и национален координатор на истражувањето во Србија.
Во изминатите 15 година Србија воспостави правна основа за заштита на децата во согласност со меѓународните и европските стандарди.
Но, експертите ја наведуваат потребата од строга регулатива, особено во однос на забраната на физичките казни.
Романијa -- Во 2012 година околу 42 отсто од децата претрпеле злоупотреба, а 11 отсто од случаите барале итна интервенција.
Според податоците на Генералниот директорат за заштита на децата, во Романија се регистрирани околу 11.000 случаи на злоупотреба и десетици илјадници деца се жртви на родителско занемарување и емоционална злоупотреба.
Околу 84.000 од случаите на запоставување имаат барем еден родител кој работи во странство, велат од агенцијата.
Како помош, „Асоцијација телефонул копилулуи“, како невладина организација, нуди услуги на Романска директна линија за помош на деца, национална телефонска линија за прва помош специјализирана за прашањата на заштитата на децата (116 111).
Истата им дава на децата можност да ги искажат своите грижи, да разговараат директно за прашањата што ги погодуваат и да контактираат со некој во итна ситуација.
Линијата за помош нуди професионално советување за деца и родители.
Романија беше третата држава во ЕУ, по Унгарија и Чешката република, што ја нуди оваа услуга.
„Од 2001 година до денес регистрирани се вкупно 1.843.961 повици и ...
идентификувани се 40.269 случаи кои барале итна интервенција од надлежните институции“, изјави заSETimesКаталина Флореа, извршен директор на невладината организација.
Maкедонија -- Резултатите покажуваат дека 65 отсто од децата барем еднаш во својот живот искусиле психичко насилство, физичко насилство 51 отсто, а околу 8 отсто се соочиле со сексуално насилство.
Повеќе од една четвртина од испитаните деца (27 отсто) се чувствувале запоставени (барем еднаш во својот живот), а 24 отсто во текот на изминатата година.
Здравствените и социјалните служби во Македонија во изминатите пет години се залагаат за усогласување на нејзиниот законски систем со Конвенцијата за правата на децата и другата меѓународна легислатива, како и да го финализираат националниот план за дејствување во врска со злоупотребата на деца.
Марија Ралева, невропсихијатар за деца и адолесценти и национален координатор на истражувањето во Македонија, вели дека е постигнат напредок.
„Свеста против насилните практики врз децата расте и родителите може да се научат на усвојување позитивни начини на дисциплинирање на децата“, рече Ралева заSETimes.
„Значи, тоа што ни треба е да обрнеме внимание на примарните и секундарните превентивни мерки, пред да се случи насилството.“
Босна и Херцеговина (БиХ) -- Студијата покажа дека 72,48 отсто од децата се соочиле со психичко насилство, 67,65 отсто со физичко насилство, а 48,04 отсто биле запоставени.
„Она што особено вознемирува е распространетоста на насилството во кругот на семејството“, рече заSETimesЈелена Бркиќ-Шмигоќ, проект координатор и главен истражувач за БиХ.
„Она што ние го нарекуваме физичка казна и она што е одобрено во нашата култура, е всушност чин на насилство.“
Експертите велат дека е потребно реформите во законот за домашното насилство да ја опфатат и злоупотребата на децата, како и кампања за подигање на свеста насочена кон родителите кои се честопати вршители на злоупотреба против сопствените деца.
Националниот систем на детска заштита е премногу фрагментиран, велат истражувачите.
„Имаше некои проблеми за време на анализата на вакви поднесени случаи во центрите за социјална работа, бидејќи нема стандардизиран мониторинг и евидентирање, што нè спречува да добиеме појасна слика за целиот систем“, вели Бркиќ-Шмигоќ.
Дописниците Линда Карадаку, Габриел Петреску, Катица Ѓуровиќ, Ана Ловаковиќ и Марина Стојановска дадоа придонес за овој извештај.
