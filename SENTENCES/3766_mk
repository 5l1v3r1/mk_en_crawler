23/01/2008
Од Горан Трајков за Southeast European Times во Скопје -- 23/01/08
Преговорите во понеделникот (21-ви јануари) за спорот околу името помеѓу Грција и Македонија завршија во Охрид, Македонија, без некој конкретен предлог или решение. 
И покрај ваквиот исход, специјалниот претставник на ОН во преговорите, Метју Нимиц, рече дека разговорите биле конструктивни.
„Двете страни, од свои лични причини, имаат голем интерес да го остават овој проблем зад себе и да продолжат со воспоставувањето позитивни и конструктивни односи“, рече Нимиц по состанокот. 
„Нема да кажам дека сме на крајот од проблемот. 
Мислам дека треба да продолжиме да размислуваме во корист на двете страни. 
Мислам дека ова беше продуктивен состанок во насока на изнаоѓање решение.“
Домаќин на разговорите беше македонскиот министер за надворешни работи, Антонио Милошоски. 
„Ова е за првпат да имаме учество на министерско ниво“, рече Нимиц.
Разговорите се одржаа во владината вила на Охридското Езеро, а присуствуваа грчкиот претставник Адамантиос Василакис, македонскиот претставник Никола Димитров, Милошоски и Нимиц. 
Разговорите започнаа со дискусија за веќе идентификуваните стратегии. 
Василакис рече дека единствено прифатливо решение за Грција е употреба на сложено име кое ќе го вклучува името Македонија и географски термин. 
Претходно Грција одбиваше да разговара за какво било име кое ќе го вклучува зборот Македонија.
Според Димитров, Македонија ќе ја прифати само „двојната формула“, која значи употреба на името Република Македонија за меѓународните случаи и специјално име за билатералната комуникација со Грција. 
Досега 120 земји ја признаа земјата под нејзиното уставно име.
Димитров рече дека можеби нема да биде можно изнаоѓање брзо решение, со оглед на тоа што разликите околу прашањето се големи. 
Преговорите се дополнително оптоварени со заканите на Грција дека ќе стави вето на кандидатурите на Македонија за пристап во НАТО и во ЕУ, рече тој.
„Предлогот за сложено име, кое Грција го смета за огромна отстапка, не претставува толку голема отстапка, бидејќи дури и референцијата ФИРОМ -- која ја користат ОН -- претставува сложено име. 
Нема ништо ново во тој предлог“, рече Димитров.
Според Милошоски, Македонија „не претставува територијална закана за Грција“. 
Министерот за надворешни работи предложи потпишување декларација за тоа и формирање комисија која ќе ги испита сите аспекти на спорот.
Но, Василакис рече дека нема овластување да потпише каков било договор. 
Тој рече дека Атина направила „огромни отстапки“ кон Скопје и ќе донесе одлука кога прашањето на пристапот на Македонија во НАТО и во ЕУ ќе биде ставено на агендата.
Следниот круг преговори е закажан за две недели во Атина.
