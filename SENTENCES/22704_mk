10/11/2008
AНКАРА, Турција -- Заменик-претседателот на владејачката Партија на правдата и развојот (АКП), Денгир Мир Мехмет Фират, неочекувано поднесе оставка од здравствени причини, објавија медиумите во неделата (9-ти ноември).
Нихат Ергун, заменик-шефот на парламентарната група на партијата, негира дека оставката може да предизвика промени во владата.
„Ова не е поврзано со реконструкција на владата.
Премиерот [Реџеп Тајип Ердоган] ќе одлучи дали и кога ќе ја реконструира владата“, изјави Ергун за новинарите.
Според НТВ, поранешниот министер за внатрешни работи, Абдулкадир Аксу, ќе го замени Фират, кого опозициските партии и медиумите го обвинуваат за вмешаност во корупција.
Неодамна, тој го критикуваше Ердоган за контроверзната изјава во врска со тензиите во југоисточниот, претежно курдски, дел од земјата.
Во меѓувреме, во писмена изјава од петокот, АКП негира каква било поврзаност со случајот на измама со добротворната организација во Германија.
Директорот за финансии на АКП, Булент Гедикли, рече дека сметките на АКП се транспарентни и достапни на веб-страницата на партијата.
Претходно минатата недела турскиот главен обвинител Абдурахман Јалцинкаја започна истрага за наводните врски на АКП со добротворната фондација „Дениз Фенери“, против која имаше судење во Франкфурт во септември.
(Хуријет, НТВ, АНСА - 09/11/08)
