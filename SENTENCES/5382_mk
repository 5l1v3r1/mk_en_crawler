21/06/2010
Од Дејан Станковиќ во Јоханесбург и Порт Елизабет за Southeast European Times -- 21/06/10
Ден седум, 14-ти јуни
Ден по поразот.
Српските новинари беа благи кон репрезентацијата.
Никој не сакаше да им направи дополнителен притисок по нивниот лош старт.
Ситуацијата беше посмирена отколку во текот на првата недела во Јужна Африка.
Играчите беа поотворени кон новинарите, најверојатно поради тоа што знаеја дека во овој момент не треба да водат никаква друга борба освен онаа на теренот.
Некои навивачи беа на нивниот тренинг за да ги поддржат.
Од друга страна, ние добивме на динамика, извршувајќи ја својата работа многу побрзо отколку претходно.
Првите неколку дена се секогаш најтешки.
Го искористивме своето слободно време за излегување, за првпат во Јужна Африка.
Сé досега, бевме претежно во хотел, или во автобус, или во еден од прес-центрите на двата стадиона во Јоханесбург.
Отидовме во Сандтон, горниот дел од градот.
Најпрво го видовме плоштадот Нелсон Мандела.
Големата статуа на поранешниот претседател на Јужна Африка се наоѓа на влезот од големиот трговски центар.
Надвор, видовме навивачи на Бразил, Хондурас, Мексико, Холандија, па дури и Турција -- иако земјата не се квалификуваше на Светското првенство.
Рестораните беа преполни со луѓе.
Завршивме во еден клуб во близина, база на аргентиските навивачи.
Не беше поразличен од она на што сме навикнати во Европа.
Токму тоа не ми се допадна.
Ако се разбудев тогаш, немаше да знам дека сум во Африка.
Јасно беше дека бевме во дел од градот кој е наменет за богатите туристи да ги трошат своите пари.
Ден осум, 15-ти јуни
Сите знаевме дека во јуни е зима во Јужна Афика.
Си понесовме јакни, џемпери, потопла облека.
Но, ова ...
никој не го очекуваше.
Беше околу нула Целзиусови степени навечер и силниот ветар го правеше времето уште постудено.
Вечеравме во ресторан во сопственост на Србин кој живее во Јужна Афика веќе 11 години.
Тој рече дека е многу задоволен од животот во Јоханесбург -- иако еднаш бил ограбен и двапати киднапиран!
Пораснав во земја уништена од војна.
Знаеме што значи да се биде секогаш на штрек.
Сепак, никој од нас немаше проблеми во Јужна Африка досега, само неколку заканувачки погледи.
Но, слушавме за напади на наши колеги од Шпанија, Португалија, Кина и, исто така, на грчките фудбалери.
Не е пријатно.
Ние сме во Јужна Африка со скапа опрема што им припаѓа на нашите претпријатија.
Некои луѓе од француските медиуми дојдоа со лично вооружено обезбедување.
Ние сме препуштени сами на себе, така што мораме да бидеме внимателни.
Дознавме нешто друго.
Пред неколку месеци можело да се размени едно евро за преку 100 јужноафрикански ранди.
Но, за време на Светскиот куп еврото падна на околу 85 ранди, па дури и помалку кога ќе се пресметаат банкарските такси.
Цените, исто така, скокнаа.
Зоран Лаковиќ, генералниот секретар на нашиот фудбалски сојуз, ни рече дека едно ноќевање во врвен апартман во хотелот со пет ѕвездички Микеланџело во Сандтон, пред Светското првенство изнесувало околу 120 евра.
За време на Светкото првенство, цената скокна на околу 950 евра.
Сепак, животот овде останува релативно евтин.
Можете да имате комплетен оброк за околу 10 или 15 евра.
Голтка пиво чини две или три евра.
Навистина, официјалните сувенири на Светскиот се скапи, но таков е случајот насекаде.
Обична маица со куси ракави со амблемот на ФИФА чини околу 20 евра.
Минијатурен Закуми -- официјалната маскота на првенството -- чини најмалку 10 евра.
А е навистина мал!
Ден десет, 17-ти јуни
Одиме за Порт Елизабет.
Натпревар Србија наспрема Германија.
За нас, одлучувачки.
Прв впечаток:
Порт Елизабет, со повеќе од еден милион луѓе, изгледа многу побезбедно отколку Јоханесбург или Преторија.
Но, расната сегрегација е сé уште очигледна.
Повеќето луѓе, особено белите, отворено говорат за тоа.
Тие не се обидуваат да ја прикријат.
Ја пропуштивме прес-конференцијата на српската репрезентација, која се одржа додека сé уште бевме во авион.
Благодарение на некои колеги кои одлетаа порано, успеавме да ја покриеме.
Откако ни направи резервација за подоцнежниот лет, нашиот фудбалски сојуз ја помести конференцијата еден и пол час порано.
Ова се вообичаени проблеми со кои се соочуваат новинарите, барем во Србија.
Навечер, можете да се шетате во Порт Елизабет.
Тоа е луксуз што не го имавме во Јоханесбург.
Отидовме во дел од градот со езеро и казино на средината и голем број ресторани околу него.
Германците се насекаде.
Ги прашавме локалните жители за клубови каде што можеме да одиме.
Имаше два.
Еден, рекоа тие, е за белите.
Другиот е за црните, но ни беше кажано дека е безбеден.
Отидовме во другиот.
Ова ни беше прва шанса да се измешаме со Африканци, на кои не им е платено да се смеат.
Но, повеќето од нив сепак се смееја.
Убаво си поминавме.
Ден единаесет, 18-ти јуни
Историска победа за Србија!
Прва против Германија по 37 години.
И прва досега за независна Србија на Светското првенство.
Не можеме да кажеме дека одигравме исклучителен натпревар.
Овојпат, и не се сеќавам на претходниот, ние навистина имавме среќа.
Германците играа со играч помалку скоро еден час бидејќи Мирослав Клосе доби црвен картон.
Подоцна, тие добија удар од пенал, но нашиот голман Владимир Станковиќ го одбрани.
Конечно, добри вести за нас.
Многу полесно е да се работи кога пишувате за позитивни работи.
Тоа беше на Светското првенство на ФИФА во Германија пред четири години и јас видов колку е ужасно да се бориш до последниот натпревар иако си ја изгубил шансата за влез во вториот круг.
Овојпат е поинаку.
Вечерва Србија слави.
Ден тринаесетти, 20-ти јуни
Во тек е натпреварот меѓу Бразил и Брегот на Слоновата Коска, најверојатно најатрактивен натпревар во првата фаза од првенството.
Фудбалскиот град сé уште не е полн.
Имаше 84.000 навивачи, но исто така и околу 5.000 празни места.
Тоа е голем проблем за домаќините.
