01/02/2005
Од Арди Пулај за Southeast European Times во Тирана -- 01/02/05
Неколкудневните силни снежни врнежи и дожд во Албанија предизвикаа хаос на патиштата во земјата, особено во северните области, каде што некои села се сосема изолирани.
Потребата за храна е голема, особено помеѓу патниците кои се блокирани неколку дена.
Снегот -- кој достигнува висина од над два метра на некои места -- предизвика 13 смртни случаи, оштетување на куќи и блокирање на сообраќајот на неколку големи патишта, како што се вели во извештаите на локалните медиуми.
Дистрибуцијата на вода и помош преку воени хеликоптери започна во текот на изминатиот викенд.
Резерви се испраќаат од Драч и Каваја до Кукеш, Пешкопеја и Мирдита.
Министерството за одбрана и војската работат заедно со Базата за цивилна одбрана, Бригата за брзи реакции, Инженерската бригада и Транспортната бригада, како и со воената болница во земјата, министерствата за јавен ред и локална власт, како и со општинските власти.
Армискиот персонал им помага на Цивилните сили за помош во вонредни ситуации, во расчистувањето на патиштата.
Силите работат во Фуше Арес-Кукеш, Кафе Буал-Пешкопеја, Шкодра и Мирдита.
За време на итната владина седница, заменик премиерот Намик Докле повика на итни мерки за помош на погодените од невремето и повторно вклучување на струјата во областите каде што беше прекината.
„Владата одобри средства за вонредни ситуации со цел да се реши ситуацијата -- прв приоритет е храната и другите неопходни производи да стигнат до населението на кое му се потребни што е можно побргу.
Ние ја следиме ситуацијата и ќе сториме сé што е во наша моќ да ја надминеме истата“, рече Докле.
Властите досега одобрија 332.000 евра за купување на храна и други продукти.
Исто толкава сума им е доделена на локалните власти за справување со ситуацијата.
Во меѓувреме, голем број луѓе бараат од албанските градежни претпријатија и други бизниси да дадат техничка и финансиска помош.
Невладината организација „Доста!“ тесно соработува со бизнис заедницата и локалните власти за обезбедување на таквата помош.
