08/05/2007
(AФП, Ројтерс, ДПА, ББС - 08/05/07; AП, АФП, Ројтерс, ДПА, Кјодо, УПИ, Бета, Б92 - 07/05/07)
Томислав Николиќ, заменик-претседателот на ултранационалистичката Српска радикална партија (СРС), беше избран за претседател на српскиот парламент рано во вторникот (8-ми мај), сигнализирајќи можно враќање на ултранационалистите на власт.
По скоро 15 часа вжештена дебата, 55-годишниот Николиќ стана втората најмоќна фигура во Србија по претседателот, за кого гласаа 142 од присутните 244 пратеници. 
СРС, која беше прва на парламентарните избори од 21-јануари кои не резултираа со победник кој ќе може да формира влада, има 81 пратеник во законодавниот дом од 250 места.
Николиќ го обезбеди своето место со поддршка од пратениците од Социјалистичката партија на поранешниот српски водач Слободан Милошевиќ и од Демократската партија на Србија (ДСС) на премиерот Воислав Коштуница.
Единствениот друг кандидат за функцијата Милена Милошевиќ, од Демократската партија (ДС) на претседателот Борис Тадиќ, освои 99 гласови.
Гласањето се одржа за време на втората седница на парламентот по конститутивната на 14-ти февруари, и на помалку од два дена откако партиите во српскиот демократски блок -- ДСС, ДС и Г17 Плус -- повторно не успеаја да постигнат договор за следната влада на земјата. 
Ако не се избере нова влада до 14-ти мај, Србија ќе мора да одржи нови избори.
Разговорите за коалиција завршија неуспешно изминатиот викенд, при што Тадиќ и Коштуница сé уште се расправаат околу тоа која од двете партии треба да го контролира Министерството за внатрешни работи и агенцијата за разузнавање (БИА). 
Двете институции имаат клучна улога во односите со Меѓународниот кривичен трибунал за поранешна Југославија (МКТЈ). 
Минатата година Брисел ги прекина разговорите за Договорот за стабилизација и асоцијација со Белград поради несоодветната соработка и ДС на Тадиќ вети дека ќе направи промени.
Шефот за надворешна политика на ЕУ, Хавиер Солана, во понеделникот рече дека контактирал по телефон и со Тадиќ и со Коштуница, во обид да посредува за евентуален договор, но неговите напори не дале резултати. 
Тој, исто така, изрази поддршка за тоа Министерството за внатрешни работи и БИА да се стават под контрола на ДС.
„Сметам дека е од суштинска важноста претседателот да биде задолжен за безбедносните служби и Министерството за внатрешни работи да биде под негова контрола“, Ројтерс го цитираше обраќањето на Солана пред комитетот на Европскиот парламент (ЕП) во понеделникот. 
Говорејќи пред изборот за претседател на парламентот, тој рече дека изборот на Николиќ би бил „голем проблем“.
Критичарите во Србија, исто така, сметаат дека ова е чекор назад. 
Потегот предизвика загриженост и за можното сценарио во кое ДСС формира коалициска влада со СРС и социјалистите. 
Двете партии се спротивставуваат на тоа Србија да гради поблиски врски со ЕУ и со НАТО, како и на апсењето и предавањето на обвинетите за воени злосторства на МКТЈ.
„Сакате ли да се вратиме во 1990-тите, за човек кој е против европската интеграција да биде претседател на парламентот“, рече во понеделникот водачот на Г17 Плус, Млаѓан Динкиќ. 
„Никој кој се нарекува себеси демократ не треба да ја крене раката за Николиќ и со тоа да им ја одземе на граѓаните европската иднина.“
Србија, рече тој, „сега влегува во период на голема политичка нестабилност“.
Водачот на парламентарната група на ДС изрази слична загриженост. 
„Македонија, Босна и Албанија ќе не престигнат и Србија ќе биде најсиромашната држава во Европа“, рече Душан Петровиќ.
Комесарот за проширување на ЕУ, Оли Рен, во понеделникот јасно стави до знаење дека е мала веројатноста Унијата да ги продолжи разговорите за ССА со српска влада која ја сочинуваат ДСС и СРС.
„И покрај загрижувачките сигнали кои доаѓаат од српскиот парламент денес, јас се надевам дека реформски ориентираните партии внимателно ќе размислат за желбата на мнозинството од српскиот електорат за европска иднина на Србија и ќе дејствуваат во согласност со истата“, рече тој во ЕП во понеделникот.
