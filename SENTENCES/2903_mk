28/04/2006
(Ројтерс, ББС, Интернешнал хералд трибјун, БТА, БНН, Софиска новинска агенција, Dnevnik.bg, Медиапул, Софија Ечо - 28/04/06;
AП, Ројтерс, Софиска новинска агенција - 27/04/06;
Американска амбасада во Бугарија - 26/04/06)
Американскиот државен секретар Кондолиза Рајс и нејзиниот бугарски колега, Ивајло Калфин, во петокот (28-ми април) во Софија потпишаа договор за соработка.
Документот ги утврдува условите за заедничкото користење на воените капацитети на територијата на Бугарија.
„Договорот навистина ќе ја унапреди нашата соработка, дозволувајќи ни заедничко користење на бугарските капацитети за обука и зајакнување на нашата способност за воено функционирање“, рече Рајс по церемонијата на потпишување, на маргините на неформалниот состанок на министрите за надворешни работи на НАТО во Софија.
Таа рече дека очекува договорот да й помогне на Бугарија да ги модернизира своите вооружени сили и да ја зајакне интер-оперативноста со американските сили и другите сојузници во НАТО.
Договорот им овозможува на американските сили да користат три воени бази во Бугарија -- стрелиштето кај Ново Село и аеродромот кај Безмер, на околу 300 километри источно од Софија, во близина на границата со Турција, како и воздухопловната база Граф Игнатиево, во централна Бугарија.
Магацин за складирање во близина на пристаништето на Црното Море Бургас е, исто така, дел од договорот.
Двете страни истакнаа дека овие и понатаму ќе бидат „бугарски бази под бугарско знаме и под бугарска команда“.
Потпишувањето на договорот ја зајакнува стратешката безбедност во Бугарија и во регионот, рече во петокот бугарскиот премиер Сергеј Станишев.
Овој историски договор, одобрен од страна на бугарската влада претходно оваа недела, треба да биде ратификуван од страна на парламентот за да стапи на сила.
Истиот ќе важи за првичен период од десет години, но која било од страните ќе може да го прекине со известување една година порано.
Договорот го отвора патот за распоредување на околу 2.500 американски војници со кратки ротации во Бугарија, при што првата група се очекува да пристигне на крајот на годинава или на почетокот на 2007 година.
За периоди од најмногу 30 дена за време на ротациите, вкупниот број на војници може да достигне 5.000.
Договорот овозможува САД да испраќаат војниците во Бугарија на мисии во трети земји во консултации со -- но ако има потреба, без конкретна дозвола на -- софиската влада, јави ББС.
Двете страни ја отфрлија можноста за складирање на оружје за масовно уништување во заедничките капацитети.
„Договорот помеѓу САД и Русија за неносење на нуклеарно оружје во новите земји-членки на НАТО гарантира дека нема да има нуклеарно оружје во Бугарија“, изјави Калфин неодамна.
Бугарија верува дека нејзините реформирани вооружени сили ќе бидат помеѓу оние кои ќе имаат најголема корист од договорот.
„Очекуваме овој договор за заедничка обука и заедничко користење на постојните воени капацитети во Бугарија заедно со американските вооружени сили да ги зголеми капацитетите на бугарската армија“, рече портпаролот на Министерството за надворешни работи, Димитар Цанчев.
Договорот, исто така, се очекува да донесе и некоја економска корист, особено во областа околу трите бази, каде што се очекува да создаде нови работни места и да помогне при привлекување на милиони долари во странски инвестиции, вклучувајќи и поправка на патиштата, железничките терминали и останатата инфраструктура.
„Сметаме дека во економијата, заедничкото користење на овие воени капацитети ќе доведе до зголемена доверба во нашата земја од страна на инвеститорите и подобрување на општата инвестициона клима во нашата земја“, рече Цанчев.
