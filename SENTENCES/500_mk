20/05/2013
Мики Трајковски за Southeast European Times во Скопје -- 20.05.13
По завршувањето на конфликтите кои преовладуваа на Балканот со години, луѓето од академската професија, аналитичарите и политичките лидери велат дека дојде време да се воспостави дијалог и соработка со цел граѓаните да ги надминат предрасудите и стереотипите кои го поделија регионот.
Во некои случаи, политичкиот дијалог веќе овозможи подобрувања за малцинските заедници, додека пак многу организации нудат програми кои би им помогнале на младите луѓе да ги надминат етничките тензии кои се суштината на поделбите во регионот.
Рубин Земон, експерт за малцински прашања и професор на Институтот Евро Балкан во Скопје, изјави заSETimesдека националните и политичките елити полека почнуваат да ја сфаќаат важноста на малцинските односи и права. 
Тој зборуваше за потребата од институционален дијалог помеѓу владите и малцинските групи, како и дека државните и локалните власти треба да планираат проекти за задоволување на потребите на малцинствата.
„Вакви примери имаме во Хрватска, која донесе цел пакет закони за ова прашање, во Србија, Црна Гора каде што има посебно министерство за малцинства, во Косово има места резервирани во парламентот и советите на општините на националните малцинствата“, рече Земон.
Политичкиот дијалог помогна да се решат некои од проблемите на македонската заедница во Албанија.
Васил Стерјовски, генерален директор на Македонската алијанса за европска интеграција, политичка партија на етничките Македонци во Албанија, рече дека процесот бил бавен, но бил постигнат мирно.
„Добар пример за решавање на проблемите е фактот дека ние потпишавме договор со владејачката партија во Албанија, во кој ние поставивме некои услови за решавање на нашите проблеми -- образованието, почитување на правата на малцинствата, инвестирање во инфраструктурата каде што живеат Македонци“, изјави Стерјовски заSETimes.
Пред една деценија, македонските прашања во Албанија не беа решавани, изјави Едмонд Темелко, градоначалник на Пустец, албанска општина со голем број на македонско население. 
Формирањето на македонска политичка партија доведе до подобрување.
Преку политички договори, владата во Тирана инвестираше во инфраструктурата, образованието и снабдувањето со вода во Мала Преспа, Голо Брдо и Гора. 
Изградбата на два патни правци беше одобрена по цена од 200.000 евра.
„Преку нашето политичко влијание од 2003-та година до сега, успеавме да ги вратиме имињата на селата во Пустец, кои беа именувани на албански јазик во 1973-та година“, изјави Темелко заSETimes.„Околу територијата на Гора, има три гранични премини помеѓу Албанија и Македонија. 
Ние вложивме напор во изучување на македонскиот јазик. 
Ние раководиме со претпријатието за стопанисување со вода во руралните средини во општина Корча, како резултат на договор со нашите политички партнери во Албанија, каде што се вработени неколку Македонци“.
Бошњачката заедница во Санџак, Србија, е уште еден пример за тоа како институциите се обидуваат да ги решат проблемите и покрај сите неправди од минатото, рече Јахја Фехратовиќ, претседател на Бошњачката демократска заедница.
„Ние се обидуваме да исправиме многу неправди направени кон Бошњаците, залагајќи се за слобода на нивниот народ, зачувување и негување на идентитетот на Бошњаците“, изјави Фехратовиќ заSETimes. 
„Најдобрите примери се отворањето на Меѓународниот универзитет во Нови Пазар, кој во времето на поранешниот премиер на Србија Зоран Ѓинѓиќ доби трајна дозвола за работа, како и позитивниот став на хрватската влада кон својот народ од бошњачка националност“.
Фехратовиќ рече дека најзначајните проблеми со кои се соочуваат Бошњаците во Санџак се недоволно учество во државните институции и невработеноста. 
Во Нови Пазар, најголемиот град во регионот Санџак, над 50 отсто од работоспособното население е невработено.
„Кога станува збор за правата на Бошњаците и Санџак, ние бараме начини за искористување на сите политички и други демократски механизми со кои располагаме за решавање на нашите индивидуални и колективни права“, рече Фехратовиќ.
Преку политички преговори и договори, Албанците во Македонија сега имаат образование на мајчин јазик на сите нивоа, застапеност во институциите и употреба на албанскиот јазик во општините каде што Албанците сочинуваат 20 отсто од населението.
Џабир Дерала, претседател на невладината организација „Цивил“ во Скопје, изјави заSETimesдека проектите на оваа група имаат за цел да влијаат на социјалните трендови и да послужат како пример во регионот за тоа како да се надминат проблемите.
„Во 2001-та година, за време на конфликтот во Македонија, ние ги организиравме настаните „Рок за мир“ и „Фестивалот на бескраен мир“, како и многу креативни работилници за деца и млади луѓе, каде [зборувавме] за толеранцијата, човековите права, почитување на разликите“, рече Дерала.
Проектот на кој работиме во моментов е наречен „Сите бои на мојата земја“, кој ќе обедини над 3.000 деца од различни возрасти и од сите етнички заедници. 
Ние организираме мали музички училишта во кои децата учат музика, формирајќи бендови и пишувајќи песни. 
Тоа секогаш има силно влијание“.
Рок училиштето во Митровица е уште еден пример. 
Спонзорирано од Музичари без граници, програмата ја користи музиката за да ги зближи младите Албанци и Срби во Митровица, цврсто разделен град во северниот дел на Косово. 
Врз основа на успехот во Митровица, друго училиште за рок музика беше формирано во Мостар, Босна и Херцеговина, помагајќи да се срушат бариерите меѓу младите Босанци и Срби.
„Искуството од учеството во ваквите проекти е прекрасно“, изјави Марија Мечкаровска, која учествуваше во уште едно училиште за рок музика во Скопје. 
Мечкаровска е жител на Струга, град во југозападна Македонија, каде што околу 30 отсто од населението се Албанци.
„Запознав многу пријатели од различни националности и верска припадност“, рече Мечкаровска. 
„Иако се запознавме пред неколку години, ние сé уште сме во контакт. 
Рок училиштето во кое учествував е одличен начин за поврзување и доволен доказ дека музиката не познава граници“.
Какви се односите помеѓу мнозинството и малцинските етнички заедници во местото каде живеете? 
Споделете ги вашите искуства во делот за коментари.
