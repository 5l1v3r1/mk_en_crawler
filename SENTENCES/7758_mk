15/01/2013
Дражен Ремиковиќ за Southeast European Times во Загреб – 15.01.13
Полицијата во Хрватска ја отфрли можноста за тероризам во двата бомбашки напади што го потресоа Загреб минатата недела и го притворија осомничениот кој беше повреден во еден од нападите. 
Властите не го открија името на осомничениот, но според медиумските извештаи во Хрватска, се работи за Воислав Блажевиќ (54) од Загреб.
„Можеме да кажеме дека имаме осомничен и дека тој е сега во болница, откако беше повреден во експлозијата“, рече за SETimesВитомир Бијелиќ, началник на Криминалниот полициски оддел на Хрватска. 
„За време на истрагата, полицијата спроведе повеќе од 250 информативни интервјуа. 
Поради експлозиите и безбедносната ситуација, полицијата ќе го зголеми бројот на полициските патроли во Загреб во текот на следните денови.“
Властите не го открија мотивот во случајот, но го класификуваат како „кривично дело против јавната безбедност“, а не тероризам.
Првата бомба погоди воз во средата (9-ти јануари) на фрекфентна железничка пруга во западното предградие на Загреб, но немаше жртви. 
Вториот инцидент на 11-ти јануари беше во западниот дел од градот, при што беше повреден Блажевиќ.
Игор Табак, аналитичар за национална безбедност и поранешен експертски член на парламентарната Комисија за одбрана и претседател на невладината организација за одбрана и безбедност Удруга ОБРИС-Обрана и сигурност, рече дека работата на полицијата била брза и сеопфатна.
„По втората експлозија можеше да се забележи дека граѓаните се вознемирени. 
Истрагата добро се одвиваше, но луѓето не беа добро информирани од страна на полицијата за целата ситуација и тоа доведе до паника. 
Но, не можеме да говориме за терористички напад поради ниската моќ на експлозивните направи и недостигот на политичка основа“, рече тој.
Некои граѓани се сè уште вознемирени.
„Полицијата одговори брзо, но големо прашање е дали тие ќе успееја да го фатат ако не се повредеше самиот. 
Тој може да го направи тоа на пладне, а не на полноќ, и тогаш последиците би биле катастрофални. 
За среќа, никој не беше на улиците кога тој го направи тоа. 
Јас и моето семејство нема да излегуваме доцна навечер некое време“, рече за SETimesМилијан Вразалиќ (41) од Загреб.
