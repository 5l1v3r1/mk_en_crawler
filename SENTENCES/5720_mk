27/04/2011
Од Алакбар Рауфоглу за Southeast European Times -- 27/04/11
Претходно овој месец, турските безбедносни сили започнаа широка операција на границата со Сирија, при што седум курдски милитантни беа убиени, откако голема група од Курдистанската работничка партија (ПКК) ја премина границата.
Операцијата уследи по неколку месеци тајни преговори во кои Анкара успеа да го убеди Дамаск да потпише безбедносен договор за курдските бунтовници.
На 14-ти април двете земји одобрија договор против упадите, кој беше усвоен од турскиот парламент.
Но, како што се заоструваат мерки против протестите во Сирија, некои во Анкара се чувствуваат несигурни во врска со идниот правец на договорот.
Претседателот на Турско-сириската група на пријателство во парламентот, Мехмет Сандир, смета дека соработката меѓу двете земји против тероризмот е во опасност.
Во интервју за SETimes, тој ја објасни својата загриженост.
„Ако Турција не ги осуди жестоко [острите мерки] против протестите во Сирија и [не] му објасни на режимот на Башар ал-Асад кој е кој -- дека луѓето на улиците не се терористи, туку некои кои сакаат демократија -- на крајот Дамаск ќе ни ги посочи погрешните луѓе, наместо вистинските терористи“, рече Сандир, претставник на десничарската Партија на националистичката акција (МХР).
„Турското разузнавање и политичарите треба да сторат сé што можат за да го спречат режимот на Асад да убива невини луѓе пред демонстрантите да станат поагресивни“, рече тој, додавајќи дека демократијата во Сирија „е еден од нашите главни национални интереси“.
Делејќи граница од 900 километри, Сирија и Турција повторно беа на раб на војна во 1998 година поради сириската поддршка за ПКК.
Билатералните односи повторно добија на важност поради позитивната надворешна политика на владејачката Партија на правдата и развојот (АКП), со потпишувањето неколку договори во 2009 година, вклучително и за безвизно патување.
Соработката за курдското прашање е, исто така, евидентна.
Само минатата година сириските безбедносни сили уапсија 400 осомничени членови на ПКК.
Иако првично турска курдска организација, ПКК има многу сириски Курди меѓу своите борбени сили и раководството.
Откако започнаа антивладините протести во Сирија, Анкара мораше да чека и да го види пристапот, следејќи ги настаните и истовремено обидувајќи се да го приспособи своето влијание за да го смири сирискиот одговор без да им наштети на билатералните врски и конкретните интереси.
Премиерот Реџеп Тајип Ердоган се воздржа од јавно изјаснување за промена на режимот во Дамаск, повикувајќи, наместо тоа, на реформи.
„Внимателно ги следиме настаните [во Сирија] и правиме сé што можеме за да влијаеме на владетелите во земјата“, рече за SETimes Мехмет Чејлан, заменик-претседател на АКП во парламентарната Комисија за надворешни односи.
Во врска со договорот против упадите, тој рече дека истиот го отворил патот за екстрадиција на членовите на ПКК меѓу Сирија и Турција.
Сердар Ердурмаз, заменик-претседател на Турскиот центар за меѓународни односи и стратешки анализи во Анкара, вели дека немирите во Сирија претставуваат голема пречка за Анкара, со оглед на тоа што земјата неодмна успеа да воспостави нормални врски, по повеќе од 30 години ривалство.
„Денес, фактот што бунтот се случува во земја со повеќе од 1,5 милиони Курди, е опасност за Турција“, рече тој за SETimes, нарекувајќи го пактот против упадите меѓу двете земји „мртов документ“.
„Ако бунтот во Сирија доведе до создавање нова администрација, тогаш Турција мора да почне од самиот почеток“, додаде тој.
