29/09/2006
(ЕУобсервер - 29/09/06; AФП, Newsroom Finland, Турски дневни вести, Maкфакс, финско претседателство на ЕУ - 28/09/06; Интернешнал хералд трибјун, АП - 26/09/06)
Не треба да има пауза во проширувањето на ЕУ по пристапот на Бугарија и Романија во Унијата, финскиот премиер Мати Ванханен, чија земја моментно претседава со ЕУ, изјави во четвртокот (28-ми септември).
„Ние мора да ја задржиме политиката која ја држи ЕУ отворена за земјите кои се подготвени и се способни“, рече Ванханен, во своето обраќање пред членовите на неколку фински парламентарни комисии. 
„Ако поставиме понатамошни услови -- услови внатрешни во ЕУ на кои потенцијалните земји-кандидатки не можат да влијаат -- ризикуваме да ги деморализираме кандидатите кои заслужуваат, за кои перспективата на членство во ЕУ, колку и да е далечна, претставува силен поттик за реформи и постигнување на европски стандарди“.
Во понеделникот претседателот на Европската комисија (ЕК), Жозе Мануел Баросо, предложи ЕУ да направи пауза по пристапот на Бугарија и Романија, што ќе й овозможи да ги реши своите институционални и уставни проблеми.
Со влезот на двете балкански нации на 1-ви јануари 2007 година, бројот на земјите-членки ќе достигне 27.
Спогодбата од Ница, која стапи на сила во февруари 2003 година, ја обврзува Унијата да спроведе уставни реформи по приемот на 27-мата членка. 
Предложената уставна спогодба која ќе помогнеше да се отстранат постојните институционални бариери за понатамошното проширување на блокот, беше замрзната минатата година, откако холандските и француските гласачи ја отфрлија на одделните референдуми.
Баросо во четвртокот изрази надеж дека ЕУ ќе може да ги спроведе потребните институционални реформи до крајот на 2008 година, за да може да може да ги исполни своите обврски кон земјите кои се надеваат на пристап, меѓу кои и земјите од Западен Балкан и Турција.
Хрватска -- земјата која е следна на ред за влез во ЕУ -- се надева дека ќе ги заврши разговорите за пристап до втората половина на 2008 година и дека ќе стане 28-мата членка на Унијата. 
По изјавата на Баросо за можната привремена пауза пред приемот на новите членки, хрватскиот министер за надворешни работи, Колинда Грабар-Китаровиќ, рече дека на земјите-кандидатки за ЕУ им требаат повеќе охрабрувачки сигнали за нивните изгледи за членство, за да не се попречува реформскиот процес.
Како што се сложи блокот во јуни, ЕУ се очекува да расправа за прашањето на идното проширување на самитот во декември.
Ванханен во четвртокот предупреди дека паузата во процесот би претставувала „голем чекор назад за Европа“.
„Во практика тоа би можело да значи затворање на вратата пред нос за Хрватска, и покрај тоа што таа е кандидат што заслужува прием“, изјави тој за финските пратеници.
