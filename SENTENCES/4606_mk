16/06/2009
Од Игор Јовановиќ за Southeast European Times во Белград -- 16/06/09
Српските надежи дека ќе бидат ставени на „Белата Шенген“ листа на ЕУ беа подгреани по состанокот на министрите за надворешни работи на ЕУ во Луксембург во понеделникот (15-ти јуни).
Тие дадоа зелено светло за плановите на Европската комисија (ЕК) за укинување на визите оваа година за земјите кои целосно ги исполниле условите.
Претходно овој месец европскиот комесар за правда Жак Баро рече дека Србија и две други западнобалкански земји се во трка.
Додека Србија и соседна Црна Гора ги исполнија повеќето од условите, рече Баро, Македонија ги комлетираше сите.
Србија ќе работи на „спроведување на сите технички и други услови“ за да може визниот режим да биде укинат на есен, рече вицепремиерот Божидар Ѓелиќ за новинарите.
„Имавме многу важен и успешен ден во нашата европска интеграција“, весникот Блиц ја цитираше неговата изјава.
„Можеме да кажеме за првпат дека помеѓу нас и Белата Шенген листа не постои ништо друго освен сериозна техничка работа.
Не постои друг политички услов или одлука.“
Владата стави голем влог во овој процес.
Минатата година Ѓелиќ беше ставен на удар заради своето ветување од предизборната кампања за укинување на визниот режим за брзо време ако Демократската партија (ДП) биде повторно избрана.
Гласачите му дадоа на ДП нов мандат, и сега чекаат да видат дали ќе биде исполнето ветувањето.
Министерот за внатрешни работи, Ивица Дачиќ, чија Социјалистичка партија е помала членка на владејачката коалиција, зазеде повнимателна позиција.
Тој вели дека очекува визите да бидат укинати следната година и предупреди да не се брза со процесот.
„Сметам дека дилемите во врска со точниот датум на влегување во Белата Шенген листа се помалку важни отколку напредокот што ќе биде постигнат во тој процес“, рече Дачиќ.
Баро, кој разговараше за визното прашање на 4-ти јуни, посочи дека Србија ќе мора да работи напорно за укинување на рестрикциите.
Тој, исто така, истакна дека сите членки на ЕУ мора да се согласат со предлогот на ЕК.
ЕК ја процени подготвеноста на сите три земји за укинување на визите, припишувајќи им на сите броеви од 1 до 3.
Македонија доби највисока оценка, 1, додека Србија и Црна Гора добија по 1,7.
Најниската оценка на Србија е, наводно, резултат на начинот на кој таа го води прашањето на пасошите за Албанците во Косово и Србите од Република Српска.
Паралелно со укинувањето на визите, Србија се залага и за деблокирање на својот Договор за стабилизација и асоцијација (ДСА) со ЕУ -- асоцијативен трговски договор.
Двете се на тенок мраз поради неекстрадирањето од страна на Белград на обвинетите кои се бараат за воени злосторства, Ратко Младиќ и Горан Хаџиќ.
Главниот обвинител на ОН, Серж Брамерц, на состанокот во понеделникот во Брисел ги информираше министрите за надворешни работи на ЕУ.
Тој, наводно, ја пофалил соработката на Белград со Меѓународниот кривичен трибунал за поранешна Југославија, но рече дека останува да се направи уште многу.
Холандија, заедно со Белгија, жестоко се противи на тоа да се оди напред со ДСА додека не бидат исполнети сите услови.
Холандскиот министер за надворешни работи, Максим Верхоген, ги демантираше гласините дека земјата е подготвена да попушти за трговскиот договор.
Според министерот, Холандија ќе го прифати укинувањето на визните ограничувања, но нема да потклекне пред притисокот за трговскиот договор или ДСА.
Европскиот совет ќе го разгледува прашањето за време на својот самит в четврок и петок.
