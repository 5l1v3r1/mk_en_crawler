02/01/2012
Линда Карадаку за Southeast European Times во Приштина -- 02.01.12
Во ексклузивното интервју со SETimes министерот за финансии на Косово, Бедри Хамза, дава една перспективна слика за буџетот на Косово и финансиските можности.
SETimes:
Колку е стабилна финансиската состојба во Косово?
Бедри Хамза:
Таа е стабилна -- сите водечки показатели на финансискиот сектор се позитивни.
Што се однесува до буџетските приходи, ние имаме добри перформанси, додека пак расходите се реализираат како што беше планирано.
Показателите на Централната банка на Косово покажуваат еден сигурен и стабилен финансиски сектор.
Посетата на мисијата на ММФ во ноември ја потврди финансиската стабилност [на Косово] во соопштение, потврдувајќи позитивни макроекономски движења и политики.
Според категоријата за одредени квантитативни таргети за периодот до септември 2011-та година, успеавме да го задржиме минималниот банкарски праг, основната фискална рамнотежа и ограничувањето на примарното трошење.
Задоволителната реализација на приходите продолжи до крајот на октомври.
Реализацијата на планот за буџетските приходи е околу 84 отсто и ние сме оптимисти дека планираните буџетски приходи за оваа година ќе бидат спроведени за 100 отсто.
Во 2010-та година, СЕКН (Електронскиот интербанкарски клиринг систем) имаше значително зголемување на обемот и платниот промет.
Околу 3,9 милиони трансакции во вкупна вредност од 4,66 милијарди евра беа направени преку овој систем во една година.
Буџетскиот дефицит оваа година е околу 2,7 отсто од БДП;
нивото на јавниот долг е ниско, достигнувајќи 5,4 отсто од БДП.
SETimes:
Како Косово ја преживува глобалната економска и финансиска криза?
Хамза:
Глобалната економска криза, досега, нема директно влијание врз земјата.
Со оглед на тешката економска ситуација и финансиските ресурси во некои земји од ЕУ, таа можеше да влијае врз Косово, особено во намалување на девизните дознаки.
Трендот на првите шест месеци од оваа година покажува дека нема пад [на дознаките];
зголемувањето е за 1,2 отсто повисоко во однос на истиот период од минатата година.
Во принцип, Косово остана главно незасегнато од страна на фискалните турбуленции во еврозоната поради неговата ограничена интеграција во глобалните финансиски пазари.
Банкарскиот систем е стабилен, со здрава ликвидност и соодветни резерви на капитал.
SETimes:
Косово го користи еврото како своја официјална валута.
Како тоа влијае на Косово и финансиите земајќи ги предвид проблемите во еврозоната?
Хамза:
Познато е дека Косово, немајќи сопствена валута, нема автономна монетарната политика и овој факт очигледно е предизвик за економскиот и финансискиот развој.
Околностите во кои Косово го прифати еврото како своја официјална валута се познати, и во овој поглед, ние сега сме „евроизирана“ држава.
Не е лесно економски, но имајќи го еврото како официјална валута, исто така, има позитивна страна, затоа што еврото е силна и стабилна валута, што позитивно се одразува во земјата.
SETimes:
Дали имате планирано заштитни мерки против економската и финансиската светска криза со цел да се спречи Косово да биде силно погодено од неа?
Хамза:
Поради големата поврзаност со глобалната економија, ние размислуваме за можното влијание врз Косово, исто така.
Работевме на законот за депозити, кој беше одобрен и е во функција.
Ова е Фондот за осигурување на депозити, кој го сметаме за важен чекор за земјата.
Добра работа беше направена со ММФ и Централната банка на Косово во дефинирањето на средствата за итна помош во финансиската ликвидност, што ќе послужи за да се осигура стабилноста на банкарскиот сектор.
SETimes:
Опозицијата бурно реагираше на новиот буџет на Косово и неговата распределба во различни сектори.
Колку е стабилен овој буџет финансиски?
Хамза:
Нацрт-законот е испратен до собранието за одобрување и нормално е да има дискусии и различни предлози од страна на опозицијата.
Ние ги поддржуваме сите конструктивни идеи и предлози за нацрт-законот.
Министерството за финансии работи интензивно на предлогот за буџетот од април, следејќи ги сите законски процедури и приоритети на владата.
Нацрт-буџетот за 2012 година е целосно одржлив финансиски, затоа што е балансиран и ги одразува вистинските извори на приходи и соодветно планирање на расходите.
Критичарите на буџетот од опозицијата не му се спротивставуваат, бидејќи тој е поделен според приоритетите.
Врз основа на овие формули кои се темелат врз бројот на населението, географската големина, како и други елементи, распределен е еден општ грант, кој вклучува 10 отсто од вкупните приходи.
Посебниот грант за образование е изготвен врз основа на бројот на ученици и овие податоци се обезбедени од страна на министерството за образование, а тој за здравството е изготвен врз основа на показателите од здравствени податоци од министерството за здравство.
SETimes:
Какви механизми користите за управување и контрола на финансиските трошоци?
Хамза :
Општото управување и финансиската контрола на трошоците е регулирано со одредбите од законот за буџетот и законот за управување со јавните финансии и одговорности.
Независни организации управуваат со нивните буџети и имаат законска одговорност да го прават тоа.
Се разбира, постојат посебни институции кои се занимаваат со ова прашање во Канцеларијата на главниот ревизор.
Предлагам концентрирање на мандатот и одговорностите на министерството за финансии, чија стратегија се темели на една постојана посветеност на фискалната дисциплина за управување со цел да се зачува фискална одржливост, да се обезбеди ликвидност и да се спроведат структурните реформи што ќе резултира со зголемување на конкурентноста и севкупниот економски развој, економски развој, кој досега е одржлив и кој е, исто така, потврден од меѓународните организации во Косово.
SETimes:
Каква е загубата за буџетот на Косово од несобирањето даноци во северниот дел?
Хамза:
Секое отстапување од плаќањето данок создава простор за затајување во буџетот.
Буџетот на земјата претрпе загуба од даночното затајување во северниот дел која се проценува на околу 40 милиони евра годишно.
По 25-ти јули и откако царински службеници беа испратени на [премините] 1 и 31, шверцот на стоки во овој дел на земјата значително се намали и даночното затајување, исто така.
Финансиите на Косово претрпуваат загуби од ситуацијата во северниот дел, исто така, поради недостаток на целосно функционална даночна администрација [во северниот дел] на Косово.
SETimes:
Дали има планови за отворање на берза во Косово?
Хамза :
Министерството за финансии во соработка со други институции работи на пазарите на капитал.
Многу работи се завршуваат за правната рамка и некои резултати се покажуваат.
Еден пилот проект, на пример, ќе започне на почетокот на следната година.
