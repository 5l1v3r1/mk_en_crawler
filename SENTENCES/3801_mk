20/09/2007
(Вол стрит џурнал, ФТ, Гардијан, ЕурАктив - 20/09/07; Европска комисија, АФП, Ројтерс, АП, ББС, Интернешнал хералд трибјун, РФЕ/РЛ, Еуопсервер - 19/09/07)
Европските гиганти за гас и електрична енергија ќе бидат принудени да се поделат, според пакетот мерки што Европската комисија (ЕК) ги предложи во средата (19-ти септември), во обид да обезбеди поголема конкурентност во рамките на енергетскиот пазар на блокот.
„Комисијата е јасна во поглед на тоа дека состојбата на статус кво не може да продолжи, рече претседателот на ЕК, Жозе Мануел Баросо, на прес-конференцијата, објавувајќи го усвојувањето на новите законски предлози. 
„Без промени, искривувањето на конкурентноста и фрагментацијата на пазарот ќе продолжат.“
Предложените реформи, кои бараат одобрување од владите на 27-те земји-членки на ЕУ и Европскиот парламент, повикуваат на одвојување на мрежните операции на електричната енергија и гасот од дотурот и генерирањето. 
Ова би значело дека големите државни или приватни енергетски претпријатија ќе мора да ги продадат своите дистрибуциски мрежи. 
Другата опција што ја предложи ЕК би овозможила постојните вертикално интегрирани претпријатија да го задржат своето сопствеништво над мрежите -- под услов со активата да оперира целосно независно претпријатие или тело.
Ова ќе овозможи дури и помалите претпријатија, вклучително и оние што се вклучени во производството на обновлива енергија, да имаат пристап до енергетскиот пазар, според комисијата.
Истиот услов на „поделена сопственост“ ќе важи за претпријатијата од земјите надвор од блокот на 27 нации, како што е Русија, која сака да купи контролни акции во гасоводите или далноводите.
„Во пракса, лицата и претпријатијата од трети земји нема да можат да стекнуваат контрола над [европските] дистибуциски мрежи ако нема договор помеѓу [EК] и нивната земја на потекло“, рече Баросо. 
„Мораме да поставиме строги услови врз сопственоста на активата од страна на неевропските претпријатија, за да се осигуриме дека сите играме по истите правила. 
Треба да го заштитиме внатрешниот пазар од неконкурентното однесување што доаѓа однадвор.“
Други мерки што ЕК ги предложи се: олеснувањето на прекуграничната енергетска трговија, воспоставувањето поефикасни национални регулаторни тела, унапредувањето на прекуграничната соработка и инвестициите, како и поголема транспарентност.
Спроведувањето на овие мерки се очекува да загарантира реален и ефикасен избор на снабдувачи и да ги намали цените на електричната енергија и гасот за потрошувачите.
„Поминавме долг пат кон внатрешниот енергетски пазар во ЕУ во текот на изминатите 10 години“, рече комесарот за енергија на ЕУ, Адрис Пиебалгс, во средата. 
„Сега е време да се заврши овој процес и да се осигури дека бенефициите од овој пазар се реални, ефикасни и достапни за секое лице и претпријатие. 
ЕУ сега мора да ги преземе неопходните чекори за да загарантира дека сите нејзини граѓани може да го изберат својот снабдувач и да бидат сигурни дека добиваат најдобар договор.“
