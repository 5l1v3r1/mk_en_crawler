04/07/2006
Од Берта Фониќи за Southeast European Times во Приштина – 04/07/06
Косовскиот преговарачки тим се согласи да учествува на уште една седница директни разговори со Белград за културното наследство во Косово, која ќе се одржи на 11-ти јули во Виена. 
Сепак, косовската страна вели дека нема да прифати нови барања во врска со заштитените зони околу културните и верските локалитети на православните Срби.
„Ние сме против компромис за ова прашање“, вели портпаролот на преговарачкиот тим, Скендер Хисени. 
Тој рече дека тимот ќе ги испита новите предлози од работната група спонзорирана од ОН, но и дека нема повеќе простор за отстапки.
Канцеларијата на заменик специјалниот претставник на ОН, Алберт Рохан, состави група претставници од Србија и Косово -- како и од меѓународните институции како што се УНЕСКО и Советот на Европа -- да го решат ова прашање, и тоа одделно за секој случај. 
В четврток (6-ти јули) Рохан ќе пристигне во Приштина на разговори за претстојниот состанок. 
Тој ќе донесе со себе 12 мапи на кои ќе бидат прикажани евентуалните заштитени зони околу различни места.
Но, косовскиот преговарачки тим веќе посочи дека некои од нив ги сметаа за невозможни.
„На пример, манастирот Грачаница. 
Како може да има заштитна зона, кога еден од главните патишта поминува во близина на овој важен верски објект?“, додаде Хисени.
Канцеларијата на претставникот за разговорите околу статусот, Марти Ахтисари, во понеделникот негираше дека Белград испратил какво било официјално барање за одложување на следната рунда разговори. 
Координаторот на српскиот преговарачки тим, Слободан Самарџиќ, претходно рече дека српската влада сакала да го одложи состанокот, со оглед на тоа што тој и премиерот Воислав Коштуница ќе бидат во посета на САД во тоа време.
Во меѓувреме, група католички и православни владици побара од српските водачи и водачите на косовските Албанци да преговараат со „добри намери“ во врска со политичката иднина на Косово, кое е моментно под администрацијата на ОН.
Свештениците повикаа и на безбедно враќање на 200.000 Срби и други малцинства кои го напуштија Косово како резултат на насилството во регионот.
„Само преку вистински дијалог со меѓусебна почит и добронамерни преговори, правдата може да стане реалност во Косово“, се вели во изјавата на Заедничката комисија на православните владици и католичките бискупи кои се состанаа во Вашингтон.
Комисијата ја сочинуваат американски католички бискупи и православни владици од Канада и САД. 
Таа се занимава со начините на кои двете цркви можат да соработуваат околу практичните прашања.
