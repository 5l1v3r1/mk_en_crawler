05/12/2005
(Вашингтон пост, Гардијан, УПИ, ВОА - 05/12/05;
AП, АФП, Ројтерс, ББС, Еуроспорт, ХИНА -- 04/12/05)
Со победата над Словачка од 3:2, Хрватска го освои својот прв Девис куп во неделата (4-ти декември), станувајќи 12-та земја која ја освоила оваа титула во 105-годишната историја на овој натпревар.
Хрватска влезе во финалето на престижниот тениски турнир во Братислава со водство од 2:1 над словачкиот тим.
Во возбудливиот меч најдобриот словачки тенисер Доминик Хрбати го порази својот хрватски противник Иван Љубичиќ со 4:6, 6:3, 6:4, 3:6, 6:4, со што резултатот беше изедначен на 2:2.
Во решавачкиот меч Марио Анчиќ го победи Словакот Михал Мертинак со 7:6, 6:3, 6:4, обезбедувајќи й ја титулата на Хрватска.
„Играв многу агресивно, чувстував дека сé е под моја контрола“, рече Анчиќ.
„Ова беше незаборавен натпревар и незаборавен ден.
Ова беше спектакуларна година за мене.“
По силниот отпор на Мертинак во првиот сет, Анчиќ, кој е 22-ри на светската листа на тенисери, успеа да се избори за сетот по нервозниот тајбрек од 7:1.
И покрај малата несигурност во третиот сет, тој го победи 165-тиот тенисер во светот за два часа и 50 минути.
„Беше 2:2, односно ситуација кога мора да се победи, не можеше да има изговор“, рече Анчиќ.
„Мислам дека ги засилив нападите во тајбрекот и од тој момент јас ја имав контролата.“
Ова беше првпат за двете земји да влезат во финалето на Девис купот.
Хрватскиот тим, во кој беа и Горан Иванишевиќ и Иво Карловиќ, стана првиот тим кој не е носител на групата кој ја освоил оваа титула.
Шампионот на Вимблдон за 2001 година Иванишевиќ го прекина своето повлекување од тенисот за финалето во неделата, но не играше ниту во поединечните натпревари ниту во мечовите за двојки.
Тенисерот број девет во светот, Љубичиќ, кој играше три часа и 20 минути против Хрбати болен и со вкочанет врат, не успеа за една победа да го достигне резултатот на Џон Мекенро од 1982 година на 12 последователни победи во една година на Девис купот.
„Доминик сепак играше неверојатно, најдобро досега против мене“, рече тој за својот противник во неделата, додавајќи дека е „најсреќниот губитник во светот денес“.
Мирослав Мечир, капитенот на словачкиот тим, им аплаудираше на Хрватите за нивната игра.
„Овие три дена видовме тенис од светска класа и на крајот подобриот тим победи.
Сакам да й честитам на Хрватска“, рече тој.
