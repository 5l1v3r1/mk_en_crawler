20/09/2004
Од Зијадин Гаши за Southeast European Times во Приштина - 20/09/04
Привремените институции на самоуправата на Косово, заедно со УМНИК и претставници на меѓународните финансиски институции, работат на среднорочен и долгорочен стратешки план за развој кој има за цел справување со постојаните економски проблеми на покраината и покажување на понатамошниот пат.
Планот е координиран од страна на Групата за економска стратегија и идентификување на проекти (ГЕСП), под копретседателство на канцеларијата на премиерот и УМНИК.
Според ГЕСП, главен приоритет за економската политика е „да се предизвика суштински процес на приближување кон европските стандарди на живеење кај следната генерација“.
Во една политичка статија објавена во август, групата бара „систематска трансформација на производствениот и земјоделскиот сектор и промена од општество, во кое поголемиот дел од популацијата зависи од дознаки од странство и од земјоделско производство за сопствена егзистенција, во општество, во кое образована работна сила ќе произведува конкурентни производи и услуги кои ќе можат да бидат продадени на европските пазари“.
Косово, се согласуваат експертите, се соочува со сериозни економски предизвици.
Меѓу најитните прашања -- и едно кое особено ги засегнува младите луѓе -- е астрономската стапка на невработеност.
Според владини статистички податоци, 50 отсто од приближно еден милион луѓе на работоспособна возраст во Косово се невработени.
Сепак, според официјалните претставници, можно е вистинската бројка да е 70 отсто, бидејќи поголем број од невработените во Косово не се регистрираат во бирото за вработување.
Популацијата на Косово е најмлада во Европа.
Пазарот на работна сила секоја година се зголемува дури за 36 000 нови лица по основ на природен прираст, а во исто време, можностите се намалуваат.
Заради прекинот на можностите за емигрирање и опаѓањето на приливите од странство, покраината се соочува со социјалан криза која ескалира.
Како почетен чекор за решавање на проблемот, УМНИК и владата на Косово, во соработка со УНДП, започнаа проект за отворање на 900 нови работни места.
Проектот се спроведува брзо и се очекува да достигне полн капацитет до октомври.
УМНИК одвои над 1 милион евра од својот фонд на резерви за проектот.
„Тоа е еден нов приод“, рече премиерот Бајрам Реџепи кога иницијативата беше промовирана.
„Владата има намера -- се надеваме и донаторите исто така -- да продолжи во овој правец доколку проектот се покаже успешен“.
Проектот ќе им даде предност на младите луѓе, рече шефот на УНДП во Косово, Кристина Рот.
„Ќе работиме на две полиња -- едно кое опфаќа работници постари од 40 години, а другото млади на возраст помеѓу 18 и 31 година“.
Новите работни места ќе бидат отворени главно во јавниот сектор, истакна таа.
Шефот на УМНИК Сорен-Јесен Петерсен рече дека ја разбира фрустрацијата на младите луѓе бидејќи се соочуваат со тешки социјални услови и голема невработеност.
Проектот, рече тој, ќе им покаже дека работите се подобруваат.
„Безбедноста е темел врз кој ќе се базира се.
Исто, така безбедноста е она што не тера да напредуваме во полето на економијата.
Но, од друга страна, нема да има безбедност без економски развој во Косово.
Многу е важно што испраќаме пораки на надеж до младите“, рече тој.
„Ова е само прв и многу мал чекор“, предупреди Јесен-Петерсен.“Но, тој претставува почеток на основата ...
[за] една среднорочна и долгорочна стратегија за развој во Косово.
