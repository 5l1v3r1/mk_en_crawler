08/06/2009
Од Ајхан Шимшек за Southeast European Times -- 08/06/09
Преговорите за иднината на Кипар се очекува да влезат во нова фаза оваа недела, додека водачите на кипарските Грци и кипарските Турци се обидуваат да ги решат тешките територијални прашања.
Кипарскиот претседател Деметрис Христофиас рече дека дискусиите за територијата ќе бидат покренати в четврток (11-ти јуни), за време на неговиот состанок со водачот на кипарските Турци Мехмет Али Талат.
Во меѓувреме, двајцата водачи се наоѓаат под двоен притисок -- од една страна потребата да се искористи шансата додека сé уште постои, и, од друга страна, скептицизмот од екстрамистите кои се против тоа да се прават компромиси за клучните точки.
„Овие преговори не можат да продолжат до бескрај“, рече Талат на неодамнешната прес-конференција, додавајќи дека целта му е да се постигне договор до крајот на годинава и истиот да се стави на референдум на почетокот од 2010 година.
Сепак, меѓу него и целта, стои прашањето на земјиштето. 
Кога Талат призна минатата недела дека кипарските Турци можеби ќе мора да се откажат од територијата како дел од планот за решението, националистите во северен Кипар и Турција реагираа остро.
Десничарите й нанесоа сериозен удар на неговата умерена партија на парламентарните избори во март, така што Талат сега мора да се справува со заслабнатиот мандат и можноста новоизбраната влада да се спротивстави на договорот.
Во меѓувреме, поглаварот на грчката православна заедница на островот, архиепископот Хрисостомос Втори, го критикуваше Христофиас дека прави премногу отстапки. 
Територијата беше еден од главните камења на сопнување, поради кој на крајот пропадна „Планот на Анан“ -- последниот голем обид за повторно обединување, во 2004 година. 
Истиот пропадна кога кипарските Грци го отфрлија предложеното решение на референдумот, иако кипарските Турци дадоа согласност.
„Сето она што се случува во последниов период од кипарското прашање потсетува на времето пред референдумот во 2004 година“, рече портпаролот на Демократската партија (ДИКО) Фотис Фотиу.
Заменик-претседателот на Европската партија (ЕвроКо) Стратос Панагидис, искажа слични поплаки. 
„Политиката што се води од првиот момент кога тој дојде на претседателската функција ја води страната на кипарските Грци кон кошмарот на исполнување на план сличен или полош од оној на Анан“, рече тој.
Шансите за преговорите се компликувано поврзани со надежите на Турција за пристапување во ЕУ. 
Договорот ќе ја отстрани една од најголемите пречки во ЕУ процесот -- ќор-сокакот во врска со отворањето на пристаништата и аеродромите на Турција за сообраќајот од грчкиот дел на Кипар.
Брисел ја притиска Анкара да го направи овој потег, велејќи дека истиот се бара со проширениот царински договор и вели дека процесот на членството ќе биде замрзнат ако не се преземат никакви дејства оваа година.
Според Талат, два следни датуми ќе бидат клучни. 
Во декември ЕУ ќе донесе одлука во врска со иднината на разговорите за пристапување со Турција. 
Потоа, во април 2010 година, кипарските Турци ќе одржат претседателски избори.
Талат се надева на втор мандат. 
И повеќе од тоа, тој сака да влезе во историјата како водач кој го решил неколкудеценискиот проблем и ги внесол своите гласачи во ЕУ.
„Јас сум оптимист во врска со решението. 
Но, без оглед на тоа дали ќе стигнеме до решение или не, ова ќе биде значајна ситуација“, рече тој, оставајќи ги отворени опциите ако процесот пропадне.
Христос Рингас во Атина даде свој придонес за овој натпис.
