05/12/2008
НИКОЗИЈА, Кипар -- Водачот на кипарските Турци, Мехмет Али Талат, испрати писмо до генералниот секретар на ОН, Бан Ки-Мун, протестирајќи поради мисиите на кипарските Грци за експлоатација на нафта во Медитеранското Море, објавија медиумите во четвртокот (4-ти декември). 
Писмото е последен потег во препирката во врска со експлоатацијата на нафта која изби помеѓу Кипар и Турција минатиот месец.
Едностраните активности на страната на кипарските Грци ги кршат правата на кипарските Турци и го попречуваат актуелниот процес на повторно обединување, рече Талат во писмото. 
Кипарскиот претседател Деметрис Христофиас поднесе две жалби до ОН обвинувајќи ја Турција за малтретирање на истражувачките бродови во кипарската ексклузивна економска зона.
Исто така во четвртокот, владата на кипарските Грци ја потврди својата намера да продолжи со мисиите на експлоатација на нафта и покрај протестите на Турција и кипарските Турци. 
„Ние ги користиме нашите суверени права и нема да прекинеме или да му ги предадеме тие права никому“, рече министерот за трговија, индустрија и туризам, Антонис Паскалидес. 
(Хуријет, АФП, Ројтерс, КНА - 04/12/08)
