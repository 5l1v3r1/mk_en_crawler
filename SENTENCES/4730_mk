10/02/2009
Од Беса Беќири за Southeast European Times во Приштина -- 10/02/09
Две куќи се наоѓаат на врвот на еден рид во северно Косово. 
Овие инаку обични куќи претставуваат граница помеѓу албанското и српското население во селото Сухадол, во северниот дел од реката Ибер во поделениот град Митровица.
Албанскиот сопственик на едната куќа смета дека е невозможно да ја реконструира, бидејќи локалните Срби се противат на неговите планови. 
Полицијата и КФОР неколкупати мораа да ги спречуваат нив и неговите албански соседи да започнат тепачка.
Тековниот судир во врска со една куќа претставува олицетворение на нестабилноста и тензиите што ја мачат Митровица, каде што серија меѓуетнички инциденти -- како што се палење албански продавници и прободување на Србин -- започнаа на крајот од 2008 година.
Премиерот Хашим Тачи вети дека законот и редот ќе се вратат во сите делови на Косово, очигледно вклучувајќи ја Митровица во своето ветување.
Градоначалникот на Митровица, Бајрам Реџепи, велуи дека целосно го поддржува зајакнатото обезбедување на полицијата, ЕУЛЕКС и КФОР. 
Според него, мултиетничките патроли, кои започнаа пред неколку недели „создаваат доверба помеѓу населението. 
И како такви, ние ги поддржуваме, со цел да се создаде побезбедна и посигурна средина за сите“. 
Министерот за внатрешни работи, Зенун Пајазити, исто така, ги пофали патролите за зголемување на безбедноста.
На 23-ти јануари портпаролот на регионалната полиција на Митровица Бесим Хоти објави одреден напредок, изјавувајќи за приштинскиот весник Експрес дека полицијата уапсила двајца локални Срби за вандализам. 
„Полицијата [ги] уапси за кршење автомобилски прозорци“, рече Хоти, мислејќи на беснеењето во кое беа уништени повеќе од 50 автомобили на етнички Албанци.
Додека северно Косово и понатаму е кревко, некои сега гледаат причина за внимателен оптимизам, како што е Елизабет Понд од Christian Science Monitor. 
Таа тврди дека Србија и ЕУ започнаа со „премолчена соработка“ во смирувањето на северно Косово, бидејќи Белград сака членство во Унијата.
Според Понд, српските агенти ги спречуваат „проблематичните Срби“ да ескалираат со своите активности, додека косовската полиција, полицијата на ЕУЛЕКС и мировниците на КФОР, од друга страна, ги држат настрана „албанските усвитени глави“.
Како уште еден знак на условен напредок, некои новинари во Србија и Косово, како и некои официјални претставници како што е Пајазити, гледаат повеќе од проста етничка омраза како мотив за превирањето и почнаа да го забележуваат самоинтересот на српските и албанските криминални банди во неговото продолжување.
Опозициската Алијанса за иднината на Косово (ААК), пак, ја обвинува владата што не прави доволно за опколените етнички Албанци на северот. 
Претседателот на ААК и поранешен премиер Рамуш Харадинај во неделата (8-ми февруари) рече дека тој би го интегрирал поделениот град Митровица во рок од три месеци од доаѓањето на власт. 
Косово одржува локални избори во ноември.
