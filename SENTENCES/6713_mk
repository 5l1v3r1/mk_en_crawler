02/11/2011
Игор Јовановиќ за Southeast European Times во Белград -- 02.11.11
Влада Јелиќ, сопственик на белградска печатница која му носи приход на неговото семејство и уште пет други работници, е загрижен гледајќи во своите деловни книги.
„Кога подигнав кредит за да ги купам машините во 2008 година, еврото беше 84 динари.
Сега еврото е 100 динари, така што можете да видите колку пари губам само во разликата што ја плаќам за ратите од кредитот“, рече Јелиќ за SETimes.
Тој вели дека наскоро ќе мора да отпушти еден од своите вработени ако финансиската ситуација на државата не се подобри.
Бранислав Јовановиќ, сопственик на семејно претпријатие за рекламни знаци, има слично бизнис искуство.
„Има давачка што мора да се плати за поставување на знакот на претпријатието пред неговите канцеларии.
Јас работам во мал простор под кирија, и нема место надвор да поставам знак.
Но, сепак морам да ја плаќам давачката, бидејќи во спротивно ќе ме казнат“, рече Јовановиќ за SETimes.
Тој, исто така, се жали за бизнис условите.
„На хартија добро работам, но што е добро кога не можам да си наплатам за мојата работа?
Еден човек што ми должи пари неодамна ми рече дека може да ми даде 500 шишиња вода како компензација, бидејќи неговата банковна сметка е во црвено.
Што да правам со таа вода?
Ако го тужам, случајот ќе трае со години“, рече Јовановиќ.
Владимир Гаврановиќ, кој работи во претпријатие за медицински апарати, исто така, гледа проблем со наплатата.
„Работиме со државни болници.
Ако државата не им плати на болниците, тие немаат никакви средства да ни платат нам, и тогаш не можеме да купиме нови апарати.
Тој круг мора да се прекине“, рече тој за SETimes.
Милан Кнежевиќ од Здружението на мали и средни претпријатија рече дека претпријатијата се соочуваат со неколку основни проблеми во своето работење.
„Тоа се првенствено сивата економија, неликвидноста, бидејќи државата й должи на економијата 1,4 милијарди евра, недостатокот на структурни реформи, високите даноци и давачки“, рече Кнежевиќ за SETimes.
„Од вкупно 106.000 [мали и средни претпријатија] во Србија, 31.000 трпат загуби, 26.000 имаат блокирани сметки, а 28.000 излегле од системот на наплата на ДДВ бидејќи нивниот обрт драстично опаднал.
Ако ова продолжи, нема иднина за српската економија“, рече Кнежевиќ.
„Зад сите овие бројки е агонијата и драмата на 60.000 семејства.
Иритира тоа што никој не сфаќа дека државата има многу повеќе корист од работењето на претпријатијата отколку самите претпријатија“, истакна Кнежевиќ.
Официјалните податоци покажуваат дека српскиот црн пазар „голта“ енормни една милијарда евра годишно од неплатен ДДВ, додека други 1,5 милијарди евра не влегуваат во буџетот поради други даноци и давачки.
Во обид да й помогне на економијата, владата усвои регулатива која наметнува краен рок за плаќање на државните давачки во рок од 60 дена.
Регулативата ќе ги репрограмира тековните обврски на државата, кои изнесуваат вкупно 100 милиони евра, од кои 40 отсто се долговите во економијата.
Економскиот аналитичар Марица Вуковиќ смета дека овој потег нема да биде доволен, бидејќи долготрајното заздравување бара радикални чекори.
„Србија треба, на пример, да го потисне црниот пазар.
Но, околу 30 отсто од работоспособното население работи во сивата економија, и никој не е подготвен да се фати во костец со ова прашање пред изборите.
Затоа, државата мора да й помогне на економијата во следната година, но вистинското заздравување е невозможно без драстични кратења“, рече Вуковиќ за SETimes.
