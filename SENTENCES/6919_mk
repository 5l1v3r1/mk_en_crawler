28/08/2012
Дражен Ремиковиќ за Southeast European Times во Загреб -- 28.08.12
Стапката на невработеност во Хрватска продолжува да расте, и покрај програмите што ги донесе владата за да го реши проблемот пред земјата да влезе во ЕУ следната година.
Стапката на невработеност за август изнесуваше 17,5 отсто, што претставува зголемување од 0,2 отсто во споредба со претходниот месец, објави хрватскиот Завод за вработување на 22-ри август.
Повеќе од 300.000 работници се невработени, а повеќе од 100.000 работници беа отпуштени во изминатите пет години.
Ситуацијата е особено тешка во градежниот бизнис.
Иван Ковачевиќ, претседател на хрватскиот Сојуз на градежни работници, рече дека во изминатите четири години повеќе од 30.000 градежни работници ги изгубија своите работни места.
„Ситуацијата е исклучително тешка.
Градежните работници неодамна добија 5.000 откази само во првите шест месеци од оваа година“, рече Ковачевиќ за SETimes.
„Оваа влада направи многу малку за да ја подобри ситуацијата.
Илјадниците празни станови се доказ дека животниот стандард драстично опадна.
Со пристапувањето во ЕУ, работниците сигурно ќе бараат работа во западните држави бидејќи тука повеќе нема работа.“
Ситуацијата не е ништо подобра ниту за младите во земјата.
Според Mрежата на младите на Хрватска, невладина организација што се занимава со правата на младите, Хрватска има трета по ред највисока стапка -- 38 отсто -- на невработеност на младите, по која следат само Шпанија (53 отсто) и Грција (54 отсто).
Катарина Павиќ, претседателка на невладината организација, изјави за SETimes дека многу млади луѓе сакаат да започнат сопствени бизниси, но ја немаат довербата потребна за кредит.
„Младите луѓе би можеле сами да отвораат работни места.
Но, за тоа се потребни повеќе поволни кредитни мерки за младите луѓе, повеќе мерки за охрабрување на претприемаштвото [и] отворање повеќе работни места и можности за младите луѓе“, рече Павиќ.
Според владата, проблемот со невработеноста ќе се подобри следната година, откако ќе се заживеат иницијативите.
„Ќе ги видиме вистинските ефекти од овие потези на владата на средината од годината“, рече за SETimes Крунослав Видиќ, портпарол на Министерството за труд и здравство.
„Со активните мерки за вработување и новите законодавни можности, ќе ги охрабриме работодавците да создадат работни места и да им помогнат на невработените да добијат работа.“
Видиќ рече дека владата го зголеми својот буџет за креирање работни места за 27,5 отсто оваа година, а парламентот ги усвои новите закони и регулативи за решавање на ова прашање.
Невработеноста е, исто така, проблем во регионот.
Во Србија, стапката на невработеност премина 25 отсто, додека во Црна Гора е нешто пониска и изнесува 13,5 отсто.
Во БиХ, стапката на невработеност достигна 45 отсто, додека во Косово достигна рекордни 60 отсто.
Почнувајќи од јули 2013 година, хрватските граѓани ќе можат да го прошират своето поле на барање работа на некои земји од ЕУ.
Сепак, некои, како Германија и Австрија, воведоа седугодишен период на чекање откако новата членка ќе пристапи во ЕУ, за добивање работа.
Марин Лајовиќ (31), електроинженер од Загреб, рече дека имал десетина неуспешни интервјуа за работа, и сега сериозно размислува да ја напушти земјата.
„Знам за ограничувањата на вработувањето во ЕУ, но сепак ќе се обидам, па дури и да треба да работам на црниот пазар.
Се обидувам да најдам работа во Хрватска веќе 3 години, и секојпат сум одбиван, од јавни и приватни претпријатија.
Мислам дека со влегувањето во ЕУ, условите ќе се подобрат -- не благодарение на хрватските власти, туку благодарение на Брисел“, рече Лајовиќ за SETimes.
