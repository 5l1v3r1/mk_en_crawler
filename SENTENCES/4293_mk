11/09/2008
(Nine O'clock - 11/09/08;
AП, АФП, Вол стрит џрнал, МИА, Макфакс, СНА, Светска банка - 10/09/08)
Петта година по ред Источна Европа и Централна Азија се светски водачи во поглед на пробизнис реформите, објави Светската банка во новата студија од средата (10-ти септември).
Азербејџан, Албанија, Киргистан, Белорусија, Сенегал, Буркина Фасо, Боцвана, Колумбија, Доминиканската Република и Египет се десетте најголеми реформатори, според шестиот годишен извештај Doing Business report на Меѓународната финансиска корпорација (МФК) и Банката.
Источна Европа и Централна Азија прават преку 25 отсто од рекордните 239 реформи во бизнис регулативите спроведени низ целиот свет во 12-те месеци до јуни оваа година, велат неговите автори.
Тие рангираат вкупно 181 економија врз основа на десет показатели.
„На економиите им се потребни правила кои се ефикасни, лесно можат да се искористат и се достапни за сите кои сакаат да ги искористат“, рече Мајкл Клајн, заменик-претседателот на Банката/МФК за развој на финансискиот и приватниот сектор.
„Во спротивно, бизнисите заглавуваат во нерегулираната, неформална економија.“
Сингапур води на светската ранг-листа за целокупното регулативно олеснување на деловното работење веќе трета година по ред.
Нов Зеланд, Соединетите Држави, Хонг Конг и Данска ја заокружуваат првата петорка.
Според Банката, Албанија -- вториот најголем реформатор оваа година -- спроведе реформи во четири од десетте области што ги проучува извештајот.
„Тие го олеснуваат започнувањето на бизнисите, ги олеснуваат даночните оптоварувања и ја зајакнуваат заштитата на инвеститорите и кредитните информации“, истакнува Банката.
Ова й овозможи на земјата да се качи од 135-тата позиција во минатогодишната студија за 178 економии, на 86-тото место на новата светска ранг-листа.
Грција се качи за десет места нагоре на светската скала и стигна на 96-тата позиција од овогодинешната ранг-листа.
Најголем напредок е постигнат во областите на плаќањето даноци, започнувањето бизниси, заштитата на инвеститорите и вработувањето работници.
Регулаторните реформи што Македонија ги спроведе за зајакнување на деловното работење, исто така, го подобрија нејзиниот целокупен рејтинг.
Таа сега се наоѓа на 71-вото место, од 79-тото минатата година.
Земјата забележа најголем напредок во трговијата со странство, помошта за започнување бизнис, спроведувањето на договорите, добивањето кредити, регистрирањето на имотот и наплатата на даноците.
Но, напорите за зајакнување на заштитата на инвеститорите се чини дека се забавени.
Tурција и Хрватска се качија за едно место погоре, и застанаа на 59-тата, односно на 106-тата позиција оваа година.
Романија е повторно 47-ма оваа година, само две места зад соседна Бугарија, која повторно имаше највисок рејтинг помеѓу земјите во регионот.
Босна и Херцеговина (БиХ), Црна Гора и Србија се најлоши перформатори во периодот што е анализиран.
Црна Гора се рангираше на 90-тоти место, што претставува пад од 84-тото место минатата година.
Србија падна за три места на 94-тото место, додека БиХ се рангираше за две места пониско оваа година.
Застанувајќи на 119-тото место, таа е најниско рангирана од земјите во регионот.
