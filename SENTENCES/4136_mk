28/07/2008
(Софија ечо, Дневник, Стандард, СНА, бугарска влада - 20/07/08;
Бугарски олимписки комитет;
официјална страница на Олимпијадата Пекинг 2008)
Голем број Бугари им се придружија на официјалните претставници на церемонијата на 20-ти јули во центарот на Софија, за да му посакаат среќа на својот олимписки тим.
„Се надеваме дека ќе ја слушнеме бугарската национална химна низ целиот свет“, рече премиерот Сергеј Станишев.
Помеѓу официјалните претставници што присуствуваа на церемонијата беше претседателката на Бугарскиот олимписки комитет (БОК) Стефка Костадинова, чиј светски рекорд од 2,09 метри во скок во височина за жени остана несоборен од 1987 година.
Таа рече дека самодовербата и силната волја за борба до крај се клучни за освојување титула во спортот.
Бугарија беше помеѓу 14-те земји што учествуваа на првата современа Олимпијада во Атина во 1896 година и досега освоила вкупно 207 медали на летните игри.
Нејзиниот најголем успех беше Олимпијадата во Москва во 1980 година, кога земјата заврши на третото место со вкупно 41 медал, вклучително и осум златни.
Но, Бугарија освои само 12 медали на Олимпијадата во Атина во 2004 година.
Maрија Гроздева е помеѓу 73-цата бугарски атлетичари кои ќе учествуваат на 15 различни настани на Игрите во Пекинг и според широкото мислење, е една од можните медалисти.
Таа се натпреварува во категориите на 25 метри со пиштол и 10 метри со воздушна пушка, и е единствениот бугарски натпреварувач со пет медали од четири Олимпијади.
Другиот бугарски стрелач, Тању Кирјаков, освои злато на натпреварот во категоријата 10 метри воздушна пушка за мажи во Сеул и Сиднеј.
Бугарскиот олимписки тим вклучува 20 атлетичари, меѓу нив и Ивет Лалова и Тезѓан Наимова, кои се натпреваруваат во категориите 100 метри и 200 метри спринт.
Лалова, чиј личен најдобар резултат на 100 метри спринт е 10,77 секунди, заврши на четвртото место во Атина.
Неимова оваа година ќе го има своето олимписко деби.
Бугарија ги вперува своите надежи за медал на своите 13 борачи, меѓу кои и Станка Златева и Јавор Јанакиев, носителите на титули во женска и машка категорија на Светскиот шампионат во 2007 година во Баку.
Бугарите, исто така, имаат голема надеж дека нивниот машки одбојкарски тим ќе успее да освои медал во Пекинг.
Матеј Казиски од одбојкарскиот тим, кој се враќа на Олимпијадата по 12-годишна пауза, верува дека тој и неговите колеги ќе имаат „сила да станат шампиони“.
Ритмичката гимнастика е уште еден спорт кој би можел да й донесе медали на Бугарија, особено во натпреварите за тимови.
Тимот на земјата освои сребро во Атланта во 1996 година и бронза во Атина во 2004 година.
Други олимписки медалисти во тимот се Јордан Јовчев, кој ќе се натпреварува во уметничка гимнастика и веслачката Румјана Неикова, која освои сребро во скиф, во Сиднеј во 2000 година.
Бугарија требаше да учествува во 16 категории во Пекинг, но 11-те кревачи на тегови имаа позитивни резултати на тестовите за стероиди во јуни, поради што земјата мораше да ги повлече своите машки и женски кревачи.
