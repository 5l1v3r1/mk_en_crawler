09/12/2010
Од Бојана Миловановиќ за Southeast European Times во Белград -- 09/12/10
Скоро половина од сите повреди на работно место во Србија се случуваат поради тоа што работодавачите не применуваат соодветни заштитни мерки, или поради тоа што вработените немаат соодветна безбедност на работното место, оценува трудовиот инспекторат на земјата. 
Агенцијата, исто така, го обвинува судскиот систем за бавност во казнувањето на прекршителите.
„Само 20 отсто од извештаите поднесени од Трудовиот инспекторат добиваат судски рочишта и парични казни“, вели неговиот директор, Радован Ристановиќ. 
Тој оценува дека околу 650.000 вработени во Србија не се регистрирани како вработени.
Казните за работодавачите и вработените што не ги применуваат безбедносните регулативи се движат од 100 евра до 10.000 евра, но спроведувањето е попречено од недостатокот на персонал. 
Според Ристановиќ, просечно има по еден инспектор за секои 1.100 вработени.
Извештаите поднесени од инспекторатот честопати стануваат застарени пред да се преземе какво било дејство и вратените добиваат само најмали можни казни.
Српските работодавачи, пак, даваат поинаква слика. 
Тие велат дека доброволно работат напорно на унапредување на безбедноста, како и дека казните се премногу остри. 
Според Зоран Бунушевац, претставник на Сојузот на работодавачите на Србија, вработените инвестираат многу во безбедноста на своите работници, но добиваат малку поддршка од државата.
„Во интерес на секој работодавач е да има здрави работници и да инвестира за безбедноста на работното место. 
Многу работодавачи ги следат безбедносните регулативи, стравувајќи од големи казни, но исто така се обидуваат да избегнат загуби на работните места и профитот“, изјави Бунушевац за SETimes. 
„На работодавачите им требаат и тие сакаат безбедно работно место -- само здрав и безбеден работник носи профит.“
Бизнисмените не се решаваат лесно да инвестираат во заштитна опрема, бидејќи тоа премногу се оданочува, рече тој.
„Побаравме од државата да го укине ДДВ од 18 отсто за набавките на заштитна опрема, но тоа никогаш нема да се случи“, додаде Бунушевац.
Владата, пак, планира да ги зголеми стандардите за здравствени и безбедносни стандарди за исполнување на стандардите на ЕУ.
„Ние ќе продолжиме да ги следиме европските директиви. 
Клучот е усвојувањето на уште околу 20 елементарни директиви во 2011 година“, рече шефицата на Администрацијата за здравје и безбедност на работното место, Вера Божиќ-Трефалт.
