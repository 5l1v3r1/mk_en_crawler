13/10/2009
Бугарскиот премиер Бојко Борисов во понеделникот (12-ти октомври) ја започна дводневната посета на Париз, каде што оствари разговори со својот француски колега Франсоа Фиљон и претседателот Николас Саркози.
Разговорите се фокусираа на економските прашања, инвестициите во инфраструктурата, проектите за водостопанство и екологија, како и борбата против организираниот криминал.
Борисов, исто така, се состана со претставниците на бугарската заедница во Франција.
Српскиот претседател Борис Тадиќ во понеделникот (12-ти октомври) допатува во Унгарија, на разговори со претседателот Лазло Сољом.
Тие се согласија дека интеграцијата на Србија во ЕУ е клучна за стабилниот економски развој на регионот и одржливото решение на прашањата кои се однесуваат на националните малцинства.
Сољом, исто така, го увери Тадиќ дека Унгарија е силен поддржувач на визната либерализација за српските граѓани, почнувајќи од јануари.
Бугаријa ги поддржува напорите за повторно обединување на поделениот Кипар, според заедничката декларација потпишана на крајот од посетата на Никозија во петокот (9-ти октомври) на бугарскиот претседател Георги Парванов.
„Бугарија ги поздравува кипарските тековни преговори во рамките на ...
мисијата на генералниот секретар на ОН“, се додава во документот, и се изразува надеж за трајно, праведно, одржливо и взаемно прифатливо решение на прашањето.
Новиот грчки премиер Јоргос Папандреу ќе ја има својата прва официјална посета во странство во Кипар, се вели во соопштението на владата во четвртокот (8-ми октомври).
Папандреу ќе отпатува за Никозија во текот на следните две недели, за да се состане со кипарскиот претседател Деметрис Христофиас, во обид за зајакнување на билатералната соработка.
Борбата против тероризмот и илегалната имиграција, заедно со безбедносната толеранција и недискриминацијата се главните задачи со кои се соочуваат медитеранските земји, објави генералниот секретар на ОБСЕ Марк Перин де Бричамбо во Aтина во неделата (11-ти октомври).
Тој присуствуваше на Медитеранскиот форум, кој се одржа во рамките на есенскиот состанок на Парламентарното собрание на ОБСЕ.
Грција моментно претседава со организацијата.
Словенечкиот премиер Борут Пахор во четвртокот (8-ми октомври) рече дека договорот за арбитража со Хрватскa, во врска со долготрајниот пограничен спор помеѓу двете земји, најверојатно, ќе биде потпишан пред 23-ти октомври.
Пахор планира да се состане со својата хрватска колешка, Јадранка Косор, на тој датум, на маргините од хрватско-словенечкиот бизнис форум во Загреб.
Aлбанска владина делегација, предводена од премиерот Сали Бериша ја заврши дводневната посета на Косовo во четвртокот (8-ми октомври).
Бериша и неговиот косовски колега Хашим Тачи потпишаа серија билатерални договори за соработка.
Претседателот Фатмир Сејдиу го одликуваше Бериша со Орден на слободата, за неговиот придонес во развојот на односите помеѓу двете земји.
(Разни извори – 06/10/09-13/10/09)
