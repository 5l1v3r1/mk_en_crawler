08/07/2010
Од Бојана Миловановиќ за Southeast European Times во Белград -- 08/07/10
Како што Светското првенство се приближува до својот крај, навивачите се враќаат во нормалниот живот.
Веќе со недели, меѓународниот натпревар остава многумина приковани пред нивните телевизори голем дел од денот. 
Во Белград, како и во многу други делови од регионот, истиот ги исполни и обложувалниците.
„Сите се натпреваруваат: мажи и жени, млади и стари; има целосна еуфорија од почетокот на Светското првенство“, вели вработена во обложувалница, која се идентификуваше како Ивана за SETimes.
Посетите беа најчести пред натпреварите на српскиот тим, објасни таа. 
„Еден муштерија ми рече дека подигнал кредит за да се обложи дека Србија ќе победи против Гана. 
Тој зел 500 евра од банка и ги изгубил, а неговата сопруга не знае за тоа“, рече таа.
Некои беа помалку патриотски настроени и се обложија дека Србија ќе изгуби од Германија минатиот месец, за да бидат изненадени од исходот.
„Нема фаворити на овој Светски куп, бидејќи имаше големи изненадувања“, истакна Ивана.
Милена, млада девојка во обложувалницата, рече дека се обложува за пријател. 
„Тој работи и не може да дојде да се обложи на време. 
Тој еднаш изгуби 30.000 евра, но уште не му е доста“, рече таа.
Внимателно гледајќи во листите и обложувачките тикети, друг посетител, Раде, признава дека секојдневно се обложува и заработува околу 10 до 20 евра дневно во просек. 
„Се обложував секојдневно пред Светското првенство и сега едноставно не смеам да пропуштам ниту еден натпревар“, рече тој за SETimes.
Другите муштерии, како Драган, велат дека атмосферата на Светското првенство ги охрабрува да се обидат со обложување.
„Никогаш порано не сум се обложувал, но сите мои пријатели го прават тоа“, рече тој. 
„Ќе направам мала уплата и ако добијам -- супер, ако не -- не е важно.“
Друг обложувач, Зоран, вели дека избегнувал да става пари на српските натпревари. 
„Добивме невозможни противници и изгубивме од оние за кои бевме сигурни дека ќе ги победиме“, рече тој.
„Јас бев сигурен дека ќе ја победиме Австралија и ќе се квалификуваме за вториот круг“, додава друг муштерија, Петар. 
„Фала му на Бога што не вложив многу пари. 
Потажен сум поради поразот на Србија отколку поради тоа што изгубив пари“, рече тој.
Србија беше елиминирана во првиот круг на Светското првенство, но Ивана вели дека интересот за обложувањето не исчезнал. 
„И покрај разочарувањата, нашите редовни муштерии се враќаат следниот ден“, вели таа.
Многумина, најверојатно, ќе бидат таму в недела кога Шпанија ќе игра против Холандија во финалето, и во сабота, кога Германија и Уругвај ќе се борат за третото место.
