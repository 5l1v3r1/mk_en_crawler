24/06/2013
Линда Карадаку за Southeast European Times во Приштина -- 24.06.13
Валдет Садику, поранешен косовски амбасадор во Хрватска, ја презеде својата нова функција на офицер за врски во Белград, додека граѓаните и аналитичарите ја критикуваат ситуацијата како непрофесионална.
Патот кон нормализација на односите меѓу Косово и Србија беше попречен кога првиот косовски офицер за врски во Белград, Љуљзим Пеци, поднесе оставка во рок од 48 часа откако ја презеде функцијата поради несогласувања со премиерот Хашим Тачи.
Во својата оставка Пеци рече дека не се согласува со коментарите на Тачи дека целосната нормализација на односите меѓу Косово и Србија ќе биде постигната кога Србија ќе ја признае независноста на Косово.
„Бев убедуван дека државната политика на нашата земја во врска со целосната нормализација на односите со Белград е токму признавањето од Република Србија, но се чини дека оваа политика не е таква“, рече Пеци.
Косовското Министерство за надворешни работи остро реагираше на неговата оставка. 
„Еднодневниот престој на Пеци и итното враќање во Приштина, како и другите прашања поврзани со неговото однесување ... 
не ја претставуваат достоинствено Република Косово“, се вели во изјавата на Министерството.
Граѓаните ја доведоа во прашање сериозноста на министерството кон оваа ситуација.
„Нашата влада мора да биде многу внимателна со ваквите работи, бидејќи тука се работи за имиџот на Косово. 
Што и да беше во прашање, кои и да се причините или објаснувањата за она што се случи со Љуљзим Пеци, ние имавме амбасадор кој поднесе оставка во рок од неколку дена, а тоа не изгледа сериозно“, рече жителката на Приштина, Теута Ќерими, за SETimes.
Вилсон Тунај, кој исто така живее во Приштина, се согласува, велејќи дека ситуацијата создаде конфузија.
„Ако Љуљзим Пеци беше толку лош, зошто го назначија?“, рече Тунај. 
„Треба да бидат посериозни и попрофесионални во ваквите работи.“
Аналитичарите им се придружија на граѓаните во критикувањето на смената.
„Вакво високо ниво на недостиг на сериозност не се очекуваше. 
Назначувањето на офицер од Косово во Белград беше еден од чувствителните чекори што владата на Косово ги презеде во оваа фаза на преговорите и во обид за нормализација на односите меѓу Косово и Србија. 
Според тоа, оставката на г-дин Пеци беше изненадување и покажа едно ниво на грижа за дипломатскиот пристап на Косово“, рече за SETimes Петрит Зогај, извршен директор на Косовското движење Фол (Крени го гласот).
Белул Беќај, косовски политички коментатор и универзитетски професор, рече дека оставката беше личен и државен скандал.
„Амбасадорот претставува, потврдува и штити дефинирани интереси на државната политика. 
Според тоа, ако тој не се согласувал со официјалната државна политика, ќе беше подобро да не прифатеше таква должност. 
... 
Тоа ќе беше многу подобро отколку да биде амбасадор, да направи личен и државен скандал, иако јас се согласувам со она што го рече (Пеци)“, рече Беќај за SETimes.
Но, Министерството за надворешни работи објави дека мисијата ќе продолжи според планираното со Садику, кој ја презеде функцијата во петокот (21-ви јуни).
„Амбасадорот Садику работел во многу важни меѓународни организации, има добро познавање на регионот и на билатералните прашања со Србија и по добрите резултати во Хрватска, сметавме дека ќе има позитивно влијание врз продлабочувањето на процесот на нормализација меѓу двете соседни држави“, рече за SETimes косовскиот заменик-министер за надворешни работи, Петрит Селими.
Но, ситуацијата се чини дека нема големо влијание врз Белград.
„Ако добро сфатив, целиот овој случај е резултат на судир меѓу Тачи и Пеци, така што не би рекол дека има [какви било последици врз] односите меѓу Србија и Косово“, рече за SETimes Драган Поповиќ, директор на Политичкиот центар во Белград.
Тачи и српскиот премиер Ивица Дачиќ се состанаа со високата претставничка на ЕУ, Кетрин Ештон, во Брисел минатата недела, на разговори околу напредокот во спроведувањето на договорот од април врз основа на планот кој двете страни го усвоија минатиот месец.
Ештон рече дека е постигнат конкретен напредок и дека премиерите постигнаа согласност за многу прашања во областа на правдата, полицијата и престојните локални избори.
„Во однос на состанокот на Советот и Европскиот совет [оваа] недела, сега ќе ги информирам земјите-членки за напредокот во спроведувањето на договорот од април, и ќе ги потврдам конкретните чекори што се преземени кон видливо и одржливо подобрување на односите меѓу двете страни“, рече Ештон.
Миранда Гафури, економист во Приштина, рече дека властите мора да бидат внимателни со одлуките „бидејќи секој договор од кој Косово нема полза, а Србија има, е штетен на долгорочен план за Косово“.
„Само Србија има полза од овој договор на својот пат кон ЕУ, а на Косово не му е ништо понудено: ниту либерализација на визниот режим, ниту членство во ЕУ, ниту признавање од Србија“, додаде Гафури.
Што можат да направат приштинските власти за да ја постават на цврсти основи нормализацијата на односите меѓу Косово и Србија? 
Споделете ги вашите размислувања во делот за коментари.
