16/05/2011
Од Игор Јовановиќ за Southeast European Times во Белград – 16/05/11
Белградскиот Висок суд ја прифати спогодбата за признавање вина заради добивање помала казна, меѓу обвинителите и една од најпопуларните српски пејачки, Светлана Цеца Ражњатовиќ, според која таа е обврзана да плати 1,5 милиони евра и да помине осум месеци во домашен притвор.
Договорот од 9-ти мај дојде откако Цеца се изјасни виновна за проневера на пари од продажбата на играчите од фудбалскиот клуб Обилиќ додека таа раководеше со истиот.
Рочиштето траеше само 15 минути, но поттикна долготрајна јавна дебата за тоа дали е задоволена правдата со спогодбата.
Некои се особено лути дека пејачката ќе остане во домашен притвор во нејзината луксузна вила во центарот на Белград, чија вредност се проценува на неколку милиони евра.
Објаснувајќи ја спогодбата, судијката Слаѓана Марковиќ рече дека казната е „дефинирана со примена на посебни олеснителни околности“, со оглед на тоа што пејачката никогаш претходно не била осудувана и е самохрана мајка на две деца.
Сопругот на Цеца, Жељко Ражњатовиќ - Аркан, беше водач на паравоената единица Тигри за време на војните во Југославија во 1990-тите и беше убиен во јануари 2000 година во Белград.
Цеца беше обвинета за нелегална заработка на 4 милиони тогашни германски марки и околу 3,4 милиони американски долари од продажбата на десет фудбалери на Обилиќ меѓу 1-ви август 2000 и 21-ви мај 2003 година.
Со оглед на тоа што клубот не поднесе обвинение против неа, пејачката мора да ја плати само сумата проневерена од државата.
Урош Пипер, белградски новинар кој пишува за организираниот криминал, рече за SETimes дека спогодбата ја остави српската јавност без судење на кое можеше да дознае за врските меѓу политичарите, спортските фигури и луѓето од светот на забавата.
„Истрагата против Цеца траеше ...
осум години.
Таков долг процес е чуден дури и за вообичаено бавното српско судство, што води до заклучок дека Цеца ужива некој вид заштита кај политичките структури“, рече Пипер.
Социологот Ратко Божовиќ изјави за SETimes дека за јавноста, особено важно е да биди дека сите се „еднакви во очите на правдата и дека може законски да одговараат без оглед на нивниот статус“.
„Сепак, прашање е дали правдата беше задоволена во овој случај.
Јас сум против можноста да им се дозволи на богатите луѓе да се искупат плаќајќи одредени суми пари, особено во сиромашна земја како Србија.
Но, таа опција не е типична само за српската легислатива, туку ја има и во поразвиените земји“, рече Божовиќ.
Сепак, државната обвинителка Загорка Доловац негира дека спогодбата за признавање вина „им овозможува на богатите да ја платат правдата“.
„Парите не можат да бидат замена за казна.
Дали некој е богат или не нема влијание врз постигнувањето на еден договор“, рече таа за белградските медиуми, додавајќи дека државниот интерес бил заштитен во случајот на Цеца.
Сепак, не го делат сите тоа мислење.
Даниел (37), програмер од Белград, изјави за SETimes дека „спогодбата за признавање вина е смешна“.
„Ако украдам 2,5 милиони евра, дали ќе ми дозволат да й платам на државата 1,5 милиони и да го задржам остатокот во замена за седење дома осум месеци?
Покрај тоа, каков домашен притвор е тој во вила вредна неколку милиони евра, додека во исто време половина Србија гладува“, рече тој.
Но, обожавателите на Цеца не се согласуваат.
Никола (30), продавач, вели дека не верува во обвиненијата против пејачката.
„Ако ги украла парите, сигурен сум дека Обилиќ, исто така, ќе ја тужеше.
Во овој случај, со приближувањето на изборите, на властите им треба големо име за да ја покажат својата наводна конзистентна борба против криминалот“, рече тој за SETimes.
