10/10/2011
Георги Митев Шантек за Southeast European Times во Белград -- 10.10.11
Степенот на корупција во српскиот државен здравствен систем е огромен, и Брисел ја притиска земјата да го намали.
Властите прават здружени напори да покажат дека имаат намера да се справат со истата.
Министерот за здравство Зоран Станковиќ признава дека „извештаите за корупција ...
се почести од кога и да е порано, и само во јануари беа 1.500“.
Група полицајци доби задача да се занимава само со искоренување на корупцијата во здравството.
Рутински, луѓето велат дека плаќаат неколку стотици евра „мотивирачки пари“ за закажување операција во државна болница или породување со епидурална анестезија.
Но, сумите може да се далеку повисоки.
Еден случај од висок профил, наводно, вклучува злоупотреба при набавка на вакцини за пандемијата на свински грип Х1Н1, од 2009 година.
Меѓународната хистерија беше искористена за нарачка на три милиони вакцини во сомнителна тендерска процедура, која вклучуваше агент за набавки.
Фармацевтскиот гигант ГлаксоСмитКлајн й понуди директна продажба на владата, но владата ја игнорираше понудата и купи вакцина од Новартис, плаќајќи цена 30 отсто повисока отколку во соседна Хрватска.
Проценките за сумата за која е измамена државата се движат меѓу 1,25 и 10,5 милиони евра.
Меѓу уапсените беа поранешниот шеф на Републичкиот институт за здравствено осигурување и претставник на претпријатието преку кое вакцините беа увезени, во сопственост во тоа време на српскиот магнат Милорад Мишковиќ.
Но, тогашниот министер за здравство, Томица Милосављевиќ, кој морал да го одобри тендерот и увозот на вакцините, не е уапсен.
„Фактот дека се уапсени високи владини претставници, додека полицијата само пријателски разговарала со министерот, покажува дека нема сериозна намера да се стави крај на корупцијата.
Оваа прес-конференција на актуелниот министер е само вербална декларација и обид да се залаже ЕУ“, рече за SETimes д-р Драшко Караџиновиќ, координатор на невладината организација Лекари против корупцијата.
Случајот со вакцините претставува јасен пример на приватно профитерство од владини набавки.
Но, корупцијата може, исто така, да ги загрози животите.
На пример, во Институтот за онкологија и радиологија во Белград, управата купила и лекарите наводно припишувале непотребно високи дози цитостатици за пациентите болни од рак.
Овој случај е сега на суд.
Колегите од Институтот за онкологија во Војводина, наводно, постигнале нелегален договор со странско осигурително претпријатие, што резултираше со тоа сопствениците на полиса да добијат приоритетен статус, додека сопствениците на државна осигурителна полица, чмаеле на листите на чекање.
Овој случај, кој датира од 2009 година, останува во обвинителството.
„Ова е апсолутно ужасно, бидејќи животите на пациентите што боледуваат од малигни заболувања зависат од закажувањето на нивното лекување“, истакна Караџиновиќ.
Корупцијата во Србија има уште пострашни манифестации.
Во 2006 година погребно претпријатие во Белград, наводно, постигнало премолчен договор со вработените во белградската Брза помош, кои во суштина ги насочувале кон пациентите што умираат.
Работата на обвинителот е да утврди дали, во дадените околности, медицинскиот персонал ги спроведувал сите неопходни процедури за спасување на животите.
Караџиновиќ истакна дека Министерството за здравство е водено од луѓе од една политичка партија, во случајот на Србија од Г17 Плус на Млаѓан Динкиќ, во изминатите девет години, во рамките на различни коалициски влади.
Во тој период, вели Караџиновиќ, 15 милијарди евра поминале низ благајната на министерството, многу големо и привлечно парче од колачот.
„Имаме систем и закони кои се направени за корупција ...
сé додека здравството останува каса за финансирање на политичките партии, промената нема да се случи“, рече Караџиновиќ.
Данило Сиковиќ, член на Антикорупцискиот совет, смета дека оваа ненадејна активност во борбата против корупцијата е повеќе одраз на притисокот на ЕУ.
„Политичките пречки за членството во ЕУ, како соработката со Хашкиот трибунал или решавањето на косовското прашање, се исполнуваат бавно, и сега корупцијата оди на врвот на агендата“, рече тој за SETimes.
„Европа е запозната со нашата ситуација и бара конкретни резултати, бидејќи не сака да го повтори лошото искуство со корупцијата во Бугарија и Романија.“
