07/11/2007
Од Зоран Николовски за Southeast European Times во Скопје - 07/11/07
Европската комисија во вторникот (6-ти ноември) објави извештај за напредокот на земјите-кандидатки за членство, Хрватска, Македонија и Турција, како и за Албанија, Босна и Херцеговина, Црна Гора, Србија и Косово.
На прес-конференцијата во Брисел, комесарот за проширување на ЕУ, Оли Рен, рече дека регионот во целина има стабилен, но нееднаков напредок.
„Допрва треба да се соочиме со големите предизвици како што е процесот на решавање на статусот на Косово, демократскиот развој на Србија и градењето на државата во Босна и Херцеговина“, рече Рен.
Хрватска, најверојатно, ќе стане следната земја што ќе пристапи во ЕУ, можеби уште во 2010 година, додаде тој. 
Сепак, тој јасно стави до знаење дека другите земји од Западен Балкан ќе мора да почекаат барем до 2012 година.
Земјите-аспиранти за членство треба внимателно да го разгледаат она што Хрватска го постигна, посочи Рен. 
Земјата станува сé попозитивен репер за другите во регионот, рече тој, иако треба уште да ги забрза реформите во државната администрација и судскиот систем.
Албанија, во меѓувреме, постигна напредок во реформирањето на своето судство и борбата против корупцијата, рече Рен, но останува да се заврши уште многу работа. 
Во извештајот за земјата ЕК препорачува развивање на конструктивен дијалог помеѓу партиите со цел политичкиот систем да функционира подобро. 
Задоцнетите изборни реформи мора да се завршат, се вели во истиот.
Во Босна и Херцеговина (БиХ), прв приоритет е доближување до потпишувањето на Договорот за стабилизација и асоцијација (ДСА). 
„Ќе мора некогаш да почнеме сериозно да работиме на уставните реформи за да ја направиме државата поефикасна и пофункционална“, рече Рен.
И покрај тоа што одредени постигнувања има во јавната администација, напредокот во исполнувањето на политичките критериуми е генерално забавен во БиХ, заклучува ЕК. 
Соработката со Трибуналот на ОН за воени злосторства е подобрена.
Во извештајот на ЕК за Македонија се истакнуваат остварувањата во борбата против корупцијата и напредокот во воспоставувањето на пазарна економија, но се предупредува дека континуираните политички тензии ги одложуваат реформите. 
Во него не се споменува конкретен датум за отпочнување на разговорите за пристап со ЕУ. 
„Потребен е поконструктивен и инклузивен политички дијалог, за да може реформите да добијат нов интензитет следната година“, рече Рен.
Црна Гора постигна многу за воспоставување на неопходната правна рамка и институциите од добивањето на независноста, вели ЕК. 
Сепак, на земјата сé уште й недостига доволен административен капацитет, само што започна со реформите во судството и се соочува со распространета корупција.
Наведувајќи ја подобрената соработка во ловењето на бегалците обвинети за воени злосторства, комесарите го расчистуваат патот за Србија да го потпише ДСА, иако ќе бидат потребни повеќе чекор пред конкретно да биде потпишан договорот. 
Извештајот на ЕК за земјата, пак, посочува на голем број проблематични области, вклучително и бавните судски реформи, корупцијата, несоодветното спроведување на стандардите за човековите права и континуираните етнички тензии.
Што се однесува на Косово, Брисел вели дека јавната администрација таму и понатаму е слаба и неефикасна, додека корупцијата е сеприсутна, а ситуацијата со човековите права е несигурна. 
ЕК го повтори својот повик за одржливо решение, кое ќе обезбеди демократија и мултиетничност, придонесувајќи истовремено за регионалната стабилност.
Конечно, Турција ја надмина политичката криза успешно и демократски, рече ЕК. 
Сепак, се додава дека земјата треба да го обнови темпото кон политичките реформи, особено оние поврзани со фундаменталните слободи -- како што се слобода на изразувањето и религијата.
