10/05/2006
(Ројтерс, АФП, ББС, ДПА, РФЕ/РЛ, АП - 09/05/06;
AФП - 25/06/05;
AП - 24/06/05)
Специјалниот суд за воени злосторства во Босна и Херцеговина (БиХ) го започна својот прв судски процес за геноцид во вторникот (9-ти мај), со случајот на 11-те босански Срби обвинети за масакрот во Сребреница во 1995 година.
Одделот за воени злосторства (ОВЗ) на Судот на БиХ, беше формиран во март 2005 година за да го олесни товарот на Меѓународниот кривичен трибунал за поранешна Југославија (МКТЈ) со преземање на некои од неговите случаи.
Според извештаите минатата година, СВЗ, кој има меѓународни судии и обвинители, треба да се фокусира на политички чувствителните случаи, оставајќи мнозинството случаи да бидат решавани од страна на пониските судови.
Обвинети, меѓу кои има и поранешни армиски офицери и припадници на специјалната полиција, се Милош Ступар, Миленко Трифуновиќ, Петар Митровиќ, Бране Џиниќ, Александар Радовановиќ, Слободан Јаковљевиќ, Миладин Стевановиќ, Велибор Максимовиќ, Бранислав Медан, Драгиша Живановиќ и Милован Матиќ.
Тие се обвинети за убиството на повеќе од 1.000 фатени босански муслимани во селото Кравица на 13-ти јули 1995 година.
Убиените муслимани се обидуваа да избегаат од Сребреница, два дена откако таа падна во рацете на српските сили.
За помалку од една недела околу 8.000 мажи и момчиња од босанските муслимани, на возраст помеѓу 16 и 60 години, беа убиени по кратка постапка во енклавата, која требаше да биде „безбедна област“ на ОН во тоа време.
Осуммина од обвинетите, според обвинителот Ибро Булиќ, пукале со автоматски пушки во затворениците, додека другите фрлале рачни гранати на нив, објави Ројтерс.
Тие најпрво ги закопале жртвите во масовна гробница во близина на Кравица.
Во обид да ги скријат трагите од злосторството, две недели подоцна, тие, наводно, ги префрлиле телата во две други масовни гробници.
„Обвинителството ќе побара од судот да ги прогласи лицата за виновни за да може да се направи мал чекор кон задоволувањето на правдата“, рече Булиќ во својот говор на отворањето на судскиот процес.
Сите обвинети се уапсени во јуни минатата година, неколку недели пред 10-тата годишнина од масакрот во Сребреница.
Четворица од нив, меѓу кои и 42-годишниот Ступар, кој беше командант на единицата на специјалната полиција на босанските Срби за време на конфликтот во периодот 1992-1995 година во БиХ, беа припадници на полициските сили на Република Српска во времето на нивното апсење.
Ако бидат осудени, обвинетите би можеле да се соочат со затворска казна во траење помеѓу 10 и 45 години.
Сите се изјаснија за невини.
Во август 2001 година, поранешниот генерал на босанските Срби Радислав Крстиќ, еден од највисоките офицери и официјални претставници помеѓу 19-те лица обвинети од страна на МКТЈ во врска со масакрот во Сребреница, беше осуден за геноцид и осуден на 46 години затвор.
Во историската пресуда од април 2004 година, апелационата комисија на ОН потврди дека босанските Срби извршиле геноцид во Сребреница, но го ослободи генералот од обвинението за „главен извршител“ и му ја намали казната на 35 години затвор.
Скоро 11 години по масакрот, кој се опишува како најголемо злосторство во Европа по Втората светска војна, неговите наводни организатори, воениот водач на босанските Срби, Радован Караџиќ, и неговиот воен командант, Ратко Младиќ, и понатаму се на слобода.
Од другите настани во вторникот, МКТЈ ги префрли поранешните затворски чувари од босанските Срби, Жељко Мејакиќ, Момчило Грубан, Душан Фустар и Душко Кнежевиќ, во Сараево откако нивното барање за судење пред меѓународни судии беше отфрлено од страна на апелационата комисија на ОН минатиот месец.
Во 1995 година Трибуналот на ОН ги обвини четворицата поранешни команданти или високи офицери на озлогласените затвори Омарска и Кератерм за убиство, тортура, сексуална злоупотреба и нечовечко затворање на босанските муслимани во летото 1992 година.
Сите осомничени се беа префрлени во МКТЈ во 2002 и 2003 година.
