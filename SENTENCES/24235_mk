13/03/2009
СТРАЗБУР, Франција -- Европскиот парламент (ЕП) во четвртокот (12-ти март) ги одобри резолуциите за напредокот на Турција, Хрватска и Македонија во подготовките за нивното членство во ЕУ.
Пратениците ја повикаа Турција да ги забрза реформите и изразија загриженост во врска со поларизацијата на општеството и најголемите политички партии.
Резолуцијата го поддржува судењето на таинствената организација Ергенекон и охрабрува на понатамошна истрага.
Но, во истата се изразува и загриженост поради извештаите за лошиот третман на осомничените и се повикува судот да спроведе фер судења.
Во документот, исто така, се искажува загриженост за недостатоците во врска со слободата на говорот и медиумите во Турција.
Во врска со Хрватска, европарламентарците рекоа дека секое посредување на Европската комисија (ЕК) во решавањето на пограничниот спор на земјата со Словенија, треба да се заснова на меѓународното право.
Во извештајот се споменува неофицијалниот договор што Словенија и Хрватска го постигнаа во август 2007 година дека нивниот спор ќе го изнесат пред хашкиот Меѓународен суд на правдата.
Истовремено, ЕП ја поздрави решеноста на двете држави за прифаќање на посредувањето на ЕК.
Што се однесува до Македонија, ЕП препорача земјата да добие датум за отпочнување преговори за пристапување во ЕУ до крајот на годинава, како и целосна либерализација на нејзиниот визен режим со блокот, по напредокот во воведувањето биометрички пасоши и борбата против трговијата со луѓе и нелегалната имиграција.
Во документот, исто така, се искажуваат пофалби за напредокот на Македонија во примената на Договорот за стабилизација и асоцијација и Охридскиот рамковен договор.
Исто така во четвртокот, ЕП побара продолжување на мандатот на Хашкиот трибунал за воени злосторства за најмалку уште две години по планираниот датум за затворање во 2011 година.
(Данас, Дневник, Заман - 13/03/09;
БТА, новинска агенција Анадолу, Б92, Танјуг, веб-страница на ЕП - 12/03/09)
