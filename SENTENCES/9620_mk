20/04/2013
Круно Картус за Southeast European Times во Осиек -- 20.04.13
Неодамнешните остри мерки против група на организиран криминал осомничена за продажба на дрога, кои беа пофалени како едни од најголемите напори на регионална соработка досега, направија голем рез во шверцот со дрога на Балканот, велат властите.
Полициите од Албанија, Црна Гора, Босна и Херцеговина (БиХ), Србија, Македонија и Хрватска уапсија 51 лице на 12-ти април, под сомневање за шверц и нелегална продажба на огромни количини дрога. 
Во акцијата беа конфискувани дрога и други предмети.
„Акцијата ја потврдува соработката меѓу полицијата и судството во регионот и добрата законодавна рамка за ваквите акции. 
Истата го пресече патот на шверцот со дрога кој поминуваше од Албанија преку Црна Гора и Босна и Херцеговина, Хрватска, и потоа кон Европа“, рече за SETimes Жељко Петковиќ, директор на хрватската Канцеларија за борба против злоупотребата на дрога.
Важноста на пресекувањето на овој правец, рече Петковиќ, е евидентна во растечкиот тренд на шверц со синтетички дроги и нивните суровини од запад кон исток. 
Во исто време, регионот се соочува со зголемен број зависници од марихуана и синтетички дроги и намален број зависници од хероин.
Заедничката операција беше спроведена со поддршка на програмата ЕУ ИПА 2010 и Центарот за спроведување на законот на Југоисточна Европа.
„Активностите вклучуваа стотици полицајци кои работеа истовремено и во координација во четирите земји. 
Уапсените се осомничени за организиран криминал, нелегален шверц со наркотични дроги и други сериозни кривични дела“, рече за SETimes Борис Грубјешиќ, портпарол на Обвинителството на БиХ.
„Оваа акција е резултат на заедничките напори на обвинителствата и полициите ... 
во координираната истрага која траеше околу половина година“, рече Грубјешиќ за SETimes.
Кривичната истрага, наречена Гладиус, резултираше со запленување на 376 килограми „сканк“ (модифицирана посилна марихуана), 523 грама хероин, две растенија Канабис сатива, седум пиштоли, една пушка, 22,2 килограми пластични експлозиви, девет рачни гранати, два арбалети, повеќе од 4.000 парчиња муниција, три лаптопи, неколку мобилни телефони, СИМ-картички и други соодветни направи, информираше хрватската полиција.
Вкупната пазарна вредност на запленетата дрога се проценува на 730.000 евра.
Поголем дел од марихуаната, околу 312 килограми, беше пронајден во Црна Гора.
Според првичните сознанија на Националната полиција за сузбивање на корупцијата и организираниот криминал и дубровничката полиција, група на хрватски, босански и црногорски граѓани шверцувала огромни количини марихуана во областа на Албанија низ Црна Гора и БиХ до нелегалниот пазар на дрога во Хрватска, Србија и Западна Европа.
Сите осомничени беа пренесени во Хрватска, БиХ, Црна Гора и Србија, за да се соочат со обвиненија за криминално здружување заради нелегално производство, шверц со дрога и други сериозни кривични дела.
Апсењата дојдоа само неколку недели откако шефот на Канцеларијата за дрога и криминал на ОН, Јури Федотов, го посети Сараево, каде што одржа дводневни состаноци со претставниците на БиХ.
Според пресметките на агенцијата на ОН, околу 60 тони хероин се движат по балканскиот пат од полињата со опиум во Авганистан до дестинации во западна и централна Европа. 
Во 2011 година властите во БиХ го објавија запленувањето на 10,2 килограми хероин, 444 килограми марихуана и скоро 10 килограми амфетамин.
„Нашата цел во Југоисточна Европа е да оствариме тесна соработка со државите против транснационалниот организиран криминал, корупцијата, перењето пари, тероризмот и злоупотребата на дрога“, рече Федотов. 
„Многу ми е драго што Босна и Херцеговина и понатаму е таков силен партнер за УНОДЦ во сите овие области.“
Дописниците Катица Ѓуровиќ во Белград и Дражен Ремиковиќ во Сараево дадоа свој придонес за овој извештај.
Дали регионалните влади прават доволно за затворање на балканскиот правец на дрогата? 
Кажете ни ги вашите размислувања долу.
