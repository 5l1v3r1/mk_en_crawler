10/12/2012
Енди Дабилис за Southeast European Times во Атина -- 10.12.12
Додека Грција продолжува со чистката на нелегалните имигранти, премиерот Антонис Самарас предлага да се укине законот со кој им се дава државјанство на имигрантите, од кои голем дел се малолетници родени во Грција, кои учат во грчките училишта и говорат грчки јазик.
Во ситуација кога конзервативците на Нова демократија заостануваат зад главната опозициска Коалиција на радикалната левица (СИРИЗА), Самарас презема чекори за исполнување на ветувањата од пред изборите на 17-ти јуни, дека ќе се справи со сé поголемата база имигранти.
Критичарите на Самарас, меѓу кои и неговите коалициски партнери, социјалистите на ПАСОК и Демократската левица, се жалат дека овој потег е неправичен. 
Највисокиот суд на земјата преиспитува дали законот, одобрен во 2010 година, е уставен, но сé уште не донел одлука.
Законот беше усвоен од претходната администрација на ПАСОК и овозможува оние што се родени од родители-имигранти што легално живееле во Грција пет години, да добијат државјанство, под услов да учеле во грчко училиште најмалку шест години.
Според пописот од 2010 година во Грција имало 762.191 имигрант, иако Институтот за миграцска политика во Вашингтон објави дека аналитичарите сметаат оти има дури 1,3 милиони.
Дописот испратен од заменик-министерот за внатрешни работи, Хараламбос Атанасиу, на 30-ти ноември до државните агенции, со кој се издава наредба за суспендирање на процесуирањето на сите апликации за државјанство од страна на имигрантите и регистрацијата на нови државјани во општинските канцеларии, предизвика критики.
Алекс Сакелариу, истражувач во Универзитетот Пантеон во Атина и член на Грчката лига за човекови права, рече дека владата им ги одзема правата на имигрантите, вклучително и државјанството.
„Владата не може да побара такво нешто пред да се објави одлуката на судот, врз основа на шпекулација“, рече Сакелариу за SETimes, додавајќи дека Самарас „се обидува да го минимизира протекувањето на гласачите во Златна зора ... 
тој игра со една од своите последни карти, која се однесува на имигрантското прашање.“
Претставници на ПАСОК велат дека дописот е нелегален и „го поткопува партнерството во владата“.
Министерството за правда не одговори на барањето за коментар, иако министерот за правда, Антонис Рупакиотис, јавно се спротивстави на плановите за повлекување на законот, тврдејќи дека тоа ќе ја засили популарноста на Златна зора.
Ивет Јарвос, родена во Бруклин, а која многу години живее во Грција и стана единствената Афроамериканка која беше избрана во градското собрание на Атина, работеше на законот и рече дека била вознемирена од планот на владата.
„Тоа што тие ги негираат основните човекови права на легален статус и државјанство, буквално значи дека генерации ќе останат без остварлива иднина“, рече Јарвис за SETimes.
Антонис Клапсис, шеф за истражување во Институтот за демократија Констандинос Караманлис, изјави за SETimes дека иако се чини сурово тоа што за имигрантите е тешко да станат државјани, „ситуацијата излезе од контрола и понекогаш морате да преземете остри мерки“.
Нзех Олучукву (32) од Нигерија рече дека дошол во Грција пред три години барајќи работа и дека сé уште ја бара, натпреварувајќи се со скоро два милиони невработени Грци за време на уништувачка економска криза која предизвика гнев кон имигрантите.
„Имигрантите треба да имаат еднакви права, вклучително и да станат државјани, или тоа ќе биде загуба за Грција“, рече тој за SETimes.
