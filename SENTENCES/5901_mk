18/04/2011
Од Наташа Радиќ за Southeast European Times во Загреб -- 18/04/11
Кога судијата Алфонс Ори ја прочита пресудата во петокот (15-ти април) од Хаг, со која пензионираниот хрватски генерал Анте Готовина се осудува на 24 години затвор, стотици луѓе се собраа на плоштадот Јелачиќ во центарот на Загреб и почнаа да викаат.
Жените плачеа, како и старите мажи, кои ги ставија на своите палта ордените со обележјата на војската.
Атмосферата беше тажна, и набргу тагата се претвори во лутина.
„Знаете, Анте Готовина е за нас суперхерој.
Тој е херој над хероите.
А сега излегува дека тој е некој вид Хитлер, некој кој е одговорен за целото зло во светот“, рече Звонко Тигар, воен ветеран од Чаковец, кој беше доброволец на полициските сили од почетокот на Татковинската војна.
„Како можеа да го направат ова?
Тој ја ослободи Хрватска.
Тој се бореше за својата земја.
И сега изгледа како ние да сме тие што напаѓале, а не некои што се бранеле себеси“, рече за SETimes Марко Таркиќ, кој исто така чекаше да ги слушне пресудите на главниот плоштад.
Многу познати личности беа меѓу насобраниот народ, како што е фудбалскиот тренер Мирослав Чиро Блажевиќ, кој остана без зборови по пресудите.
Сцената беше многу емотивна:
хрватски знамиња се вееја на ветрот, луѓето пееја патриотски песни и носеа транспаренти на кои пишуваше „Не за ЕУ“ и „Господ да ги чува нашите генерали“.
„Ние сме адвокати и се надевавме дека судиите ќе го разгледаат правниот материјал и ќе го проценат случајот врз основа на доказите што беа дадени тука.
Очигледно згрешивме“, рече Лука Мишетиќ, главен адвокат на одбраната за Готовина, кој ги објави плановите за жалба.
Хрватскиот претседател Иво Јосиповиќ рече во изјава за јавноста дека бил шокиран кога дознал оти Готовина добил 24 години затвор и дека другиот обвинет генерал Младен Маркач добил 18 години.
Третиот обвинет, генерал Иван Чермак, беше ослободен од обвиненијата и пуштен.
Тој пристигна во Загреб рано во петокот, дочекан на аеродромот на премиерката Јадранка Косор.
Чермак рече дека ќе учествува во жалбениот процес и ќе направи сé што може за да докаже дека и другите двајца се невини.
Воените ветерани ги повикаа луѓето да одржат јавни протести.
Тие сметаат дека е неприфатливо тоа што пресудата фрла сенка врз Татковинската војна и дека Готовина и Маркач се сметаат за дел од криминална акција.
Владата, сите државни институции и политички партии велат дека пресудите мора да се обжалат.
