14/03/2011
(Кјодо, Дојче Веле, Еуопсервер, Еурактив, Euroalert.net, Dnevnik.bg, новинска агенција ФОКУС, Стандард - 14/03/11;
Дојче веле, РФЕ/РЛ, Софинска новинска агенција, Медиапул, Dnevnik.bg, Eмпортал - 13/03/11;
ВОА, ББС - 12/03/11;
Меѓународна агенција за атомска енергија -- 11/03/11 - 14/03/11)
Министрите за животна средина на ЕУ во понеделник (14-ти март) се очекува да разговараат околу можните последици за Европа, од нуклеарната криза во Јапонија, по минатонеделниот катастрофален земјотрес и цунамито.
Пред состанокот во Брисел, Меѓународната агенција за атомска енергија (ИАЕА) ја потврди втората експлозија во исто толку денови, во нуклеарната централа Фукушима Даичи, околу 250 километри североисточно од Токио.
Цитирајќи извори на јапонската Агенција за нуклеарна и индустриска безбедност, ИАЕА објави дека хидрогенската експлозија се случила рано во понеделникот во 3-тиот реактор на централата, при која биле повредени шест лица.
Еден ден откако земјотрес со јачина од 8,9 степени ја потресе Јапонија во петокот, предизвикувајќи цунами во висина од 10 метри, слична експлозија го потресе покривот на реакторот 1 на нуклеарката.
Додека јапонските експерти се тркаат со времето, за да спречат целосно топење на реакторите, загриженоста расте меѓу Европјаните за безбедноста на нуклеарните централи на Стариот континент.
Тие сè уште се сеќаваат на нуклеарната несреќа во Чернобил во 1986 година, како резултат на која се рашири радиоактивен облак над поголем дел од Европа.
Одговорноста за гарантирање на безбедноста на работењето на нуклеарните централи, лежи првенствено во 14-те земји на ЕУ што користат атомска енергија, софискиот весник Дневник ја цитираше изјавата на комесарот за енергија на ЕУ, Гунтер Отингер, за германското радио Дојчландфунк во понеделникот.
Нуклеарната криза во Јапонија, втора најголема по Чернобилската катастрофа, го промени светот, рече тој.
По големиот антинуклеарен митинг од саботата во Штудгард, каде што демонстрантите формираа човечки синџир долг 45 километри, германскиот комесар не сакаше да ја исклучи можноста од затворање на некои стари реактори во својата земја.
Во неделата австрискиот министер за животна средина, Николаус Берлакович, рече дека ќе го покрене прашањето за безбедноста на европските нуклеарни реактори на состанокот во понеделник во Брисел.
Тој, исто така, им рече на новинарите дека ќе побара овие објекти да бидат предмет на „стрес тест“, за проценка на нивната отпорност на земјотреси, како и „состојбата на нивниот разладен систем и затвореноста на реакторот“.
Бугарија има една активна нуклеарна централа во Козлодуј на реката Дунав и планира да изгради втора на околу 100 километри источно, кај Белене.
Експертите работат на смирување на стравувањата дека земјата може да се соочи со криза како онаа во Јапонија.
Додека постојната централа од 2.000 мегавати е сместена во активна сеизмичка зона, местото на идниот објект се смета дури и за поподложно на земјотреси.
Бугарските експерти, сепак, истакнуваат дека можното топење и хидрогенските експлозии во централата Фукушима Даичи не биле предизвикани од земјотресот во петокот, туку од цунамито што истиот го предизвика, објави Софиската новинска агенција.
Министерот за економија и енергија, Трајчо Трајков, им рече на новинарите изминатиот викенд дека централата Козлодуј е направена да издржи земјотреси со јачина до 7 степени на Рихтеровата скала, и дека онаа во Белене -- ако биде изградена -- ќе има ист капацитет на отпорност.
