05/01/2011
Од Јусуф Рамадановиќ за Southeast European Times во Сараевo – 05/01/11
Новата година донесе голем предизвик за БиХ. 
На 1-ви јануари земјата го презеде едномесечното, ротирачко претседавање со Советот за безбедност на ОН. 
Повеќето се согласуваат дека доаѓањето на ова место претставува најзначајно достигнување на надворешната политика на земјата од нејзината независност и го одразува нејзиниот зголемен меѓународен рејтинг.
Но, тековните политички немири и неформирањето влада може да ја попречат дипломатската агенда на земјата.
„Веќе една година сме во советот и ова е кулминација на нашите напори“, рече шефот на мисијата на ОН во БиХ, Иван Барбалиќ, за Дојче Веле. 
„Се подготвуваме за оваа задача веќе неколку месеци, и веруваме дека ќе ја извршиме според очекувањата. 
Јас генерално верувам дека ќе завршиме добра работа и дека јануари ќе помине без некој поголем стрес.“
Сепак, земјата ќе биде претставена на невообичаен начин на седниците на Советот, поради нејзиниот недостаток на сплотеност на државно ниво. 
Вообичаено државите се претставени од своите највисоки официјални претставници, но во случајот на БиХ, работата ќе ја врши нејзиниот постојан амбасадор во ОН.
„Ова е негативен политички преседан на БиХ“, рече министерот за надворешни работи во заминување, Свен Алкалај, во писмо до членовите на државното претседателство. 
Тоа „сигурно нема да помине незабележано од страна на другите членки на Советот за безбедност на ОН и бројни други членки на ОН кои ни ја дадоа довербата и гласовите“.
Различни медиуми шпекулираа дека ова кршење на вообичаената практика е причината за тоа што некои највисоки меѓународни претставници, вклучително и шефицата за надворешна политика на ОН, Кетрин Ештон, го откажаа своето присуство на тематската сесија овој месец на Советот за безбедност. 
Се очекува присуството на некои други, како генералниот секретар, Бан Ки-Мун.
Во текот на месецот, Советот се очекува да расправа за големите кризи, како што е потенцијалната поделба на Судан и ескалацијата на тензиите меѓу двете Кореи, меѓу другите теми.
Градењето на институциите и мирот ќе бидат меѓу главните теми што ќе бидат покренати на тематската сесија, според трипартитното претседателство на БиХ.
