20/05/2008
Во понеделникот (19-ти мај) канадскиот министер за надворешни работи Максим Берниер пристигна во посета на Загреб со цел да разговара за безбедносните прашања и ангажираноста на Хрватска во мисијата на НАТО во Авганистан.
„Канада целосно ја поддржува демократската преобразба на Хрватска.
Со постојаниот просперитет ќе се зголеми билатералната трговија и инвестициите“, рече Берниер.
Тој истакна дека неодамнешната покана на Хрватска за членство во НАТО и учеството на 200 хрватски трупи во Авганистан „ја покажуваат соработката“ помеѓу Канада и Хрватска.
Во понеделникот (19-ти мај) грчка делегација пристигна во посета на бугарскиот град Рудозем.
Заменик-градоначалникот Евелин Божов вели дека главна цел на посетата е да се заврши заедничкиот проект во областа на културниот туризам.
Посетата на делегацијата, предводена од претседателот на префектурата Драма-Кавала-Ксанти Константинос Тасис, ќе трае до среда.
Полициската соработка помеѓу Романија и Италија ќе биде засилена, рече на прес конференцијата одржана во саботата (17-ти мај) во Рамнику-Валчеа, град кој се наоѓа на северозапад од Букурешт, романскиот министер за внатрешни работи Кристијан Давид.
Тој рече дека наскоро ќе биде формирана заедничка група на романски и италијански претставници за разгледување на безбедносните мерки, предложени од страна на италијанската влада.
Во четвртокот (15-ти мај), Војко Волк, шефот на канцеларијата за врски на Република Словенија на УНМИК во Приштина, најави планови за отворање на словенечка амбасада во Приштина.
Волк, кој ќе биде вршител на должноста амбасадор, вети дека Словенија го поддржува Косово со цел да ги подобри билатералните односи.
Косовскиот претседател Фатмир Сејдиу и се заблагодари на Словенија за значајната помош.
Во четвртокот (15-ти мај), главниот обвинител на Хашкиот трибунал, Серж Брамерц, се сретна со српскиот обвинител за воени злосторства Владимир Вукичевиќ за време на регионалната конференција на обвинители одржана на хрватскиот остров Бриони.
Вукичевиќ и Брамерц разговарале за случаите што трибуналот и канцеларијата на хрватскиот јавен обвинител му ги доверија на Белград.
Во средата, Брамерц се сретна со претседателот на хрватскиот Совет за соработка со Хашкиот трибунал, Јадранка Косор и со министерот за правда Ана Ловрин.
ОН го поддржуваат процесот за решавање на кипарското прашање, рече новиот специјален претставник на ОН за овој остров, етиопискиот дипломат Таје Брук-Зерихоун, во четвртокот по неговот пристигнување во Никозија.
Тој се сретна со кипарскиот претседател Деметрис Кристофијас, кој го запозна со суштината на кипарското прашање.
Во тек се иницијативи за надминување на застојот на преговорите помеѓу Грчките и Турските Кипрани за поделениот остров.
(Разни извори 13/05/08-20/05/08)
