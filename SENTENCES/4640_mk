17/12/2008
(Лос Анџелес тајмс - 17/12/08;
AП, Ројтерс, АФП, ББС, НПР, американско Министерство за одбрана - 16/12/08;
NPR - 20/11/08)
Тројца државјани на Босна и Херцеговина (БиХ) во вторникот (16-ти декември) беа одведени дома, скоро четири недели откако судијата во Вашингтон нареди нивно ослободување од американскиот затвор во Заливот Гвантанамо, во Куба.
Тројцата -- Мустафа Аит Идир, Мохамед Нечла и Хаџи Будела -- се меѓу шестмината Алжирци, жители на БиХ, кои беа уапсени во октомври 2001 година под сомневање за вмешаност во заговор за кревање во воздух на Американската амбасада во Сараево.
Другите тројца беа:
Лакхдар Бумедиене, Сабер Лахмар и Белкачем Бенсајах.
Босанските власти ја предадоа групата во американски притвор во јануари 2002 година и осомничените беа префрлени во Заливот Гвантанамо.
Претходно оваа година, Алжирците и другите затвореници во затворот во Куба добија пресуда од американскиот Врховен суд со која се дозволува затворениците од Гвантанамо да ги обжалат своите затворски казни во цивилните судови.
Минатиот месец американскиот окружен судија Ричард Ј. Леон пресуди дека Идир, Нечла, Будела, Лахмар и Бумедиене треба да се ослободат, бидејќи нема доволно докази за нивната вмешаност во терористички активности.
„Потврдувајќи дека доказите можеле да се искористат како разузнавачки податоци ...
(судијата) заклучи дека власта не докажа во оваа хабеас корпус постапка дека овие затвореници биле непријателски борци, што е казниво со затвор според законот за вооружени конфликти“, се вели во соопштението на американскиот Стејт департмент од вторникот.
Во соопштението се објавува трансферот на тројцата затвореници во „нивнат држава на државјанство“, БиХ, без да се идентификуваат по име.
Лахмар и Бумедиене, кој мора, исто така, да биде ослободен според налогот на Леон, не беа пренесени во БиХ заедно со Идир, Нехла и Будела во вторникот.
Иако тие имаат престојувалиште во БиХ, наводно им е одземено државјанството.
„Околу 60 затвореници остануваат во Гвантанамо, за кои американската власт утврди дека може да бидат пренесени или ослободени“, соопшти Министерството за одбрана.
„Заминувањето на овие затвореници е предмет на разговори помеѓу САД и други земји.“
Во врска со Бенсајах, судијата Леон минатиот месец одлучи дека имало доволно докази како поткрепа на обвиненијата дека планирал да патува за Авганистан „за да го олесни патувањето на другите што ќе го сторат истото“, што беше доволно да се оквалификува како непријателски борец.
Затоа, тој останува во притвор.
Во времето на апсењата во БиХ, Бенсајах беше опишан како клучен играч во групата и, наводно, главен заменик на Осама бин Ладен во Европа.
Тој беше уапсен врз основа на надворешни разузнавачки извештаи, кои покажаа дека имал најмалку еден телефонски разговор со висок оперативец на Ал каеда.
Другите петмина Алжирци работеа за арапски агенции за помош во БиХ.
Во времето на нивното апсење, некои хуманитарни агенции во БиХ, наводно, одиграле улога во зајакнувањето на меѓународната терористичка мрежа.
„Натписи во врска со ова:
Humanitarian Agencies Under Scrutiny in Bosnia and Herzegovina“
Идир, Нехла и Будела во вторникот вечер пристигнаа на Сараевскиот аеродром со нередовен лет.
Тие им беа предадени на полициските власти во БиХ и беа ослободени неколку часа подоцна, откако поминаа процес на идентификација.
Имаше околу 250 затвореници сé уште се чуваат во Заливот Гвантанамо, според соопштението на Министерството за одбрана.
Од 2002 година околу 520 затвореници го напуштија затворот и беа пренесени во други земји, меѓу другото, во Албанија и Турција.
