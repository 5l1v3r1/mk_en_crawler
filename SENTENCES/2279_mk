08/11/2004
Од Зоран Николовски за Southeast European Times во Скопје – 08/11/04
Референдумот за блокирање на реформите во процесот на децентрализација на Македонија во неделата (7-ми ноември) не успеа поради слабиот одѕив на гласачите. 
Според првичните резултати што ги објави Државната изборна комисија, само 436.202 (26,24 отсто) од вкупно 1.709.536 граѓани со право на глас, излегоа на гласање. 
Требаше да гласаат околу 855.000 гласачи за референдумот да биде успешен.
Легислативата за децентрализација претставува последниот клучен елемент на Охридскиот мировен договор од 2001 година, со кој беше ставен крај на шестмесечниот конфликт во земјата помеѓу владините сили и етничките албански бунтовници кои бараа поголеми права за нивната заедница. 
Нејзиното спроведување претставува еден од политичките критериуми за членството на Македонија во НАТО и во ЕУ.
Усвоени од страна на македонскиот Парламент во август, реформите предвидуваат прецртување на општинските граници, со што ќе се намали бројот на општините од 123 на 84. 
Во 16 од овие области етничките Албанци - кои сочинуваат околу 25 отсто од населението во земјата - ќе станат најголемата политичка сила. 
Покрај тоа, во областите каде што има најмалку 20 отсто етничко албанско население, нивниот јазик ќе биде признаен како официјален јазик.
„Македонија денес испрати силна порака до Европската унија и НАТО дека народот на оваа земја го знае патот кој за иднината на земјата“, изјави во неделата министерот за одбрана, Владо Бучковски. 
„Денес немаше ниту победници ниту поразени. 
Македонија е пообединета од секогаш.“
Емира Мехмети, портпаролката на Демократската унија за интеграција (ДУИ), партија во владината коалиција, исто така ги поздрави резултатите.
„Народот покажа дека е подготвен да живее во мултиетничка држава, која ги промовира европските вредности и концепти“, рече Мехмети.
Стојан Андов, водачот на опозициската Либерална партија, која беше помеѓу поддржувачите на референдумот, го призна поразот, но побара од Владата да ги слуша сите оние што се спротивставија на новиот закон.
Меѓународните претставници, меѓу кои и британскиот министер за Европа, Денис МекШејн, ги пофали Македонците за тоа што избраа да продолжат со реформите.
„Раководството на Владата и одговорните македонски и албански водачи испратија јасен сигнал дека Македонија нема да го врати часовникот назад во минатите етнички тензии“, се вели во изјавата на МекШејн. 
„Топло ја поздравувам денешната одлука.“
