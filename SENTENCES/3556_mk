10/01/2007
Од Наташа Радиќ за Southeast European Times во Загреб – 10/01/07
Сега засега Хрватска нема да учествува во преговорите за слободно движење на стоката и капиталот на ЕУ. 
За време на процесот на проверка, експерите на ЕУ заклучија дека хрватските закони за имот не соодветствуваат на европските стандарди и мора да бидат изменети.
„Сé уште постојат голем број законски ограничувања“, се вели во извештајот на Европската комисија. 
„Граѓаните на земјите од ЕУ не ги уживаат неопходните права кои би им овозможиле да купат имот во Хрватска.“
Како туристичка дестинација во процвет, Хрватска е мошне привлечна како потенцијален пазар на имот за странците. 
Жителите на ЕУ се особено заинтересирани за купување летни куќи и станови долж брегот. 
Сепак, евроскептиците во земјата не се заинтересирани за отворање на пазарот на имот за странците, стравувајќи од итна распродажба.
Според сегашниот закон, странските државјани и претпријатијата кои сакаат да поседуваат имот во Хрватска мора да добијат согласност од Министерството за надворешни работи, која мора да биде потпишана и од официјалните претставници на Министерството за правда. 
Процесот може да потрае со години.
Во донесувањето на одлука за секоја апликација, Министерството за надворешни работи испитува дали постои реципроцитет помеѓу Хрватска и државата на апликантот во врска со прашањата на недвижностите. 
За државјаните од Италија, Германија и Австрија, процедурата е најбрза, со оглед на тоа што постои добро утврден реципроцитет. 
Односно, голем број хрватски државјани кои живеат во овие земји купиле имот таму.
Странските државјани и претпријатија не можат да стекнат сопственост на земјоделско и шумско земјиште во Хрватска. 
Ако предметот на купување е заштитен споменик на културата, истиот најпрво им се нуди на властите -- сојузните, регионалните и општинските. 
Само ако тие одбијат да го искористат своето приоритетно право за купување, истиот може да им се понуди на странски државјани и претпријатија.
Другите членови на ЕУ со значаен фокус на туризмот, исто така, се соочија со слични проблеми како и Хрватска за време на процесот на пристап. 
Таков пример е Малта, каде што на преговарачите им требаше седум години да ја завршат либерализацијата на пазарот на недвижности на земјата.
Хрватска треба да ја заврши либерализацијата на својот пазар до 2009 година, според претходните договори потпишани со ЕУ.
