29/12/2009
(Ројтерс, РТТЊус - 29/12/09;
ММФ, Вол стрит џрнал - 28/12/09)
Mакедонија е на вистински пат да го врати својот економски растеж следната година, објави ММФ во понеделникот (28-ми декември), изразувајќи пофалби до властите за преземањето мудри фискални и монетарни чекори во однос на светските превирања.
По очекуваните 1,3 отсто намалување оваа година се очекува да следи раст на БДП од 2 отсто во 2010 година, истакнува вашингтонската меѓународна финансиска институција во својот годишен преглед за македонската економија.
Maкедонија успеа да го ублажи влијанието на светските економски проблеми и нејзината криза беше скромна во споредба со другите земји на Балканот, велат извршните директори на Фондот, наведувајќи ја макроекономската политика на земјата како една од причините.
Побарувачката за извоз опадна и надворешното финансирање се намали кога светската криза ја погоди Македонија на крајот од 2008 година.
Како резултат на тоа, економијата на земјата доживеа големо забавување и резервите на странска валута на централната банка драстично се намалија.
Како одговор на тоа, владата ги намали планираните зголемувања на расходите и издаде еврообврзници во вредност од 175 милиони евра во јули, што помогна да се зголемат резервите и да се обезбеди доволно буџетско финансирање.
Народна банка на Македонија успеа да го забави растот на кредитите и да ги задржи под контрола загубите на резервите затегнувајќи ја банкарската ликвидност и барања за резерви и зголемувајќи ја стапката на својата политика од 7 на 9 отсто.
Мудрата фискална и монетарна политика и фиксирањето на девизниот курс спрема еврото добро ѝ дојде на Македонија, со оглед на тоа што ситуацијата во земјата се стабилизира и се зголеми довербата во втората половина на оваа година, заклучува ММФ.
Фондот, исто така, истакна дека нема значително отстапување на девизниот курс од реалниот ефективен девизен курс и го повика Скопје да спроведе структурни реформи, особено во секторот на јавната администрација и судството, да ја зголеми конкурентноста на земјата и да обезбеди повеќе странски директни инвестиции.
Но, ММФ предупреди и за некои проблеми.
„Големиот -- но сепак намален -- дефицит на тековната сметка во контекст на фиксираниот девизен курс е извор на ранливост и го ограничува просторот за маневри во политиката“, истакна Фондот.
„На краткорочен план, поддршката на растот со истовремено намалување на надворешната неурамнотеженост ќе остане клучен предизвик.“
Поздравувајќи го затегнувањето на монетарната политика во првата половина на 2009 година, извршните директори на ММФ изразија поддршка за неодамнешното намалување во стапката на политиката, со оглед на попогодните услови.
Но, тие, исто така, ги предупредија македонските власти дека плановите за олабавување на монетарната политика, не треба да се преземаат додека нема „јасни знаци за трајни поволни трендови во платниот биланс и меѓународните резерви“.
Директорите на ММФ, исто така, рекоа дека проекциите на властите за приходите за 2010 година може да се покажат во извесна мерка оптимистички, но ја поздравија нивната подготвеност да ги преземат неопходните чекори за исполнување на целта за дефицит од 2,5 отсто од БДП, предвидени во буџетот на земјата за следната година.
„Директорите беа охрабрени од нашироко здравите услови на банкарскиот систем и неговата мала зависност од надворешните финансирања“, вели фондот во својата изјава од понеделникот.
Одборот на ММФ, исто така, ги поздрави плановите за преземање чекори кон зајакнување на механизмите за одговор на кризи и усвојување закон кој ќе им овозможи да интервенираат во проблематичните банки без да бидат судски оспорувани.
