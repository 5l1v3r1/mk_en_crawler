30/06/2006
Tурскиот парламент го одобри националниот план за развој за периодот 2007-2013 година, со цел исполнување на стандардите на ЕУ.
Националниот доход по глава на жител се предвидува да се зголеми од 5.000 американски долари во 2005 година на 10.000 американски долари до 2013 година.
Планот, кој е подготвен и поднесен од страна на владата, исто така, утврдува стапка на раст од 7 отсто просечно годишно.
Буџетскиот дефицит на Грција забележа значителен пад од 41,2 отсто за период од една година, достигнувајќи 3,6 милијарди евра во периодот јануари-мај 2006 година.
Намалувањето се припишува на растот од 10,5 отсто за период од една година на вообичаените буџетски приходи -- над годишната цел од 10,3 отсто на владата --додека истовремено потрошувачката се зголеми за само 4,1 отсто, под утврдената цел од 6 отсто.
Првата фаза од проектот финансиран од НАТО за реконструкција и обновување на 30 мостови во Maкедонијa oфицијално започна на 28-ми јуни, објави министерот за транспорт и врски, Џемаил Мехази.
Околу 14 објекти и патишта ќе бидат поправени во третата фаза, а изведувач на градежните работи ќе биде турското претпријатие ЦЕСАС.
Петгодишниот проект ќе чини 35 милиони евра.
Aлбанскиот Привремен трговски договор со ЕУ ќе доведе до околу 214 милијарди евра загуба од приходите на државата, објави Министерството за финансии.
За да й помогне на Албанија во покривањето на буџетскиот дефицит, ЕУ се очекува да обезбеди финансиска помош за зајакнување на домашната економија, вели министерството.
Босанскиот производител на алуминиум „Алуминиј Мостар“ потпиша договор за заеднички заем во висина од 35 милиони евра од „Дајмлер Крајслер“, „Аутокампа“, „ВестЛБ“ и „Хермес“.
Инвестицијата, која ќе биде искористена за изградба на нов електролитен оддел, се очекува да го зголеми годишното производство на „Алуминиј Мостар“ за 9 отсто -- на вкупно 130.000 тони -- и да резултира со нови работни места.
Владата на Босна и Херцеговинa oтвори меѓународен тендер за инвеститори за изградба на четири хидроцентрали, три термоцентрали и еден рудник.
Вкупната вредност на проектот се проценува на 2,5 милијарди евра и треба да доведе до отворање на 50.000 нови работни места во ентитетот.
Заинтересираните кандидати треба да поднесат понуди до Министерството за енергија на Федерацијата на БиХ до 21-ви август.
(Разни извори – 23/06/06 – 30/06/06)
