15/12/2004
Од Душан Кошановиќ за Southeast European Times во Белград - 15/12/04
Несоработката на Белград со Меѓународниот кривичен трибунал за поранешна Југославија (МКТЈ) се заканува да ја дестабилизира државната заедница на Србија и Црна Гора, предупреди неодамна сојузниот претседател Светозар Маровиќ. 
Со неисполнувањето на обврските кон Хашкиот трибунал, рече тој, Србија, исто така, ги загрозува и изгледите на државната заедница за интеграција во ЕУ.
Несоработката „директно ја загрозува европската иднина на Србија и Црна Гора, како и стабилноста и опстојувањето на заедничката држава“, рече Маровиќ, обвинувајќи дека за ова се најмногу виновни некои „политички сили“ во Србија.
Шефот за безбедност на ЕУ, Хавиер Солана, кого Маровиќ го информираше за ситуацијата во Србија и Црна Гора, додаде дека активностите во некои министерства на српската Влада го блокираат напредокот. 
Тој предупреди дека прашањето на соработката ја доведува во прашање веројатноста за подготвување на физибилити студија за евентуалниот пристап на Србија и Црна Гора во ЕУ.
На 10-ти декември Советот за европска интеграција на Србија и Црна Гора се состана со цел да се обиде да направи важен чекор. 
На состанокот присустуваа Маровиќ и сојузниот министер за надворешни работи, Вук Драшковиќ, заедно со српскиот и црногорскиот претседател, премиерите и други високи политички фигури.
Според српскиот заменик-премиер Мирољуб Лабус, Советот се согласил дека на генералите што ги бара МКТЈ треба да им се даде краен рок за предавање, кој ќе се мери во недели, а не во месеци. 
Нарекувајќи го состанокот мошне успешен, Лабус рече дека атмосферата за време на тричасовните разговори покажала смирување на тензиите помеѓу Белград и Подгорица.
За време на посетата на Брисел во вторникот (14-ти декември) Маровиќ го увери Солана дека двете републики знаат дека мора да покажат целосна посветеност на исполнувањето на нивните меѓународни обврски пред март 2005 година - краен рок за добивање на позитивен одговор од ЕУ во врска со физибилити студијата. 
Запрашан од новинарите дали тоа значи дека Србија ветила дека ќе ги уапси обвинетите од страна на МКТЈ, Маровиќ рече дека властите дале „цврсти гаранции“ дека обврските ќе бидат исполнети.
Сепак, српскиот премиер Воислав Коштуница досега се залагаше само за доброволно предавање на обвинетите и е нејасно што ќе се случи ако обвинетите не се предадат. 
Јован Симиќ, советник на српскиот претседател Борис Тадиќ, изрази сомневање дека обвинетите ќе се предадат набргу - особено генералите Сретен Лукиќ и Небојша Павковиќ, кои имаат сериозни здравствени проблеми. 
Тадиќ, пак, постојано истакнува дека соработката со МКТЈ претставува предуслов за политичката стабилност во Србија, опишувајќи го неостварувањето на истата како „национално предавство“.
Драшковиќ предупреди дека вратата за членство во ЕУ и во НАТО ќе остане затворена сé додека обвинетите не бидат екстрадирани во Хашкиот трибунал. 
Ако ги исполни своите обврски, рече тој, Србија наскоро ќе има добри шанси за пристапување кон програмата Партнерство за мир.
Покрај тоа, прашањето на обвинетите за воени злосторства, исто така, ја спречува Србија да го заземе вистинското место помеѓу европските нации, рече Драшковиќ. 
„Европа нé сака во својот состав и нашиот народ заслужува да пристапи во ЕУ и да ја избегне судбината да биде црна дупка. 
Европа нé чека, но тоа чекање има свои граници.“
