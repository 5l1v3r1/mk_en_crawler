25/02/2013
Дражен Ремиковиќ и Ивана Јовановиќ за Southeast European Times во Сараево и Белград -- 25.02.13
Во извештајот на Трансперенси интернешнал Велика Британија се оценува дека глобалната сума на корупцијата во одбранбениот сектор е најмалку 20 милијарди американски долари годишно -- сума што е еднаква на вкупната сума што ја одвои Г8 во 2009 година за борба против гладот во светот.
„Индексот на корупција во одбранбениот сектор“ на Трансперенси интернешнал ги рангира Босна и Херцеговина (БиХ), заедно со Србија и 56 други држави, во групата Д. Групата се опишува како група на држави со „висок степен на корупција во одбранбениот сектор“.
„ТИ ги повикува владите да го направат овој традиционално таинствен сектор, кој вклучува големи јавни договори, да биде поотворен.
Одбранбените власти треба да го зголемат пристапот на граѓаните до информации во врска со буџетите и набавките во одбраната.
Законодавците треба да имаат силни контроли и надзор на секторот, да имаат моќ и пристап за кратење на корупцијата“, рече заSETimesМариа Џили, портпаролка на Трансперенси интереншнал Велика Британија.
Mилан Мијалковски, професор на српскиот Факултет за безбедност, вели дека најважен и најефикасен начин за борба против корупцијата во безбедносниот сектор е постоењето на добра законска рамка, внатрешна и надворешна контрола и координација меѓу двете.
„Телата што треба да ја контролираат корупцијата во безбедносниот сектор се одборите во парламентот и луѓето кои седат таму мора да имаат одлично познавање на корупцијата, што не е секогаш случај со пратениците.
...
Формирањето експертски тела, кои ќе им помагаат, може да биде соодветно решение“, рече Мијалковски заSETimes.
Тој додава дека Белград покажува силна волја за искоренување на корупцијата, како што покажа новиот процес во врска со регулативата на јавните набавки.
„Обврска на Министерството за одбрана е да покаже нулта толеранција за секој обид за корупција и организиран криминал.
Ние се трудиме да воспоставиме законски систем за планираните активности.
Значаен придонес за овие напори е усвојувањето на новиот Закон за јавните набавки [во декември 2012 година]“, се вели во изјавата на министерството заSETimes.
Од јуни до ноември 2012 година Министерството за одбрана, во соработка со експертскиот тим на Меѓународниот секретаријат на НАТО, изврши проценка на интегритетот на министерството.
Експертите на НАТО остварија 21 состанок со српското Министерство за одбрана и вооружените сили, како и со голем број владини тела надвор од одбраната, на кои дискутираа за борбата против корупцијата во безбедносниот сектор.
„Учествуваме во приспособени програми на НАТО за градење интегритет во Источна Европа и ќе работиме со други релевантни меѓународни организации, како што се ОБСЕ и УНДП“, се вели во изјавата на министерството.
БиХ, исто така, вложува значителни напори за исполнување на меѓународните обврски во поглед на контролите на оружјето, иако бројните скандали со извоз на нелегално оружје ги одразуваат недостатоците во практиката.
Борислав Бојиќ, член на Парламентарната комисија за одбрана и безбедност на БиХ, вели дека оваа студија покажува оти надлежните институции не си ја вршат својата работа и дека корупцијата во секторот станува сè поголем проблем.
„За жал, корупцијата во БиХ станува правило на однесување.
Кого и да прашате денес, ќе каже дека сите политичари во БиХ се корумпирани.
Што ни треба за таа борба?
Силна политичка волја.
Таа волја може да дојде само од нас, политичарите.
Србија и Хрватска ја започнаа таа борба.
И добро прават.
Ако не се бориме, ќе ја изгубиме довербата на меѓународните институции, и што е уште полошо, довербата на граѓаните на нашата сопствена држава“, рече Бојиќ заSETimes.
Властите признаваат дека корупцијата е присутна во одбранбениот сектор, но истакнуваат дека прават сè што можат да го решат проблемот.
„Не можеме да ја негираме корупцијата.
Но, се обидуваме да ставиме крај на истата со сите можни средства.
Корупцијата го изобличи имиџот на министерството и ние ќе се обидеме да ја искорениме ...
за БиХ да има Министерство за одбрана какво што заслужува“, рече заSETimesМирко Околиќ, заменик-министер за одбрана.
Претходно овој месец, Државната агенција за истраги и заштита на БиХ ја заврши својата истрага против деветмина членови на вооружените сили на БиХ за неправилности во процесот на уништување на оружјето и воената опрема.
„Поднесени се единаесет обвиненија против одговорните во овие случаи и истите се доставени до обвинителството“, рече Жељка Кујунџија, портпаролка на агенцијата.
