27/01/2009
Од Марина Стојановска за Southeast European Times во Скопје -- 27/01/09
Македонија почна да го користи системот за заштита на храната Анализа на опасностите и контрола на критичните точки HACCP, почнувајќи од 1-ви јануари.
Со овој чин, сите продавници за храна, ресторани и производители на храна мора да ги почитуваат безбедносните регулативи кои ја уредуваат продажбата, услугите и подготвувањето на храната.
Покрај заштитата на македонските потрошувачи од болести, HACCP може да помогне извозот на храна од земјата да стане попривлечен за регионалните и светските пазари.
Продавниците, рестораните и производителите на храна ќе добијат обука за новиот систем оваа зима и пролет.
Почнувајќи од 1-ви март, оние кои нема да ги почитуваат правилата на HACCP ќе се соочат со строги парични казни.
„Знаеме дека ова е тежок процес, кој во првата фаза може да предизвика проблеми, но примената на овој систем е за граѓаните и нивната безбедност кога купуваат и консумираат храна“, рече министерот за здравство Бујар Османи.
„До 1-ви мај инспекторите може да издаваат само предупредувања, забелешки и насоки за примена на системот HACCР.
Потоа ќе следат казни за прекршителите.“
Според менаџерот на Секторот за производство и продажба на Дирекцијата за храна, Божин Петровски, најголемиот проблем во примената на системот HACCP се очекува во рестораните.
„Тие прават најразлични јадења кои имаат различни услови за приготвување и чување, така што очекуваме најголеми тешкотии да има во адаптирањето [на рестораните]“, рече Петровски.
Според овој систем, бизнисите мора да ги идентификуваат сите безбедосни ризици за производот.
Тие мора да ги утврдат критичните контролни точки -- односно, фазите што можат да се контролираат во текот на животниот циклус на производот -- и да создадат систем на тестови, како и корективен акционен план и процедури на проверка.
Тие мора да ги документираат сите процеси.
Министерството за здравство дефинираше три категории претпријатија кои мора да го почитуваат системот HACCP:
индустриските производители на храна, рестораните и продавниците на храна.
Според Дирекцијата за храна, само 5 отсто од претпријатијата во Македонија го спровеле системот HACCP досега.
Почнувајќи од мај, максималната парична казна за непочитување на истиот ќе биде 5.000 евра за правни лица, 3.000 евра за одговорните лица во објектот и затворање на објектот шест месеци до две години.
