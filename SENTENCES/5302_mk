23/07/2010
Од Линда Карадаку за Southeast European Times во Приштина -- 23/07/10
Улиците на Приштина беа скоро празни во четвртокот попладне (22-ри јули), а луѓето се тискаа во кафулињата да го гледаат Хисаши Овада, судијата кој претседава со Меѓународниот суд на правдата (МСП), како ја објавува неговата пресуда за законитоста на косовската декларација за независност.
„Судот смета дека општото меѓународно право не содржи применлива забрана за декларациите за независност“, прочита Овада. 
„Според тоа, судот заклучи дека декларацијата за независност од 17-ти февруари 2008 година не го прекрши општото меѓународно право.“
Неговите зборови поттикнаа прослави кои потсетија на Денот на независноста во 2008 година. 
Во Приштина луѓето се возеа наоколу со знамињата на Косово, САД, Албанија и ЕУ, кои излегуваа од прозорците.
Ландрит Кусари, возач, ја остави работата накратко за да гледа. 
„Не очекував да биде поинаква; Сега се чувствувам многу посигурно“, изјави тој за SETimes.
Сопственикот на продавница Џемајл Рашити, стоеше пред хотелот Гранд, симбол на комунистичката ера, велејќи дека сега е време да се концентрира на изградбата на младата држава.
„Сега, по независноста, треба да ја направиме државата како што треба“, рече тој.
Според универзитетскиот професор Кујтим Кервеши, специјалист за меѓународно право и прашања на ЕУ, советничкото мислење на судот „има голема важност за отворањето на перспективата на Косово кон идната интеграција, која може да се постигне само со повеќе признавања“.
Бесим Абази, новинар и професор во Приштина, рече дека политичките водачи го користат интензитетот за да ги зајакнат напорите на Косово за влегување во важни меѓународни групи и агенции.
„Има ,интензитет’ и за српското политичко раководство, кое треба да се ориентира кон евроатланската интеграција и отворањето нов период на помирување со Косово“, изјави тој за SETimes.
„Нашите очи треба да се фокусираат на северно Косово [каде што доминира српското население]“, додаде тој, истакнувајќи дека ќе има нови разговори меѓу Приштина и Белград.
Друг професор, Улпијана Лама, рече дека сесијата на МСП го докажа уште еднаш sui generis карактерот на косовскиот случај.
„Ова е јасен пораз за владата на Србија и знак дека таа треба да го промени својот правец. 
Една работа е сигурна: целта да добие 30 до 40 нови признавања во следните два месеци е остварлива. 
Косово ја консолидира својата позиција на меѓународната сцена“, рече Лама.
Косовските водачи, пак, го поздравија, како што го нарекоа, „благословениот ден“ за земјата и нејзиниот народ.
Претседателот Фатмир Сејдиу рече дека пресудата „ги елиминира сите дилеми што земјите кои не го признаа Косово може да ги имаат“.
Премиерот Хашим Тачи ја доби веста во Соединетите Држави, каде што се состана со заменик-претседателот Џо Бајден. 
Тачи рече дека пресудата го потврдува законското право на Косово на државност.
„Косово функционира денес и ќе продолжи да функционира како држава бидејќи го има благословот на меѓународното право, кој беше потврден“, рече тој.
