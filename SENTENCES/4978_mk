21/10/2009
Од Марина Стојановска за Southeast European Times во Скопје -- 21/10/09
Одлуката на водачите во Косово и Македонија за решавање на нивните преостанати погранични прашања и воспоставување официјални дипломатски врски доби меѓународни пофалби како поттик за регионалната стабилност. 
Сепак, не се сите среќни со договорите.
Maкедонските опозициски партии се изјаснија против новоодбележаната погранична линија, додека жителите на некои етнички албански села кои се наоѓаат долж границата, се лути.
Во вторникот, селаните во Дебелде -- на косовската страна -- одржаа протести, жалејќи се дека дел од нивното земјиште сé уште останува во границите на Македонија според овој договор. 
Тие ги преместија неодамна поставените гранични камења и извикуваа слогани обвинувајќи ги косовските водачи дека не успеале да ги одбранат нивните интереси.
Во Македонија, пак, Социјалдемократскиот сојуз на Македонија (СДСМ) и Либералдемократската партија (ЛДП) ја обвинија владата дека го поткопува пограничниот договор од 2001 година кој го потпишаа починатиот македонски претседател Борис Трајковски и тогашниот српски шеф на државата, Воислав Коштуница. 
Договорот ѝ претходеше на косовската декларација за независност од Србија.
Опозициските пратеници тврдат дека владата отстапила преголема површина од македонската територија, повеќе од дозволеното со закон.
„Очигледно е дека границата е значително изменета“, рече заменик-претседателот на ЛДП Андреј Жерновски.
Приговори има и во врска со процедурата. 
ЛДП вели дека ваквите измени бараат одобрение од две третини од парламентот, како и дека треба да се одржи референдум на граѓаните. 
Наместо тоа, договорот беше поддржан од 72 члена на парламентот од 120 места. 
Опозицијата се заканува дека ќе покрене тужба пред македонскиот Уставен суд.
Според водачот на СДСМ, Бранко Црвенковски, договорот претставува „јасно кршење на уставот и владеењето на правото“.
„Дадени се 300 метри, што е повеќе од дозволените 150 метри“, рече Црвенковски. 
„Со овој договор, Косово доби 130 хектари, додека Македонија доби 140 од Косово. 
Не се работи за демаркација, туку за размена на територии.“
Премиерот Никола Груевски ги отфрли ваквите обвинувања. 
„Никогаш и по ниедна цена нема да потпишам нешто со што би изгубиле дури и еден единствен милиметар“, рече тој. 
„Ние ќе станеме прва земја од поранешна Југославија на која целата граница и е цврсто признаена. 
По ова, ниту едно погранично прашање нема да остане отворено.“
Американскиот амбасадор во Македонија, Филип Рикер, шведскиот амбасадор, Ларс Фреден, и претставникот на ЕУ, Ерван Фуере, ги пофалија Приштина и Скопје за преземањето позитивни чекори напред.
Договорот за границата покажува „голема одговорност, водство и мудрост“, рече Рикер.
Во вторникот косовскиот претседател Фатмир Сејдиу рече дека неговата земја ќе воспостави дипломатска мисија во Скопје на амбасадорско ниво. 
Соопштението за ова дојде во официјален декрет, издаден по консултациите со премиерот Хашим Тачи.
