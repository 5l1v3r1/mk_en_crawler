31/08/2005
ХАГ, Холандија -- Апелациониот совет на ОН во вторникот (30-ти август) ја потврди седумгодишната затворска казна за поранешниот југословенски началник на морнарицата, вицеадмиралот Миодраг Јокиќ, за бомбардирањето на Дубровник во декември 1991 година. 
Судиите ја отфрлија жалбата поднесена од страна на одбраната на Јокиќ. 
Во бомбардирањето на Дубровник од страна на поранешната Југословенска армија под команда на Јокиќ и други загинаа најмалку 43 лица и беше многу оштетен историскиот стар дел од градот.
Исто така во вторникот, хашките обвинители побараа казна во траење од 15 до 20 години за тројцата поранешни припадници на сега веќе распуштената Ослободителна војска на Косово. 
Фатмир Лимај, Харадин Бала и Исак Муслиу се обвинети во врска со злосторствата во логорот Лопушник во источно Косово, во периодот од мај до јули 1998 година.
Во друг случај, обвинителите побараа 10 годишна затворска казна за поранешниот бошњачки заменик-командант Сефер Халиловиќ. 
Тој е обвинет за воени злостортва против хрватските цивили во долината Неретва во БиХ во 1993 година. 
(веб-страница на МКТЈ, Танјуг, РТРС - 30/08/05)
