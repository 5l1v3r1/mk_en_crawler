04/04/2012
Анес Алиќ за Southeast European Times во Сараевo -- 04.04.12
Босна и Херцеговина (БиХ) е рангирана меѓу најопасните земји во светот во поглед на нагазните мини, според Босанскиот центар за дејствување против мините (БХМАЦ).
Ситуацијата претставува долготраен проблем кој и понатаму ја попречува безбедноста и економскиот развој.
На средината од март, двајца мажи загинаа во близина на северниот град Лукавац во минско поле со мини поставени пред две децении.
Жртвите, Вахидин Хрусиќ и Мерсид Мемишевиќ, двајцата во своите 20-ти години, од село во близина на Сребреница, влегле во одбележано минско поле, барајќи дрвја за продажба за да ги помогнат своите семејства.
Според локалните власти, двајцата влегле во минско поле во област која била расчистена минатата година, но како што се движеле низ полето, ги игнорирале знаците кои означувале контаминирана област.
„Овие смртни случаи, и многу други, се поврзани со цивили кои ги игнорираат нашите предупредувања за постоење мински полиња.
Седумнаесет години по војната, луѓето се движат многу послободно“, рече Светлана Лулеџија, портпаролка на Босанскиот центар за дејствување против мините (БХМАЦ), државно тело формирано по војната, кое го сочинуваат воен и разузнавачки персонал од сите три страни.
„Но, вистината е дека луѓето намерно ги ризикуваат своите животи за да обезбедат приходи за своите семејства“, рече Лулеџија за SETimes.
Од крајот на војната, има скоро 600 смртни случаи поврзани со мини и 1.700 повреди поврзани со мини во БиХ.
Од нив, 94 се луѓе што работеле на отстранување на мините, но повеќето жртви се цивили, првенствено земјоделци и бегалци што се враќаат во руралните области.
Босанските власти проценуваат дека имало повеќе од 4.200 квадратни километри мински полиња за време на војната -- 8,2 отсто од вкупната територија на земјата.
По интензивните напори за отстранување на мините, остануваат околу 220.000 мини и други неексплодирани направи, што покриваат 3,5 отсто од територијата на земјата, рече БХМАЦ.
Грубата проценка на центарот покажува дека 900.000 Босанци живеат на земја што содржи мини во повеќе од 1.600 општини.
Во 1997 година Сефко Рамиќ беше еден од првите повратници во руралните области околу Сребреница.
Иако неговата куќа не била директно во првите редови, градбата беше скоро уништена.
Додека ги расчистувал рушевините внатре, Рамиќ активирал рачна граната поставена под кревет.
„Претпоставувам дека гранатата била поставена од страна на армијата на босанските Срби.
Јас бев само малку повреден.
Моите соседи -- кои се вратија подоцна -- ми рекоа дека и тие нашле мини и експлозиви во нивните куќи и дворови“, рече Рамиќ за SETimes.
Иако првичните проценки се дека повоена БиХ имала скоро 20.000 одделни мински полиња, експертите за расчистување мини велат дека, најверојатно, тоа е само половина од вистинскиот број.
Од тоа, рече Лулеџија, најмалку 40 отсто се наоѓаат во области каде што немаше директен вооружен конфликт.
„Отстранувачите на мини најдоа мини поставени во и околу масовните гробници, во дрвјата, бунарите, амбарите […] некои, исто така, го заштитуваат својот имот поставувајќи мини околу своите куќи“, објаснува Лулеџија.
Во 2009 година босанските власти усвоија стратегија за расчистување на мините во земјата до 2019 година.
Но, поради недостатокот на финансиски средства, крајниот рок е одложен до 2024 година.
На БХМАЦ му се потребни 40 милиони евра годишно за неговото работење.
Голем дел од парите доаѓа од донатори, првенствено од владите на САД, Јапонија, Австрија, Германија, Норвешка и Шведска.
Со помошта на БХМАЦ, неколку меѓународни агенции ги тестираат новите технологии за лоцирање мински полиња, користејќи ресурси од просторот.
Еден од овие проекти, финансиран од Европската просторна агенција, вклучува употреба на беспилотни летала за добивање термални слики со висока резолуција за сомнителни мински полиња.
Ако проектот биде успешен, тоа ќе биде историско откритие во чистењето на мините.
„Иако овие проекти се скапи, на крајот ќе го направат барањето мини многу поевтино и ќе го сведат ризикот на минимум“, рече Лулеџија.
БиХ не е единствената земја со мини што остана од конфликтите во поранешна Југославија.
Нагазните мини во Хрватска убија 500, и повредија 1.500 други луѓе од крајот на војната.
Хрватска сé уште има околу 850 квадратни километри сомнителни мински полиња што чекаат да бидат исчистени -- напори што може да потраат уште 50 години со сегашното темпо.
Според Хрватскиот центар за дејствување против мините, 102 градови и општини се погодени од мини.
Од тоа, скоро 30 отсто се во земјоделски области, долж првите борбени линии во времето на војната.
Во Косово, проблемот не се минските полиња, туку она што остана по употребата на кластер муницијата од страна на српските вооружени сили во периодот 1998-1999 година и од НАТО во 1999 година.
Силите на НАТО испуштија 1.392 бомби, кои содржеа 295.700 кластер под-муниција.
Околу 20 отсто од оваа муниција не експлодираше.
Иако ОН и косовските власти тврдат дека поголем дел од мините се расчистени до 2002 година, меѓународните агенции што работат на отстранувањето на мините таму велат дека најмалку 150 локации остануваат контаминирани.
