24/11/2011
Бојана Миловановиќ за Southeast European Times во Белград -- 24.11.11
Бројот на граѓаните во Србија е намален за 377.000 -- или 5 отсто од вкупното население -- во текот на изминатите девет години, според официјалните резултати од пописот спроведен меѓу 1-ви и 20-ти октомври.
Директорот на српското Биро за статистика, Драган Вукмировиќ, ги претстави овие податоци на прес-конференцијата на 15-ти ноември.
Според последните податоци, бројот на граѓаните на Србија сега изнесува 7,1 милион, за разлика од 7,5 милиони регистрирани на пописот во 2002 година.
„Намалувањето на населението првенствено се случи поради тоа што стапката на морталитет е повисока од стапката на наталитет, но исто така и поради тоа што Албанците во јужна Србија го бојкотираа пописот“, рече Вукмировиќ.
Според него, регионот на Белград е единствениот во земјата каде што има пораст на бројот на граѓаните -- за околу 63.000.
Во 85 отсто од српските општини, бројот на граѓаните е намален за 10 отсто или повеќе.
Општина Црна трава е најпогодена -- нејзиното население е намалено за 35,2 отсто од 2002 година.
Зголемување на бројот на граѓаните е регистрирано во 22 општини, додека во 146 општини населението се намали.
Бројот на населени места без жители, во споредба со пописот во 2002 година, скокна од седум на девет.
Бројот на населени места со помалку од 100 жители е намалено од 707 на 975.
Вкупниот број на српски граѓани што живеат во странство е нешто повеќе од 294.000.
Српскиот претседател Борис Тадиќ изрази загриженост поради овие резултати.
„Мора да направиме многу повеќе за да го промениме системот на вредности и да ја развиеме подготвеноста да се има деца.
Ако имаме 200.000 или 300.000 граѓани помалку на секои десет години, ние ќе немаме со што да го развиваме нашето општество и никој на кому ќе му го оставиме тоа општество“, изјави Тадиќ за медиумите.
Тој истакна дека актуелната економска криза, веројатно, била фактор во одлуките на луѓето дали да имаат деца, но тој ги повика да не гледаат во минатото -- туку во иднината.
„Тоа е глобален проблем, но ние мораме да се справиме со истиот.
Некои земји се справија, како што е Франција, но Србија е една од земјите што не го решиле тој проблем.
Ова можеби е аларм за целиот регион“, рече Тадиќ.
Советникот на Министерството за труд и социјална политика, Љубомир Пејаковиќ, изјави за SETimes дека податоците се многу загрижувачки и бараат одговор од државата.
Тој посочи дека еднократната финансиска сума што им се дава на родителите по раѓањето на нивното дете не е доволна за да се зголеми стапката на наталитет.
„Неопходни се долготрајни мерки и создавање севкупно подобра средина за родителството.
На граѓаните им требаат сигурност, соодветна здравствена заштита и најевтино можно образование“, рече Пејаковиќ.
Тој ја истакна сиромаштијата како една од причините за намалениот наталитет во Србија, и истакна дека повеќе од 140.000 деца живеат во сиромашни семејства.
„Ако сакаме добра популациона политика, не смееме да дозволиме таква појава“, рече советникот.
Љиљана Новановиќ (34), нема деца, и смета дека Србија е тешко место за да се планира нешто, а посебно семејство.
„Најлошо е тоа што никогаш не е вистинското време.
Секогаш го чекаме совршениот момент во нашиот живот -- стан, редовна работа“, рече Новаковиќ за SETimes.
Сепак, таа рече дека смета оти ниту чекањето совршена финансиска ситуација за да се има деца не е совршено решение.
„Можеби за сите нас, добра порака би можела да биде дека ако имаме доволно пари за нас двајцата, тогаш ќе има доволно и за бебето“, рече таа.
Министерката за млади и спорт, Снежана Самарџиќ-Марковиќ, изјави за SETimes дека резултатите од пописот се разочарувачки.
„Нема поента да се жали за резултатите.
Јасните пораки треба да бидат да им се даде на сите еднаква шанса“, рече министерката.
Според неа, сé поголем број млади луѓе ги напуштаат своите родни градови и села, па дури и одат во странство во потрага по подобар живот.
Нејзиното министерство, продолжи таа, „во текот на изминатите три години обезбеди школарини за преку 6.500 талентирани млади луѓе, со цел тие да се задржат во земјата, по матурирањето“.
Игор Миладиновиќ (35) е белградски економист со 5-годишно и 7-годишно дете.
Тој рече дека успеал да обезбеди сé што му е потребно на неговото семејство, но дека е многу тешко.
„Сфаќам зошто младите парови во Србија помислуваат двапати пред да имаат деца.
Многу е тешко за еден родител да му каже на своето дете дека нема доволно пари да му купи некоја нова играчка што ја сака толку многу“, рече Миладиновиќ за SETimes.
