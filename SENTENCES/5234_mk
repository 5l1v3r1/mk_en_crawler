01/12/2009
(Eурактив, Еуопсервер, Софија ечo - 01/12/09;
AФП, ДПА, АКИ, Јуропиан војс, ЕУ, Бета, Б92, МИА - 30/11/09)
Граѓаните на Македонија, Црна Гора и Србија ќе можат да патуваат во повеќето земји во Европа без визи, почнувајќи од 19-ти декември, одлучија министрите за внатрешни работи на ЕУ за време на состанокот во Брисел во понеделникот (30-ти ноември).
Поздравувајќи го овој чекор, претставниците на ЕУ рекоа дека истиот претставува значаен чекор напред во напорите на трите земји за европска интеграција.
„Денешната одлука ја одразува јасната европска перспектива на земјите од Западен Балкан и е резултат на напорната работа на земјите кои сакаат да ги исполнат условите потребни за визната либерализација“, рече комесарот за проширување на ЕУ, Оли Рен, во понеделникот.
Со поедноставувањето на подвижноста за македонските, црногорските и српските граѓани, блокот од 27 земји ќе „ги поттикне договорите помеѓу Унијата и овие земји и ќе отвори нова ера во нашата соработка“, рече заменик-претседателот на Европската комисија (ЕК) Жак Баро.
Шведскиот министер за миграции и азил, Тобиас Билстром, чија земја моментно претседава со ЕУ и кој претседаваше со состанокот од понеделникот, рече дека се работи за „историска“ одлука.
Македонските, црногорските и српските граѓани кои сакаат да го прослават Божиќ со своите пријатели и роднини што живеат во областа на Шенген ќе можат да го сторат тоа сега без визи, истакна тој.
Ним ќе им требаат само биометрички пасоши, за да патуваат во која било од 28-те земји во областа на Шенген -- сите земји-членки на ЕУ, освен Велика Британија и Ирска, плус земјите што не се членки на ЕУ, Исланд, Норвешка и Швајцарија.
Нивниот престој не смее да трае подолго од 90 дена во период од шест месеци, зашто во спротивно ќе им биде потребна виза.
Оние што планираат да работат за време на кусиот престој, исто така, ќе мора да обезбедат визи и работни дозволи.
Одлуката од понеделникот не важи за жителите на Косово, дури и ако имаат српски биометрички пасоши, бидејќи нивната земја сé уште не е признаена од сите членки на ЕУ и не е вклучена во дијалогот за визната либерализација што ЕК го отвори со земјите од Западен Балкан минатата година.
„Ова претставува практичен и јасен чекор напред кон европската интеграција“, рече српскиот претседател Борис Тадиќ на заедничката прес-конференција со Баро и Рен во Брисел.
„Укинувањето на визите не е дел од преговорите за членство во ЕУ, но не може да има членство во ЕУ без визна либерализација.“
Поздравувајќи ја веста како потврда на напорите на Скопје за исполнување на условите за визната либерализација, македонскиот премиер Никола Груевски рече дека неговата земја има „причина да слави и овој ден сигурно ќе биде запишан во македонската историја.
