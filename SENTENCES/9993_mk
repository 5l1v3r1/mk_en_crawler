05/01/2013
Анес Алиќ за Southeast European Times во Сараево -- 05.01.13
Босна и Херцеговина (БиХ) сé повеќе ја зголемува поддршката за научните истражувања во обид за подобрување на својот лош рејтинг во студијата на Светска банка.
Светска банка ја рангираше БиХ на 113-тото место од 114 земји во студијата за националната финансиска поддршка на научните истражувања и напредок. 
Скоро сите финансиски средства доаѓаат од странство, привлекувајќи ги младите интелектуалци да емигрираат. 
Само Гамбија се рангираше подолу, на 114-тото место.
Дамир Маријановиќ, министер за образование, наука и млади на сараевскиот кантон и поранешен шеф на лабораторијата за форензичка генетика на ФБиХ, изјави за SETimes дека владата има за цел да го премости јазот во соработката меѓу истражувањата и индустријата.
„Нема соработка меѓу истражувачите и индустријата, а истражувачките институции имаат недоволна инфраструктура. 
Главниот проблем е дека научните институции зависат од буџетските средства и климата е дека е поважно да се има добри политички врски, наместо добра научна позадина“, рече тој.
Владата на БиХ формираше национален совет за наука изминатата година и објави 10-годишен план за развој на науката.
Планот предвидува скоро половина од средствата одвоени од буџетот да бидат доделени за природните и техничките науки, 30 отсто за медицинските и биомедицинските науки и 20 отсто за општествените и хуманистичките науки.
Mоментно буџетските средства на БиХ се доделуваат за покривање на трошоците на докторските дисертации, што предизвика критики дека владата, всушност, ги финансира студентите чија цел е да ја напуштат земјата.
„Според нашата студија, две третини од образованите млади луѓе сакаат да ја напуштат земјата трајно или на долг период“, рече за SETimesРусмир Побриќ, проект-координатор во Институтот за младински развој.
Формирањето на советот е, исто така, одговор на недостигот на државно Министерство за наука и технологија. 
Моментно двата ентитета во земјата имаат надлежност над научниот развој -- и финансирањети на истиот.
Надлежноста на ФБиХ е понатаму поделена меѓу 10-те кантони.
Властите велат дека научната стратегија на БиХ предвидува дека секој ентитет ќе одвои 55 милиони евра за секторот, почнувајќи во 2012 година, при што сумата прогресивно ќе се зголемува.
Иако беа потребни две години за да се подготви стратешки план, спроведувањето наиде на пречка. 
Додека се усвои стратегијата, беше премногу доцна да се вклучи во буџетот за 2012 година, a за фискалнaта 2013 владините финансии се недоволни за исполнување на оваа цел, велат властите.
Недостигот на финансиска поддршка за науката и истражувањата не е непознат во регионот, но другите земји, исто така, сакаат да го коригираат овој проблем.
Србија одвојува 0,3 отсто од својот годишен БДП за научните истражувања и неодамна усвои ветувачка стратегија за научниот развој, иако недостига напредок во спроведувањето.
Македонија, исто така, подготвува национална стратегија за науката и истражувањата за следните три години. 
Поголем дел од истражувањата и развојот во Македонија се прави во соработка со странските универзитети.
Романските научници, исто така, се жалат на недоволно финансии, и покрај достапот на земјата до огромните фондови на ЕУ и покажаниот интерес на научната заедница за нивно искористување. 
Романија има 103 истражувачки институции и 30.000 научници кои објавуваат околу 10.000 статии годишно, но придонесот на секторот во БДП е само 0,4 отсто.
Билјана Лајмановска во Скопје, Игор Јовановиќ во Белград и Габриел Петреску во Букурешт дадоа свој придонес за овој извештај.
