07/11/2008
САРАЕВО, Босна и Херцеговина (БиХ) -- Високиот претставник Мирослав Лајчак во четвртокот (6-ти ноември) го поздрави ратификувањето во средата на Договорот за стабилизација и асоцијација (ДСА) со ЕУ од страна на претседателството на земјата.
„Со завршувањето на процесот на ратификација, БиХ за првпат е во формален и законски обврзувачки однос со ЕУ.
Ова сигнализира дека земјата сака да постигне напредок и е отворена за работа“, рече Лајчак.
ДСА беше потпишан на 16-ти јуни во Луксембург.
Во другите вести, водачите на Федерацијата на БиХ (ФБиХ) и Република Српска (РС) во четвртокот постигнаа многу значаен договор за принципите на енергетската политика, надминувајќи ги разликите кои доминираа во секторот од крајот на конфликтот во периодот 1992-1995 година.
Договорот, потпишан од страна на премиерите на ентитетите на итниот состанок во Бања Лука, предвидува стандардизирање на цените на горивото на ниво на државата, кои ќе бидат одредени од страна на државата.
Премиерот на БиХ Никола Шпириќ подоцна изјави за новинарите дека договорот повторно ја воведува регулаторната улога на државата во одредувањето на максималните цени на нафтата и дериватите.
Покрај ова, земјата сега ќе може да воведе акцизи за развојот и функционирањето на мрежата на патишта и автопати.
Водачите, исто така, постигнаа договор за отворените прашања кои ја блокираа работата на националната енергетска мрежа, откако РС се закани во септември дека ќе создаде своја регулаторна управа.
(Ројтерс, Дневни аваз, РТРС, СРНА, Независне новине - 06/11/08)
