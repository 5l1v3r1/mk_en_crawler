10/11/2010
БРИСЕЛ, Белгија -- Европската комисија (ЕК) во вторникот (9-ти ноември) го усвои својот годишен пакет за проширување што дава оценка за постигнувањата на Западен Балкан, Турција и Исланд во нивниот процес на интеграција во ЕУ и укажува на предизвиците што ќе следат. 
Претставувајќи ги документите, комесарот за проширување на ЕУ, Штефан Филе, истакна дека ниту една земја нема да влезе во блокот пред да биде 100-процентно подготвена. 
Сé на сé тие регистрираа напредок во спроведувањето на политичките реформи, но во исто време, повикаа на повеќе напори во борбата против организираниот криминал и корупцијата, спроведувањето на владеењето на правото и почитувањето на слободата на изразувањето. 
Извештаите, исто така, предупредија дека интензитетот на реформите е забавен во некои земји-аспирантки за ЕУ.
ЕК предложи доделување кандидатски статус за Црна Гора, потврди дека Хрватска е на пат да го комплетира својот процес на пристапување и рече дека Србија е способна да ги исполни критериумите поставени во нејзината Спогодба за стабилизација и асоцијација, но мора целосно да соработува со Трибуналот на ОН за воени злосторства. 
Истата повторно препорача отворање разговори за пристапување со Македонија, но истакна дека ова бара консензус од земјите-членки на ЕУ, а со тоа и решение за спорот околу името со Грција.
Aлбанија не успеа да ги исполни критериумите за отворање на преговорите, вели ЕК. 
Истата изрази загриженост во врска со недостатокот на напредок во БиХ и рече дека Турција треба допрва да исполни една од обврските од својот кандидатски статус -- отворање на своите пристаништа и аеродроми за сообраќајот од Кипар.
Конечно, ЕК потврди дека има намера да отпочне дијалог со Косово за визната либерализација, но сака да види дека владата таму го исполнува планот за интеграција на повратниците од ЕУ. 
(РТРС, Танјуг, Бета, Фена, МИА, РТЦГ, ББС, ВоА, Топ ченал, Лајмифундит, НОА, Клан Косова, Телеграфи, НОА, Клан Косова, Телеграфи, РТК, Тв 21, Хуријет, Ворлд булетин - 09/11/10)
