31/01/2008
Од Игор Јовановиќ за Southeast European Times во Белград - 31/01/08
На вториот круг од претседателските избори во Србија в недела (3-ти февруари) гласачите ќе избираат помеѓу актуелниот претседател Борис Тадиќ од Демократската партија и кандидатот на Српската радикална партија (СРС) Томислав Николиќ.
Во првиот круг пред две недели, Николиќ освои околу 5 отсто гласови повеќе од Тадиќ. 
Но, според анкетата на јавното мислење на Центарот за слободни избори и демократија (СЕЗИД), Тадиќ има мала предност -- околу 100.000 гласачи -- пред вториот круг. 
Проценките покажуваат дека Тадиќ ќе добие помеѓу 2,1 милион и 2,35 милиони гласови, додека Николиќ ќе добие помеѓу 2 и 2,25 милиони гласови.
Сепак, големиот одѕив на гласачите на СРС би можел да го донесе Николиќ на врвот.
„Навистина е тешко да се каже кој ќе победи. 
Малата предност на Тадиќ не мора да значи ништо“, рече претставникот на ЦЕСИД, Ѓорѓе Вуковиќ, додавајќи дека сé зависи од одѕивот. 
Околу 4,5 милиони гласачи се очекува да гласаат в недела, според ЦЕСИД.
Изборите би можеле да бидат пресвртница за Србија. 
Тадиќ е прозападен реформатор, додека Николиќ -- поранешен министер во владата на Слободан Милошевиќ -- ја претставува партијата на чиј претседател, Воислав Шешељ, му се суди во Трибуналот на ОН во Хаг за воени злосторства.
Брисел не го крие стравувањеto од можноста Николиќ да биде избран за претседател, макар што кандидатот ја омекна својата националистичка реторика во последниве недели.
Сега тој вели дека не се противи на членството во ЕУ, но дека блокот мора да го почитува суверенитетот на Србија над Косово. 
Николиќ се состана со Димитри Медведев, кој се смета за главен кандидат за наследник на Владимир Путин на претседателското место, и рече дека Србија би можела да биде врска на соработката помеѓу ЕУ и Русија.
Тадиќ ја заснова својата кампања на надежите на Србија за пристап во ЕУ. 
Неговиот слоган е „Заедно да ја освоиме Европа“. 
Сепак, тој, исто така, инсистира на зачувување на Косово во рамките на Србија и на тесни врски со Русија.
ЕУ понуди потпишување специјален политички договор со Србија на 7-ми февруари, пред потпишувањето на Договорот за стабилизација и асоцијација (ДСА). 
Понудата би можела да му помогне на Тадиќ на изборите, со оглед на тоа што претставниците на ЕУ го поврзаа истиот со исходот на изборите.
Останува да се види какво влијание гласачите од Демократската партија на Србија (ДСС) на премиерот Воислав Коштуница, ќе имаат на резултатите. 
Коштуница одби да даде поддршка за некој од кандидатите и ги повика гласачите да гласаат „според својата совест“.
Претходно, тој ја услови поддршката на ДСС со ветувањето на Тадиќ дека нема да го потпише ДСА ако ЕУ распореди мисија во Косово без одобрение на ОН. 
Тадиќ одби да го стори тоа.
Во средата Николиќ и Тадиќ ја одржаа својата прва и единствена телевизиска дебата пред вториот круг од изборите, изразувајќи два различни модели за иднината на Србија.
„Европската патека на Србија нема алтернатива“, рече Тадиќ, велејќи дека интеграцијата ќе й помогне на земјата да ги надмине проблемите со кои се соочи во последниве години.
Николиќ, пак, рече дека многу пречки стојат на патот на соработката со Брисел. 
„Треба отворено да разговараме со ЕУ. 
Србија има само еден единствен услов -- да влезе во ЕУ како целина“, рече тој.
