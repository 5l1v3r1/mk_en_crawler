08/11/2012
Од Линда Карадаку и Ивана Јовановиќ за Southeast European Times во Приштина и Белград -- 07/11/12
Србија мора да воведе поголема контрола за производите што се праќаат и враќаат од Косово за да стави крај на даночното затајување и шверцот, кои му одзедоа на државниот буџет најмалку 300 милиони евра, велат економските аналитичари.
Во 2005 година Србија го укина ДДВ за производите наменети за Косово, со цел да им обезбеди на Србите таму пристапни цени.
Наскоро потоа никна даночното затајување, при што некои фирми и поединци открија дека без строги гранични контроли, тие можат лесно да вратат некои од производите во Србија и да ги продаваат таму без да плаќаат ДДВ.
Стока во вредност и до 840.000 евра се испраќа во Косово секојдневно.
Трговската размена преку границата на северот е концентирана на Подуево и Гњилане, така што поголем дел од производите влегуваат нелегално во Косово преку секундарни патишта, според косовските царински власти.
„Оваа ситуација ги одразува настаните на северот и блокадите на патот“, рече заSETimesАдриатик Ставилечи, портпарол на косовската царина.
„Врз основа на информациите што ги имаме, постои нелегален влез на производи преку некои секундарни патишта -- или преку ,зелената граница’, како што ја нарекуваме -- но, очигледно во помали количини, со оглед на тоа што нашите цариници беа испратени на граничните премини број 1 и 31“, рече Ставилечи.
Според Танјуг, злоупотребите се можни поради фактот дека Даночната администрација на Србија, косовската царина и ЕУЛЕКС не разменуваат податоци кои би помогнале да се утврди вистинската количина на производи што е увезуваат во Косово.
Косовските Срби велат дека укинувањето на ДДВ беше економски неопходно за да се направат српските производи поконкурентни.
„Ако овие производи не беа направени поевтини за 20 отсто [со укинувањето на ДДВ], тогаш ќе мораше да се увезуваат производи од Хрватска, Унгарија или други места“, рече заSETimesМарко Јакшиќ, заменик-претседател на Здружението на српски општини во Косово.
Но, економските експерти велат дека без оглед на тоа дали одлуката за укинување на ДДВ била политичка или економска, истата овозможува многу значителни суми да не завршат во државната благајна, во време на сериозна економска криза.
Но, наместо Србите во северно Косово да имаат корист од укинувањето на ДДВ, полза имаат поединци и претпријатија во Србија.
„Интегиретот на земјата не може да се штити со затворање на нашите очи пред фактот дека Србија дозволува даночно затајување против себеси ...“, рече заSETimesАлександар Стевановиќ, економист во српскиот Центар за слободна трговија во Белград.
„Србија мора да почне со контрола на производите што влегуваат и [излегуваат] од Косово, заедно со вршењето периодични контроли на претпријатијата кои имаат бизнис со Косово“, рече Ставановиќ.
