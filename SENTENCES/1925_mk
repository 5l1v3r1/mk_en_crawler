01/10/2004
(БНН, Стандардњус – 01/10/04; AП, БТА, Новините, Медиапул, Дневник, Бугарска влада – 30/09/04)
Изразувајќи поддршка за кандидатурата на Бугарија за членство во ЕУ, Шпанија во четвртокот (30-ти септември) вети дека ќе й помогне на оваа балканска земја да се подготви за членство. 
Бугарија во јуни ги заврши разговорите за членство со Унијата. 
Се очекува таа да го потпише Договорот за пристапување во првите месеци од 2005 година, пред пристапот во ЕУ на 1-ви јануари во 2007 година.
Брисел, сепак, ја предупреди Бугарија дека мора да се фокусира на ефикасно спроведување на бараните реформи, вклучувајќи ги и оние во судскиот сектор и секторот на јавната администрација, за да осигури дека влезот нема да биде одложен. 
Официјалните претставници на ЕУ, исто така, побараа од Софија да преземе решително дејство за намалување на корупцијата и криминалот во земјата.
Шпанскиот премиер Хозе Луис Родригез Запатеро во четвртокот изјави дека неговата земја ќе й помогне на Бугарија во исполнувањето на барањата на ЕУ со тоа што ќе ја научи како подобро да раководи со средствата за помош и ќе го сподели своето искуство во областите на судските и административните реформи, објави АП. 
Тој, исто така, вети зголемување на шпанските инвестиции во Бугарија, особено во областите на туризмот, одбраната и инфраструктурата.
„Ние ќе преземеме најразлични иницијативи“, рече Запатеро на заедничката прес-конференција со бугарскиот премиер Симеон Саксобурготски, кој во средата пристигна во дводневна официјална посета на Мадрид.
Во негова придружба беа: министерката за економија, Лидија Шулева, министерот за надворешни работи, Соломон Паси, и министерот за одбрана, Николај Свинаров. 
Бизнис делегацијата која пристигна со Саксобурготски имаше неколку состаноци и учествуваше на разговорите на тркалезна маса за можностите кои ги нуди Бугарија. 
На форумот, наводно, присуствувале повеќе од 20 шпански претпријатија, кои според портпаролот на бугарската Влада, Димитар Цонев, сочинуваат 80 отсто од шпанскиот БДП.
Еден од најважните резултати на посетата, изјави Цонев во петокот, е „стратешкиот сојуз“ кој двете земји се согласија да го формираат за да го осигурат влезот на Бугарија во ЕУ во 2007 година. 
Иницијативата, наводно, предвидува формирање на заедничка работна група за координирање на позициите на двете земји за сите прашања на европската агенда пред нивното презентирање пред институциите на ЕУ.
Паси и неговиот шпански колега, Мигуел Ангел Моратинос, во четвртокот потпишаа меморандум на разбирање во врска со соработката помеѓу нивните министерства за надворешни работи.
На специјалната церемонија истиот ден Саксобургоски доби титула „синот на Мадрид“, која се смета за највисоко признание кое им се дава на луѓе кои не се родени во Мадрид за нивниот придонес во развојот на шпанскиот главен град.
„Длабоко сум трогнат од оваа голема чест. 
За мене, Мадрид претставува симбол на многу работи - младост, дом, семејство, пријателство“, рече бугарскиот водач при примањето на наградата. 
Поранешниот бугарски крал помина многу години во егзил во Шпанија, пред конечно да се врати во Софија пред неколку години.
