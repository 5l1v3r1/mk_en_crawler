17/03/2006
Од Ѓелу Трандафир за Southeast European Times во Букурешт -- 17/03/06
Романскиот министер за правда, Моника Маковеи, не ја крие својата разочараност од пратениците во земјата. 
„Некои членови на парламентот не ја поддржуваат борбата против корупцијата“, рече таа неодамна, заканувајќи се со оставка ако не добие поголема политичка поддршка.
Судските реформи и борбата против корупцијата на високо ниво се клучни за да се избегне одложувањето на пристапот на Романија во ЕУ, закажан за 1-ви јануари 2007 година. 
Но, пратениците во Букурешт се покажа дека не се секогаш подготвени да се движат со темпото на министерот, поранешен активнист за човекови права. 
Откако сенатот го одби итниот указ за формирање на антикорупциска канцеларија, претседателот Трајан Басеску мораше да го искористи своето право на вето за да ја одржи иницијативата. 
На крајот, по политичките преговори и меѓународниот притисок, парламентот ја одобри работата на канцеларијата.
Според Маковеи, отпорот на парламентот произлегува од „стравот од ДНА“, што се однесува на антикорупциската комисија формирана во 2003 година со помош на ЕУ, но овластена дури изминатиот септември од страна на централно-десничарската влада. 
Нејзина задача е да ги испитува политичарите на високо ниво, вклучувајќи ги и членовите на парламентот.
„Ние го поминавме периодот на правење планови, стратегии и закони. 
Сега тоа е реалност, ДНА функционира, работи на вистински случаи“, Ројтерс ја цитираше изјавата на Маковеи. 
Истражителите ги проверуваат високите политички фигури, меѓу кои и поранешниот премиер Адријан Настасе и поранешниот министер за транспорт, Мирон Митреа, актуелниот заменик-премиер, Георге Копос, и влијателниот бизнисмен и либерален политичар Дину Патрициу.
Маковеи доби силна поддршка од официјалните претставници на ЕУ и влијателни странски дипломати во Букурешт. 
Претходно овој месец, во интервју за Котидианул, заменик-претседателот на Европската комисија, Франко Фратини, жестоко го критикуваше парламентарниот ќор-сокак.
„Оние кои ја играат оваа многу чудна игра си играат со иднината на оваа земја“, рече Фратини, додавајќи дека ќе биде „катастрофа за Романија“ ако министерот за правда не добие целосна поддршка од владата и политичките групи во земјата.
Со оглед на тоа што останаа само уште два месеци до објавувањето на клучниот мониторинг извештај на Европската комисија -- што се очекува да препорача дали Романија треба да пристапи во ЕУ во јануари 2007 година, според планираното, или влезот да й биде одложен за една година -- борбата против корупцијата претставува клучната точка, вели британскиот амбасадор Квинтон Квајл. 
Заштитната клаузула на ЕУ би можела да се употреби ако се процени дека Романија не постигнува доволно напредок.
Комесарот за проширување на ЕУ, Оли Рен, рече дека смета оти влезот во 2007 година е можен и за Романија и за Бугарија. 
Но, тој ги повика водачите и политичките фигури во двете земји да „ги истрчаат последните 100 метри од трката и да ја искористат целата своја енергија за спроведување на реформите, да покажат дека никој не е надвор од законот и да ја искоренат корупцијата на високо ниво.“
