12/11/2007
Од Горан Трајков за Southeast European Times во Скопје - 12/11/07
Неодамнешната одлука на македонскиот Уставен суд ги подгреа етничките тензии во земјата. 
Во својата одлука од 25-ти октомври судот го ограничува правото на албанските заедници да го веат албанското знаме заедно со македонското. 
Двајца судии од етничките Албанци во судот, веднаш поднесоа оставка во знак на протест.
Претседателот на Уставниот суд Махмут Јусуфи и судијата Бајрам Положани тврдат дека одлуката била политички мотивирана. 
„Како претседател на македонскиот Уставен суд, не можам да потпишам ваква одлука и затоа поднесувам оставка“, рече Јусуфи.
Лутината околу ова прашање беше разгорена од очигледната конфузија во врска со тоа што всушност одлучи судот. 
Според првичните извештаи во медиумите, општините во кои доминираат малцинствата нема да можат да ги веат своите знамиња пред и во општинските згради, владините канцеларии или на приемите на домашните и странските државни водачи.
Но, во своето официјално објаснување на 30-ти октомври судот вели дека тоа не е сосема точно.
Судот рече дека ги укинал само одредбите кои й даваат приоритет на албанската заедница во однос на другите етнички групи во земјата, и ја повикал владата да донесе одлука дали треба да се поставува албанското знаме или не.
Во изјавата, исто така, се вели дека знамињата на малцинствата не смеат да се изложуваат само на меѓународни состаноци, вклучително и спортски настани, кои ги одржуваат општините.
И покрај разјаснувањето, нема знаци за стивнување на спорот. 
Најголемата партија на етничките Албанци, Демократската унија за интеграција (ДУИ), вети дека нема да ја прифати одлуката и ќе го блокира секој обид за отстранување на знамињата.
Сепак, Демократската партија на Албанците, членка на владината коалиција, вели дека се виновни ДУИ и социјалдемократите.
„Структурата на Уставниот суд беше создадена од страна на Социјалдемократскиот сојуз на Македонија и ДУИ. 
Ова е нивно сценарио за компликување на работите во Македонија и создавање хаос и зголемување на етничките тензии“, рече партијата.
Според еден аналитичар, властите не треба да брзаат со спроведувањето на судската одлука.
„Има други одлуки на Уставниот суд што сé уште не се спроведени. 
Законот треба да се ревидира и хармонизира со уставот“, рече Суад Мисини.
