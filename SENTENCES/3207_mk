06/04/2006
Од Берта Фониќи за Southeast European Times во Приштина – 06/04/06
И покрај тоа што досега не е откриен случај на птичји грип во Косово, владата се подготвува да се справи со евентуалната појава на болеста.
Премиерот Агим Чеку ги следи чекорите на другите регионални политички фигури, покажувајќи дека не треба да има стравувања за консумирањето на производите од пиле.
Изминатиов викенд тој јадеше месо пред камерите, повикувајќи ја јавноста да го стори истото.
За време на посетата на Ветеринарната лабораторија во Фуше-Косово, премиерот се обиде да ја увери јавноста дека, ако вирусот биде пронајден, владата ќе може да се справи со истиот.
Чеку ја пофали подготвеноста на персоналот на Ветеринарната лабораторија, истакнувајќи дека девет експерти од САД работат со нив.
„Владата е подготвена и има доволно капацитет да го спречи птичјиот грип и да се бори со истиот во случај на негово појавување“, рече тој.
Косово одвои 400.000 евра за справување со евентуалната појава на птичјиот грип и моментно очекува дополнителни средства од Светската банка.
Дополнителните финансирања треба да се одредат на донаторската конференција во блиска иднина.
„Има многу барања за помош, но можностите се ограничени.
Инаку, здравјето и храната секогаш ќе бидат наш приоритет“, рече Чеку.
Досега Косово е единственото место во Југоисточна Европа каде што не е пронајден вирусот.
Земени се повеќе од 450 примероци од покраината и сите тестови беа негативни.
Алуш Бериша, сопственик на мала фарма за кокошки во Подуево, е убеден дека неговите птици се здрави.
„Од 2003 година имам 200 кокошки на мојата фарма.
Тие никогаш не биле болни.
Не се плашам од вирусот на птичјиот грип“, рече тој.
Бериша ги користи кокошките претежно за јајца.
Заменик-шефот на УНМИК, Патриција Воринг, рече дека е сигурна во косовската влада.
„Мислам дека сите Косовари се гордеат и веруваат во она што се работи.
Сепак, ние мора да бидеме претпазливи и да ги држиме очите отворени“, рече таа.
