26/03/2010
(ФТ, Блумберг, ДПА, Еуроњус, АБЦ Њус, ББС, Еурактив, Еуопсервер - 26/03/10; AП, Ројтерс, АФП, ФТ, Еуопсервер, Еурактив, АНА-МПА, шпанско претседателство на ЕУ -- 25/03/10)
Водачите на 16-те држави на ЕУ кои го користат еврото, се согласија доцна во четвртокот (25-ти март) околу потенцијалниот пакет помош за Грција, вклучително и комбинирањето на билатералните заеми од државите на еврозоната и финансиската помош од ММФ.
Договорот -- за кој посредуваа Германија и Франција на почетокот од дводневниот самит на ЕУ во Брисел -- ќе стапи на сила ако Грција не успее да обезбеди заеми на финансиските пазари.
„Ова е исклучително јасна политичка порака“, рече претседателот на ЕУ Херман Ван Ромпуј, кој претседаваше со состанокот на водачите на еврозоната. 
„Тоа е комбиниран механизам но Европа игра доминантна улога. 
Ќе биде активиран како последно средство.“ Механизмот за помош мора да биде поддржан од другите земји на Унијата од 27 членки.
Иако во соопштението на ЕУ за договорот не се споменуваат конкретни бројки, пакетот помош, наводно, ќе изнесува 22 милијарди евра. 
Две третини од помошта ќе дојдат во вид на координирани билатерални заеми од земјите на еврозоната, додека ММФ ќе ја покрие другата третина, според францускиот претседател Николас Саркози.
Кризата е најголема во 11-годишната историја на евро-клубот од 16 држави. 
Владата на грчкиот премиер Јоргос Папандреу го наследи буџетскиот дефицит од 2009 година од 12,7 отсто од БДП, што е за четири пати повеќе од границата на еврозоната. 
Јавниот долг на државата се очекува да достигне 290 милијарди евра оваа година.
Во врска со загриженоста за способноста на државата да рефинансира заеми од околу 20 милијарди евра, кои достасуваат до крајот на мај, каматната стапка што й се бара на Грција за позајмувањето на меѓународниот пазар се зголеми на преку 6 отсто. 
Ова е над нивото што го плаќаат другите членки на еврозоната.
Грчките власти го поздравија договорот од четвртокот, додека Папандреу го нарече „многу задоволителен“.
„Европа направи голем чекор во соочувањето со еден голем предизвик“, им рече Папандреу на новинарите по разговорите во Брисел.
Петрос Христодулу, шеф на атинската грчка агенција за долгови, рече дека резервниот план „го отстранува ризикот од пропуст, рефинансирачкиот ризик и ја зголемува сигурноста“ на мерките за штедење усвоени од владата на Папандреу во последниве месеци.
Договорот вклучува строги услови, кои се вели дека ги наметнала грчката канцеларка Ангела Меркел. 
Берлин постојано се спротивставуваше на каква било директна финансиска помош од страна на својата влада, истовремено повикувајќи на учество на ММФ.
Според соопштението издадено од шпанското претседателство на ЕУ во четвртокот, секоја земја на еврозоната „ќе придонесе со сума пропорционална на своето бруто домашно производство и своето вкупно население“.
Покрај тоа, секоја одлука за билатерален заем ќе мора да биде предложена од Европската комисија и Европската централна банка (ЕЦБ), кои потоа ќе бараат едногласно одобрување од сите 16 членки на еврозоната.
Секој ваков заем ќе биде обезбеден по пазарни каматни стапки, наспрема просечната стапка за евро-областа.
Договорот, наводно, повикува на построги интерни правила за да се осигури дека ниту една членка на еврозоната нема да го повтори лошото управување, кое е во основата на грчкиот фискален кошмар.
Шефот на ЕЦБ Жан-Клод Трише -- кој првично беше цитиран дека го опишува учеството на ММФ како „многу, многу лошо“ -- подоцна рече дека е задоволен од договорот, кој дојде еден ден откако суверениот должнички рејтинг на членката на евозоната Португалија, беше намален од страна на „Фич“.
