12/10/2012
Билјана Лајмановска за Southeast European Times во Скопје -- 12.10.12
Пред седумдесет и една година Македонците го започнаа антифашистичкиот отпор со координирани вооружени операции против окупаторите во Втората светска војна. 
Во четвртокот (11-ти октомври) беше одбележана годишнината, со церемонии пред спомениците на борците кои учествуваа во Народноослободителната војна во Скопје, како и со свечености во Прилеп и Куманово -- двата македонски града каде што беа организирани првите операции против фашистичкиот режим.
Многу ветерани од Втората светска војна рекоа дека нивниот пример може сé уште да послужи како драгоцена лекција.
„Нашата војна и антифашистичката револуција во Македонија не беа некаков историски дисконтинуитет, тие само ја продолжија борбата што веќе ја водеше овој народ за создавање на македонска нација и држава“, рече за SETimesТодор Атанасовски од Сојузот на борци од Втората светска војна.
Сепак, додава тој, ова движење имаше и една специфичност: тоа беше нова стратегија која значеше дека Македонија не очекува Европа или меѓународната заедница да ги решат нејзините проблеми.
„Тоа треба да биде лекција за овие генерации. 
Денес во Македонија, како од левата, така и од десната страна, секогаш имате некој што очекува решение за неговиот проблем од некој друг. 
Ние ќе мораме сами да ги решиме нашите проблеми дома. 
Сфатете го ова како наше искуство“, рече Атанасовски.
Според македонскиот претседател Ѓорге Иванов, датумите како 11 Октомври потврдуваат дека Македонија отсекогаш била и секогаш ќе биде на страната на демократијата, напредокот и слободата.
„Затоа нашето членство во евроатланските структури, како мерки за денешниот модерен свет, ни доаѓа како нешто природно и сосема заслужено“, рече Иванов во својата порака по тој повод. 
„Благодарение на борците во Втората светска војна ние денес уживаме слобода, можеме да бидеме свои на своето на нашата земја и можеме независно да градиме и да одлучуваме за нашата иднина.“
По неколкудеценискиот развој, најпрво во поранешна Југославија, а потоа и како независна држава, Македонија сега се движи по патот кон интеграцијата во ЕУ и во НАТО.
Според претседателот на парламентот, Трајко Вељановски, модерна Македонија опстојува на истите вредности што ги имале и учесниците во Втората светска војна.
„Денес живееме токму на начинот на кој сакале тие да живее македонската нација -- во мир со сите нации што ги почитуваат принципите на братство, еднаквост и солидарност. 
Тие наши идеали се поклопуваат со оние на НАТО Алијансата, што е главната причина за пријателството и сојузништвото со земјите-членки од оваа организација“, рече Вељановски, обраќајќи се на Свечената академија по повод 11 Октомври.
Иако се очекуваше да присуствуваат на настанот, претставниците на албанскиот коалициски партнер ДУИ, не се појавија -- сигнализирајќи дека односите во македонската владејачка коалиција и понатаму се напнати.
Некои ветерани од Втората светска војна рекоа дека Денот на востанието останува во сенката на политиката и не го добива заслуженото внимание.
„Слушаме само за Илинден [македонскиот Ден на Републиката] или за настаните пред тоа. 
Тоа е во ред, но знајте дека Македонија каква што е денес се роди во нашата борба. 
Сега никој не се грижи за спомениците на нашите соборци“, рече заSETimesДушко Атанасовски, од Сојузот на борци од Втората светска војна во Тетово.
Македонската академија на науките и уметностите го одбележува празникот со врачување награда за животно дело за остварувања во областа на науката, културата, уметноста, здравството, спортот и хуманоста.
Наградата оваа година ја доби членот на Академијата Владо Камбовски, професорот Димитар Мирчев, писателот Веле Смилевски, оперскиот пејач Борис Трајанов и кардиологот Самуел Садикарио.
