11/11/2004
(АП, Радио Б92, Танјуг, Фена - 10/11/04)
Поранешен висок српски функционер препорача да се покрене истрага со цел да се утврди дали осомничените кои ги бара Меѓународниот кривичен трибунал за поранешна Југославија (МКТЈ) уживаат заштита од Армијата. 
Треба да биде формирана независна комисија која ќе ја спроведе истрагата, вели Жарко Корач, кој беше заменик-министер во владата на починатиот српски реформистички водач, Зоран Ѓинѓиќ.
Според Корач, постои доказ кој укажува на тоа дека „влијателни структури“ во српската Армија обезбедуваат заштита за бегалците. 
Тој како пример ја наведе тајната фотографија на полицијата, на која се гледа обвинетиот Веселин Шљиванчанин во воената касарна кога МКТЈ и српската полиција активно трагаа по него. 
Шљиванчанин беше уапсен во јуни 2003 година и се очекува да му биде судено следната година.
Говорејќи во вторникот (9-ти ноември) српскиот претседател Борис Тадиќ рече дека можеби ја видел фотографијата на осомничениот воен злосторник додека бил министер за одбрана на Србија и Црна Гора, но не можеше да ги потврди твдењата на Корач.
„Јас добив една фотографија на маж како елемент за истрага. 
Фотографијата беше сликана од позади и се сметаше дека се работи за осомничен на Хашкиот трибунал, но на оваа фотографија во никој случај не можам со сигурност да го идентификувам него“, белградското Радио Б92 го цитираше Тадиќ.
Коментарот на Корач се совпадна со посетата на Белград на делегацијата американски сенатори, кои побараа од властите да ги подобрат односите со МКТЈ -- клучен услов за интеграцијата на Србија и Црна Гора во евро-атланските структури.
Србија и Црна Гора моментно се наоѓа на крстопат, изјави во средата американскиот сенатор Џорџ Воиновиќ. 
Сé додека проблемот на соработката со Трибуналот на ОН не биде решен, земјата ќе има мали шанси за влез во ЕУ и во НАТО, додаде тој.
Меѓународниот притисок врз Белград се зголемува со цел да ги почитува своите обврски кон МКТЈ и да предаде околу 15 осомничени воени злосторници, меѓу кои и еден од главните осомничени на судот, водениот командант на босанските Срби, Ратко Младиќ. 
Трибуналот на ОН го обвини за геноцид во врска со масакрот во Сребреница во 1999 година и окупацијата на Сараево.
Западните официјални претставници инсистираат на тоа дека Младиќ се крие на српска територија, но Белград го тврди спротивното, додавајќи дека бегалецот повеќе не добива воена заштита, по соборувањето на режимот на поранешниот југословенски претседател Слободан Милошевиќ во октомври 2000 година.
По состанокот со Воиновиќ, претседателот на Србија и Црна Гора Светозар Маровиќ се согласи дека целосната соработка со МКТЈ ќе ги отвори вратите за брзиот прием на земјата во програмата на НАТО Партнерство за мир и потпишувањето на Договорот за стабилизација и асоцијација со ЕУ.
Во меѓувреме, еден босански дневен весник објави дека властите на Република Српска (РС) му дале на српскиот премиер Воислав Коштуница витални информации во врска со осомничените за воени информации. 
Во извештајот, објавен во средата во Независне новине, се вели дека Коштуница добил девет адреси каде што се знае дека се кријат бегалците од босанските Срби. 
Во него, исто така, се вели дека официјалните претставници побарале осомничените да бидат доведени на босанската граница за да можат силите на РС да ги уапсат и да му ги предадат на МКТЈ.
