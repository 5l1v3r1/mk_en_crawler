24/11/2004
Од Антонио Прленда за Southeast European Times во Сараево – 24/11/04
По едногласното одобрување во понеделникот (22-ри ноември) од страна на Советот за безбедност на ОН на воспоставувањето на мировни сили во Босна и Херцеговина (БиХ) предводени од ЕУ, командантот на новите сили и неговиот колега од СФОР објавија дека се подготвени да работат заедно.
„Ова претставува тимски напор помеѓу НАТО и ЕУ и властите на БиХ.
Заедно сме подобри“, рече командантот на СФОР, бригадниот генерал Стивен П. Шук, на заедничката прес-конференција во вторникот со командантот на ЕУФОР, генерал-мајор Дејвид Лики.
„Откако од Брисел ќе бидат испратени сите насоки и идеи, ќе ги разработиме деталите за најдобриот начин да се направи ова“, рече тој.
СФОР ќе ја заврши својата мисија на 2-ри декември, исполнувајќи ја својата задача за осигурување на безбедна и сигурна средина во БиХ, рече Шук.
Тој додаде дека долгорочната политичка посветеност на НАТО во БиХ останува непроменета, истакнувајќи дека воспоставувањето на штабови под негова команда ќе го сочинува преостанатото воено присуство на Алијансата во земјата.
Штабовите на НАТО во Сараево ќе продолжат да ги поддржуваат одбранбените реформи во БиХ и ќе преземат и други придружни задачи, меѓу кои и активностите против тероризмот и помошта во потрагата по воените злосторници кои ги бара Трибуналот на ОН во Хаг, рече Шук.
Инаугуративната седница за штабот на НАТО во Сараево ќе се одржи истовремено со инаугуративната церемонија за ЕУФОР во кампот Бутмир на 2-ри декември.
Во најдолгата мировна мисија на НАТО досега беа вклучени 500.000 војници од 43 земји во текот на изминативе осум години.
ЕУФОР ќе има ист мандат како СФОР, но, исто така, ќе го засили и поличкиот ангажман на ЕУ, програмите за помош и тековните полициски и набљудувачки мисии, со цел да й помогне на БиХ во постигнувањето на понатамошен напредок кон европската интеграција.
Присуството на ЕУ ќе го предводи највисокиот претставник на меѓународната заедница во земјата, високиот претставник Педи Ешдаун, кој, исто така, ја врши функцијата специјален претставник на ЕУ во БиХ.
Неговите задачи како висок претставник ќе му бидат пренесени на функцијата во рамките на ЕУ.
Лики рече дека ЕУФОР ќе обезбеди огромни, способни сили кои ќе ги сочинуваат 7.000 војници од 33 земји, вклучувајќи и 22 земји-членки на ЕУ.
„Националните придонеси овде се целосно квалитети и способности на ЕУФОР“, рече Лики.
„Сите операции што ќе ги спроведува ЕУФОР овде се исклучително операции на силите.
Аранжманите на Берлин Плус му даваат на ЕУФОР можност да не ги повторува работите како што се комуникациските и информациските структури и архитектурата, сателитски мрежи итн.
Ние разменуваме разузнавачки податоци, бидејќи НАТО има целосна разузнавачка база и капацитети овде.
Исто така, разменуваме и некои договори за основна поддршка, кои НАТО претходно ги воспостави.“
Шук и Лики истакнаа дека примарната одговорност за апсење на осомничените за воени злосторства лежи во рацете на властите на БиХ.
Сепак, рече Лики, ЕУФОР интензивно ќе продолжи со потрагата, во соработка со штабот на НАТО.
„Ние имаме многу добра соработка.
Работата ќе се заврши“,им рече Лики на новинарите.
