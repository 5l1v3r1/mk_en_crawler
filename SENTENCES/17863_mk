22/03/2007
БРИСЕЛ, Белгија -- Комесарот за проширување на ЕУ, Оли Рен, во средата (21-ви март) ја предупреди Русија да не го блокира усвојувањето на планот за Косово на претставникот на ОН, Марти Ахтисари.
„Ако Советот за безбедност не се договори, ќе има нестабилност, па дури и хаос во регионот.
Како и во раните 1990-ти години, Европа ќе мора да ја плати цената, а не Русија или САД“, рече тој.
Рен, исто така, истакна дека Косово е „важен тест“ за безбедносната политика на самата ЕУ.
Во меѓувреме, Ахтисари, кој беше посредник на ОН во разговорите помеѓу Србите и етничките Албанци, за првпат отворено го препорача отцепувањето на Косово од Србија.
„По внимателно разгледување на прашањето, заклучив дека единствено остварливо решение за Косово е независноста, под надзор на меѓународната заедница“, пишува во писмото на четири страници што Ахтисари му го испрати на генералниот секретар на ОН, Бан Ки Мун.
Министерот на Руската федерација, Сергеј Лавров, во средата го потврди противењето на неговата земја на планот на Ахтисари.
Говорејќи пред долниот дом на рускиот парламент, тој посочи дека Москва попрво би можела да го искористи своето право на вето за да го поништи планот, отколку да се воздржи од гласање.
(Њујорк тајмс, Вашингтон пост, Данас - 22/03/07;
AФП, АП, РТС, Танјуг, Бета, Б92, РТК, Топ-ченал, 24-оре - 21/03/07)
