22/04/2009
AНКАРА, Турција -- Премиерот Реџеп Тајип Ердоган во вторникот (21-ви април) ја предупреди екстремната Партија на национално единство (УБП), која победи на парламентарните избори во северен Кипар во неделата, за евентуалното попречување на тековните разговори за повторно обединување со кипарските Турци.
„Би било многу погрешно ако новата влада стави крај на преговорите или ако ги продолжи разговорите на основа која ќе биде поразлична од онаа што беше следена досега“, рече Ердоган на состанокот на неговата владејачка Партија на правдата и развојот.
„Процесот мора да продолжи како и претходно.
Никогаш нема да поддржиме потег кој ќе ја ослаби позицијата на [водачот на кипарските Турци] Мехмет Али Талат“, истакна тој.
Тој му одговараше на водачот на УБП Дервиш Ероглу, кој посочи дека разговорите за повторно обединување треба да се фокусираат на дводржавно решение.
Кипарските Грци се за решение засновано на бизонална федерација на две заедници.
Исто така во вторникот, специјалниот претставник на ОН во Кипар, Тај-Брук Зерихаун, ја минимизираше загриженоста велејќи:
„ОН не очекуваат никакви проблеми“ во мировниот процес како резултат на изборните резултати.
Талат и кипарскиот претседател Деметрис Христофиас во вторникот го одржаа својот редовен круг разговори, фокусирајќи се овојпат на економските прашања.
(Хуријет, новинска агенција Анадолу, АФП, Нафтемборики, КНА, Фајненшал мирор - 21/04/09)
