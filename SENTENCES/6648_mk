06/01/2012
Ивана Јовановиќ за Southeast European Times во Белград -- 06.01.12
Мешаните реакции во Србија продолжија откако главниот муфтија на Исламската заедница во земјата, Муамер Зукорлиќ, објави дека единствената глобална организација -- Светски бошњачки конгрес (СБК) -- ќе се залага за обединување на сите Бошњаци и место во ОН.
„Во претстојниве месеци, ќе се формира Светскиот бошњачки конгрес како закрилна организација на сите Бошњаци во светот, и ќе ...
бара претставеност во ОН, врз основа на моделот на Еврејскиот светски конгрес“, рече Зукорлиќ.
Тој тврдеше дека еврејскиот народ ја обезбедил својата позиција во ОН поради тоа што страдал во Холокаустот;
исто како што и Бошњаците, со тоа што страдаа во геноцид, го заслужија правото на сопствено место во светската организација.
Во обид да го стави соопштението во контекст, претседателот на Бошњачкиот национален совет, Самир Тандир, изјави за SETimes:
„Со оглед на тоа што не постои држава на [бошњачката] нација и што Бошњаците живеат автохтоно во областа на Санџак во Србија и Црна Гора, но се дискриминирани и загрозени, и со оглед на тоа што Босна и Херцеговина не е во состојба да им помогне, потребни се дополнителни механизми на заштита.
Еден од нив е споменатиот Светски бошњачки конгрес“.
Тандир додаде дека целта е благородна, а не закана за другите, но за да се оствари, се очекува помош од пријателите во меѓународната заедница, како и истовремено потпирање на акредитивите, искуството и глобалното признание на Зукорлиќ и неговата врховна верска власт со седиште во Сараево, Реис Улема Мустафа Чериќ.
Но, многумина се прашуваат дали верска заедница може да добие место во ОН.
Според Повелбата на блокот членството е отворено за сите мирољубиви држави кои ги прифаќаат обврските и се способни и сакаат да ги исполнат.
„ОН ги прифаќа ентитетите -- државите -- владите, но не им дава места на верските субјекти.
Израел е членка на ОН, но еврејските верски заедници на Србија, Албанија или Франција не се.
Ниту една арапската заедница од арапските земји-членки на ОН нема свое место“, рече за SETimes социологот на религија, професорот Мирко Ѓурѓевиќ.
Ѓорѓевиќ објасни дека ова е политичка иницијатива која има за цел автономија за Санџак, вистинската цел на Зукорлиќ.
Но, белградскиот муфтија, Мухамед Јусуфспахиќ, кој честопати се смета за политички противник и противкандидат на Зукорлиќ, се спротивстави со повлекување линија меѓу религијата и националноста.
„Таа борба за националното прашање јас ја сфаќам и прифаќам.
Но, тоа не е прашање на Исламската заедница како институција или на другите луѓе кои се муслимани.
Сепак, за подобро да се реализира, идејата мора да се поддржи од верските власти меѓу Бошњаците, а не да се води од нив“, рече Јусуфспахиќ за SETimes.
Тој додаде дека идејата за обединување е основна потреба на кој било народ загрозен од соседите.
Но, Ѓорѓевиќ тврди дека обидот за автономија за Санџак не може да се иницира единствено од една националност или вера што живее таму, бидејќи има и други.
„Инсистирањето на Зукорлиќ може да има големи политички последици бидејќи ќе го дестабилизира Санџак како регион“, објаснува тој.
Свесни за опасноста, повеќето српски функционери се внимателни да не дадат изјава или да заземат позиција.
Министерот за труд и социјална политика, Расим Љајиќ, пак, ја исмеа идејата.
„Ќе биде најдобро ако тие побараат [Зукорлиќ] да стане генерален-секретар на ОН.
Тоа е еднакво на она што тој го предложи“, рече Љајиќ.
Некои експерти велат дека споредувањето со Светскиот еврејски конгрес не е соодветно, бидејќи тоа е една од многуте организации во ОН, кои, како невладини организации, не можат да влијаат на одлуките на ОН.
Ниту, пак, Светскиот еврејски конгрес ќе ја погледне отворено споредбата.
Но, експертите исто така тврдат дека иницијативата е индиректно помогната од фактот што западните сили сакаат да покажат дека имаат позитивен став кон муслиманите.
Некои Бошњаци велат дека Зукорлиќ и Чериќ немаат право, ниту легитимитет да говорат како да се водачи на сите Бошњаци.
„Ова е само предизборна кампања ...
Многу малку Бошњаци ги почитуваат, а да не говориме за [слабата] дипломатска поддршка што ја имаат“, рече Аида Чоровиќ, претседателка на невладината организација Урбан.
