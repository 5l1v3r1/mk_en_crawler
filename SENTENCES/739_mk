23/08/2006
Новиот филм на босанскиот режисер Јасмин Дураковиќ „Нафака“ ја имаше својата светска премиера на 21-ви август на 12-тиот Сараевски филмски фестивал.
Филмот раскажува за тоа како група жители на Сараево тешко го преживуваат конфликтот и годините што следат.
Бугарката Тезџан Наимова (19) освои два златни медали на Светското првенство за јуниори во Пекинг.
Таа беше прва во категоријата на 100 и 200 метри за жени, со што стана прва Бугарка двоен шампион во натпревар за јуниори.
На истиот настан, Хрватката Данијела Гргиќ освои злато во категоријата на 400 метри за жени.
Гркот Константинос Дувалидис доби бронза во категоријата 110 метри со пречки за мажи.
Српската тенисерка Ана Ивановиќ ја победи Швајцарката Мартина Хингис во финалето на Роџер купот во Монтреал.
Осумнаесетгодишната Ивановиќ ја победи Хингис едноподруго во сетови со 6:2 и 6:3.
Победата ја однесе Ивановиќ за три места погоре на светската ранг листа, односно на 17-тото место.
Tурчинот Toлчи Топчу победи на третиот турнир во борење со масло, што се одржа во Карапелит, источна Бугарија.
Тој го победи Бугаринот Сердал Јашар во финалето.
Повеќе од 300 борачи учествуваа на настанот, кој претставува оживување на традицијата во борење стара 700 години, која потекнува од околината на Едрене во сегашна Турција.
Петтиот младински фестивал на уметноста Битола - Отворен град започна на 22-ри август во Maкедонијa.
Програмата вклучува танчерски, театарски и поетски изведби, концерти и мултимедијални уметнички изложби и изложби на фотографии.
Учествуаат млади уметници од Босна и Херцеговина, Бугарија, Хрватска, Франција, Индија, Македонија, Црна Гора, Португалија, Шведска и Украина.
Деветтиот Меѓународен фолклорен фестивал во Карловац започна на 21-ви август во Хрватскa.
На фестивалот, кој ќе трае до 26-ти август, учествуваат околу 210 ансамбли од седум европски земји.
Ретроспективна изложба на дела на карикатуристот роден во Тимисоара, Ник Ленгер, беше отворена на во Клубот на карикатуристите „Сорин Постолаче“ во Букурешт на 17-ти август.
Истата ќе трае до 17-ти септември.
(Разни извори – 16/08/06 – 23/08/06)
