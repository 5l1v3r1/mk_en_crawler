21/10/2007
АНКАРА, Турција -- Најмалку дванаесет турски војници загинаа, а 17 војници беа ранети во неделата (21-ви октомври) во напад на Курдистанската работничка партија (ПКК) во близина на границата со Иран и Ирак, објави турската војска. 
Дваесет и тројца милитанти на ПКК, исто така, загинаа во насилството. 
Високи турски претставници ќе одржат итен состанок во Анкара вечерва, на кој ќе се разговара за првата голема офанзива на курдските екстремисти против армијата од средата, кога турскиот парламент ги одобри воените операции против базите на ПКК во северен Ирак.
Истиот ден најмалку едно лице загина, додека повеќе од десет лица беа повредени во Хакари, кога експлодираше бомба крај патот додека поминуваше минибус со цивили.
Во другите вести, Турција очекува САД да преземат итни мерки против курдските сепаратисти во северен Ирак, рече во петокот премиерот Реџеп Тајип Ердоган. 
Тој рече дека ќе разговара за мерките против ПКК кога ќе се состане со американскиот претседател Џорџ Буш во Вашингтон на 5-ти ноември. 
(Хуријет, Милијет, АФП, Ројтерс - 21/10/07; Ројтерс, Радикал, АФП, Ла Република, АНА-МПА - 20/10/07)
