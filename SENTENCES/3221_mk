03/10/2006
(Њујорк тајмс, Гардијан, Ајриш тајмс - 03/10/06;
AП, Ројтерс, ББС, Дојче веле, ВОА, АКИ, Еуроњус, Фена, ХИНА, ОБСЕ, финско претседателство на ЕУ - 02/10/06)
Изборите во неделата во Босна и Херцеговина (БиХ) беа спроведени главно во согласност со меѓународните стандарди, изјавија во понеделникот (2-ри октомври) набљудувачите на ОБСЕ и на Советот на Европа (СоЕ).
Гласањето -- петто од завршувањето на конфликтот во земјата во периодот 1992-1995 година -- беше прво под целосно раководство на домашните институции.
„Вчера беше постигнат вистински напредок кон демократијата во БиХ и јас й честитам на земјата и нејзиниот народ за спроведувањето на фер изборен процес во кој претставниците можеа слободно да изберат“, рече Дејвид Хит, шеф на Меѓународната изборна набљудувачка мисија (ИЕОМ) во понеделникот.
И покрај тоа што сите набљудувачи позитивно го проценија гласањето, една петтина од нив даде негативна процена во врска со процесот на пребројување на гласовите.
„И покрај генерално добро-спроведените избори, беше разочарувачки да се видат проблеми за време на пребројувањето на гласовите“, рече амбасадорот Лубомир Копај, шеф на долгорочната набљудувачка мисија на ОБСЕ/ОДИХР.
„Треба да се преземат сите неопходни чекори, вклучувајќи ја и ефикасната обука на изборните власти, за да се осигури целосна доверба на гласачите.
Гласачите излегоа на гласање за нови членови на трипартитното државно претседателство, вклучувајќи ги и претставниците на секоја од трите најголеми етнички заедници во земјата -- Босанци, Срби и Хрвати -- како и членовите на националниот парламент.
Исто така, Република Српска (РС) одржа избори за претседател на ентитетот и двајца заменик-претседатели, како и за членови на нејзиниот парламент, додека гласачите во муслиманско-хрватската Федерација на БиХ (ФБиХ) гласаа за парламентот на ентитетот и за десетте собранија на кантоните.
Според законот, босанскиот и хрватскиот член на државното претседателство се избираат од страна на гласачите во ФБиХ, додека српскиот член се избира од граѓаните на РС.
Во очекување на конечните изборни резултати, последните бројки што ги објави Централната изборна комисија на БиХ во понеделникот вечер покажаа дека близу 55 отсто од скоро 2,7 милиони гласачи излегле на гласање.
Се чини дека никој од актуелните членови на трипартитното претседателство на БиХ не е реизбран.
Харис Силајџиќ, основач на умерената Партија за БиХ и воен министер за надворешни работи и премиер, се очекува да го исполни босанското место.
Небојша Радмановиќ, член на Сојузот на независните социјалдемократи на премиерот на РС Милорад Додик, ќе ги претставува босанските Срби во претседателството.
Според последните резултати, Жељко Комшиќ од мултиетничката Социјалдемократска партија се очекува да го заземе хрватското место по победата над кандидатот на Хрватската Демократска заедница за позицијата, Иво Миро Јовиќ.
