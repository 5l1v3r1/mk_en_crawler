26/01/2011
Од Јусуф Рамадановиќ за Southeast European Times во Сараево – 26/01/11
По скоро две децении, Мостар е повторно седиште на Епархијата на Захумље и Херцеговина на Српската православна црква. 
Седиштето беше привремено префрлено во Требиње на почетокот од конфликтот во периодот 1992-1995 година.
Владиката Григорије од Захумље и Херцеговина го објави враќањето претходно овој месец.
Ова обновување на седиштето на епархијата, според Григорије, „претставува историски момент за Српската православна црква“. 
Тој ги повика сите раселени Срби да се вратат во градот и да ги реконструираат своите домови.
До пред две децении, во долината на реката Неретва живееја Срби и Бошњаци. 
На пописот од 1991 година беше регистрирано дека таму живеат 24.000 Срби. 
Денес има околу 5.000.
„Има повеќе од 100 регистрирани апликации за реконструкција, а само околу десет годишно ги добиваат неопходните средства. 
Честопати има проблем со доделувањето на средствата и со приоретизацијата. 
Многу од нив се незадоволни, но дури и оние кои веќе се вратија тешко можат да добијат сигурна работа“, рече настојателот на манастирот Житомислич, Данило Павловиќ.
Сепак, Србите гледаат охрабрувачки знак во зголеменото присуство на православната црква.
„Кога пристигнав во Мостар, бев малку шокиран од прекрасноста на оваа разновидност, каде што може да се слушне одекот на црквените ѕвона и езанот (муслиманска молитва) од минарињата“, рече Григорије, кој го презеде раководењето со Епархијата на Захумље и Херцеговина во 1999 година.
Градоначалникот на Мостар, Љубо Беслиќ, рече дека префрлањето на владиката е важно не само за црквата, туку и за мирниот соживот на Србите, Хрватите и Бошњаците во овој мултикултурен град. 
Сепак, пред да се врати седиштето, потребни се големи подготовки.
Тие „почнаа со реконструкцијата на манастирот Житомислиќ и со враќањето на православните свештеници во долината на Неретва. 
Пред сé, ова враќање значи воспоставување на прекинатиот континуитет“, рече Григорије.
Покрај тоа, Православната соборна црква на светото тројство ја започна тековната реконструкција во март 2010 година. 
Црквата беше уништена во конфликтот. 
Напорите се финансирани од самата епархија и од Српската православна црква.
Православната соборна црква на светото тројство е изградена во периодот 1862-1873 година. 
Средствата за нејзината изградба се донирани од Србите во Москва и соседните области.
Од 19-тиот век, во Мостар се наоѓаше седиштето на православните митрополии на Херцеговина, и нејзините епископи имаат седишта во главните центри или градови.
