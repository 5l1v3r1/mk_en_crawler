16/09/2004
(Ројтерс, АП, ХИНА, ОБСЕ - 15/09/04)
Хрватска го објави започнувањето на кампањата за подигање на јавна свест која има за цел да ги охрабри бегалците да се вратат во нивните домови од пред војната.
Проектот претставува заедничка иницијатива на хрватската Влада, ОБСЕ и другите меѓународни организации.
Во средата (15-ти септември) владини официјални претставници и шефот на мисијата на ОБСЕ во Хрватска објавија извештај кој ќе ја сочинува основата на кампањата.
Во него се презентирани резултатите од истражувањето спроведено од страна на анкетната агенција Пулс помеѓу 1000 српски бегалци, кои сега живеат во Србија и Црна Гора и во Босна и Херцеговина.
Според Ројтерс, само 15 отсто од интервјуираните рекле дека сакаат да се вратат во Хрватска.
Истражувањето покажа дека сé уште постои интерес за враќање, но, исто така, потребно е да се обезбедат точни информации за бегалците.
Сега тие премногу се потпираат на информациите што ги добиваат од втора рака“, рече шефот на мисијата на ОБСЕ во Хрватска, Питер Семнибај, кој на прес-конференцијата во средата говореше заедно со хрватскиот министер за туризам, транспорт и развој, Божидар Калмета, и со министерот за надворешни работи, Миомир Жужул.
Според хрватските официјални претставници, околу 300.000 лица, меѓу кои околу 200.000 Срби, ја напуштиле земјата за време на конфликтот во периодот1991-1995 година.
Оттогаш се вратиле вкупно околу 112.000 лица.
„Ние сакаме да ги мотивираме бегалците да донесат одлука заснована на информации за тоа дали да се вратат.
Ние, исто така, сакаме да ја промовираме важноста на толеранцијата и мултикултурата за изградба да интегрирано општество во духот на ЕУ“, рече Семнибај.
Хрватска стана официјален кандидат за членство во ЕУ пред неколку месеци и треба да ги започне своите разговори за пристап со Унијата во 2005 година.
Унијата ги вклучи напорите за враќање на бегалците помеѓу клучните критериуми кои Хрватска мора да ги исполни за евентуално добивање на членство.
„Ние го правиме ова не поради тоа што нашите партнери во ОБСЕ и во ЕУ го бараат тоа од нас, туку затоа што сметаме дека е во наш интерес“, изјави Жужул за новинарите.
„Хрватската Влада е решена да продолжи со градењето на подобра иднина и лечењето на раните од минатото.“
Властите веќе презедоа одредени чекори за подобрување на условите за враќање, рече Семнибај, особено истакнувајќи го политичкиот договор постигнат со претставниците на српското малцинство и другите иницијативи за поттикнување на помирувањето.
Двете, рече тој, имаа „важно позитивно влијание“.
Покрај потребата од сигурни информации, истражувањето на Пулс го наведе пристапот до сместувањата и до економските можности како важен услови за поттикнување на враќањето.
Според Калмета, чие министерство спроведува поголем број од проектите за враќање на бегалците, Хрватска досега потрошила над 1,9 милијарди евра во напорите по конфликтот, поправајќи или градејќи 128.000 куќи и станови, како и 298 училишта.
Вкупно 13.680 домови им се вратени на сопствениците, додека за уште 3.890 сопственици не се знае каде се наоѓаат во моментов.
Калмета рече дека Владата одвоила дополнителни 257 милиони евра за социјалната и економската обнова на погодените области.
ОБСЕ, во меѓувреме, соопшти дека ќе биде започната нова кампања за информирање на јавноста во врска со програмите за домување за поранешните сопственици на имотни права кои сакаат да се вратат.
