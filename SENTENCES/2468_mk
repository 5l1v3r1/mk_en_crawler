22/11/2005
Од Блерта Фониќи за Southeast European Times во Приштина – 22/11/05
Специјалниот претставник на ОН Марти Ахтисари во понеделникот (21-ви ноември) пристигна во Косово и веќе се состана со шефот на УНМИК, Сорен Јесен-Петерсен. 
Тој следно ќе разговара со косовскиот преговарачки тим и со претставниците на српското малцинство во покраината.
„Мило ми е што можевме да дојдеме толку бргу по моето назначување да ги предводам преговорите за идниот статус на Косово“, изјави за новинарите поранешниот фински претседател по неговото пристигнување во Приштина.
Тој се соочува со тешка задача да постигне компромис помеѓу два силно спротивставени ставови во врска со иднината на покраината, која е технички дел од Србија и Црна Гора, макар што е под администрација на ОН. 
Косовското мнозинство на етничките Албанци бара целосна независност, додека Србија инсистира на тоа да задржи некој вид сувереност над покраината.
И покрај тоа што претставува фрлање на светлина на предизвикот, посетата на Ахтисари се совпадна со усвојувањето во понеделникот од страна на српскиот парламент на резолуцијата во која се повикува на зачувувањето на суверенитетот на Белград дури и ако му се даде „значителна автономија“ на Косово. 
Текстот на резолуцијата ја одразува формулата „повеќе од автономија, помалку од независност“ која српскиот премиер Воислав Коштуница сака да ја направи основа на преговарачката позиција на неговата страна.
„Косово е дел од Србија, и тоа не само дел од нејзината историја туку и дел од нејзината сегашност и иднина“, рече Коштуница во парламентот во понеделникот.
Во Приштина, пак, поддржувачите на независноста го пречекаа Ахтисари со натписи „без преговори - со самоопределување“ напишани со спреј на бетонските ѕидови околу зградата на УНМИК.
Пред посетата на претставникот Јесен-Петерсен за новинарите изјави дека ако косовските водачи сакаат брзо решавање на проблемот со статусот, тие треба да се фокусираат на исполнувањето на стандардите одредени од страна на ОН за покраината, меѓу кои и децентрализацијата, гарантирањето на безбедноста за малцинствата и дијалогот со Белград.
„Насилството не може да го забрза решавањето на статусот; успехот во спроведувањето на стандардите и децентрализацијата може да го стори тоа“, рече шефот на УНМИК.
Во меѓувреме, меѓународната заедница со неодобрување гледа на предлогот на српскиот претседател Борис Тадиќ дека Косово треба да биде поделено на ентитети, на начин сличен со оној во Босна и Херцеговина.
„Не мислам дека моделот на Босна треба да биде применет и во Косово, бидејќи Косово има свои специфики“, рече шефот за безбедност на ЕУ, Хавиер Солана, за весникот Koха диторe.
Јесен-Петерсен ги повтори овие забелешки. 
„Сигурно дека Дејтонскиот договор за БиХ не може да се примени и во Косово“, рече тој.
