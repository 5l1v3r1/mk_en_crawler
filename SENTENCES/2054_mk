21/01/2005
Од Арди Пулај за Southeast European Times во Тирана -- 21/01/05
Индустрискиот и енергетскиот сектор на Албанија имаат за цел интеграција во регионалните пазари и пазарите на ЕУ. 
Властите веќе го спроведуваат планот за реорганизирање на енергетските пазари на земјата и, исто така, се преземаат чекори за интегрирано производство на нафта.
Како важен чекор напред на својот пат кон пристапот во ЕУ, Албанија во 2003 година го потпиша Атинскиот меморандум за создавање регионален енергетски пазар. 
Земјата, исто така, потпиша договори во висина од неколку милиони евра со Светската банка и со Европската инвестициона банка за изградба на термоцентрала во јужниот град Валона и приватизација на малите хидроцентрали -- проекти кои ќе й помогнат на Албанија да оди напред кон остварувањето на своите цели.
Реформата на пазарите на енергија има за цел, помеѓу другите работи, и да стави крај на постојаните прекини на електрична енергија. 
Проблемот, кој е најсериозен во текот на зимските периоди, претставува придружен ефект на транзицијата од старата инфраструктура од времето на комунизмот, велат експертите. 
Истовремено, секторот мора се справи со огромните загуби на приходи како резултат на неплаќањето на сметките од страна на потрошувачите. 
Според албанскиот министер за индустрија и енергија, Виктор Дода, властите сега спроведуваат тарифни реформи за покривање на загубите во производството на енергија.
Истовремено, Албанија напредува во остварувањето на својата цел за поголемо присуство во меѓународното производство на нафта. 
„Ние поминуваме низ процес на реконструкција на нафтените претпријатија и нивна приватизација“, рече Дода.
Од особен интерес е регионалниот нафтовод предложен од страна на албанско-македонско-бугарското нафтено претпријатие (АМБО), со седиште во САД. 
Неговата изградба се разгледува веќе една деценија и аналитичарите велат дека тој е важен не само за Албанија туку и, општо, за Југоисточна Европа.
Друг важен проект во фаза на разгледување е транс-балканскиот гасовод предложен од страна на швајцарската група ЕГЛ. 
„За Албанија е важно по реформата на своите системи да се интегрира во регионалните и во европските пазари“, рече Дода.
