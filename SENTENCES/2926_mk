26/04/2006
Од Кристина Чук за Southeast European Times во Загреб -- 26/04/06
Претходно овој месец премиерите на осумте балкански земји се собраа во Букурешт за да ја потпишат заедничката декларација за проширување на Централноевропскиот договор за слободна трговија (ЦЕФТА), отворајќи го патот за слободна трговска зона во регионот. 
Предлогот би можел да стапи на сила на почетокот од следната година, со оглед на тоа што разговорите треба да започнат на крајот од мај.
Проширувањето на ЦЕФТА беше предлог на Хрватска како алтернатива за првичната идеја на ЕУ за создавање на т.н. 
„Балканска слободна трговска зона“. 
Планот на Брисел наиде на жестоки критики во Хрватска, при што многумина се жалеа дека истиот потсетува на поранешна Југославија и дека ќе го забави патот на Хрватска кон пристапот во ЕУ ставајќи ја заедно со другите земји што не се стигнати толку далеку во процесот.
Хрватскиот премиер Иво Санадер се обиде да ги смири најгрубите критики, истовремено предлагајќи проширување на ЦЕФТА како алтернатива. 
Според договорот што беше постигнат овој месец ЦЕФТА ќе се зголеми со земјите од Западен Балкан, плус Молдавија. 
Сегашните членки Бугарија и Романија ќе се повлечат по добивањето на членство во ЕУ, што се очекува во 2007 година.
Со цел да се овозможи проширувањето, некои од правилата на ЦЕФТА се олеснати, вклучувајќи го и барањето за членство во Светската трговска организација и потребата членовите да имаат веќе институционализирани односи со ЕУ. 
И покрај тоа што членките повеќе не мора да бидат официјални кандидати за пристап во ЕУ, новите земји во договорот -- Албанија, Босна и Херцеговина, Молдавија и Србија и Црна Гора -- се аспирантки за членство.
Од 2001 година земјите во регионот подготвија околу 31 одделен трговски договор, но голем број експерти велат дека нивното спроведување е несредено. 
Проширувањето на ЦЕФТА треба да го замени овој лавиринт на договори и ќе може полесно да се спроведе.
Покрај тоа, ЦЕФТА ќе се модернизира со додавање на нови одредби за хармонизирачките правила и регулативи, подобрување на решението на споровите, трговија во услугите и заштита на интелектуалната сопственост.
Трговијата во регионот се зголеми за 33 отсто во периодот помеѓу 2001 година, кога изнесуваше 2,7 милијарди евра, и 2004 година, кога достигна 3,5 милијарди евра, според бројките на Европската комисија. 
Истовремено, трговијата со остатокот од светот ќе се зголеми за 21 отсто -- од 30,2 милијарди евра во 2001 година на 36,4 милијарди евра во 2004 година.
Трговијата помеѓу земјите од ЈИЕ и ЕУ е зголемена од 52 милијарди евра во 2001 година на 79,8 милијарди евра во 2005 година, стапка од 53 отсто.
