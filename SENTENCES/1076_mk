04/01/2008
Според условните цифри објавени од страна на турскиот Институт за статистика, повеќе од 22 милиони странски туристи ја посетиле Турција во првите единаесет месеци од 2007 година, зголемување од 18,2 отсто за разлика од пред една година.
Германија е на врвот на листата на посетители, по што следи Иран, Бугаријa, Русија, Грузија, САД, Велика Британија, Азербејџан,  Грција и Франција.
Грција ја прогласи 2008 за Година на фета сирењето, во чест на најпопуларниот вид сирење во Европа.
Земјата, која ја произведува мешавината од овчо и козјо млеко во изминативе 6.000 години, се надева дека ова ќе ја зголеми нејзината продажба како во Европа, така и во целиот свет.
Како прво банкарско спојување во албанската историја, во вторникот (1-ви јануари) Американската банка на Aлбанијa ја купи Банка Итало-Албанезе, создавајќи ја втората по големина финансиска институција во земјата.
Таа ќе продолжи да работи под името Американска банка на Албанија.
Директорот на албанската Корпорација за електродистрибуција, Ѓерѓ Бојаџи, во неделата (30-ти декември) објави дека ситуацијата со снабдувањето со струја во Албанија ќе се подобри во 2008 година како резултат на поголемите врнежи на дожд во изминатите месеци.
Бојаџи, исто така, објави дека цените на електричната енергија ќе се зголемат, како што препорачаа ММФ и Светската банка.
Бугарската Национална банка ги зголеми каматните стапки на земјата на 4,68 отсто во вторникот (1-ви јануари), од 4,58 отсто во декември.
Ова е највисоката стапка во изминатите шест години.
Српскиот министер за финансии, Мирко Цветковиќ, во четвртокот (3-ти јануари) за весникот „Блиц“ изјави дека цените на електричната енергија најверојатно ќе се зголемат за 4 до 5 отсто во првите три месеци од 2008 година.
Но, според Цветковиќ, нема да има уште еден скок на цените на прехранбените производи.
(Разни извори – 28/12/07-04/01/08)
