25/11/2005
(Тајмс - 25/11/05;
Ројтерс, АП, Фајненшал мирор, АФП, Џрнал оф тркиш викли - 24/11/05)
Еден од клучните симболи на поделбата на Кипар, најверојатно, ќе исчезне пред крајот на оваа година, откако кипарските Турци започнаа да ја рушат блокадата на патот на нивната страна од поделениот град Никозија во четвртокот (24-ти ноември).
Блокадата на патот на улицата Ледра постои веќе 40 години.
Истата беше најпрво изградена во 1958 година за време на кампањата против британската власт.
Три години откако Кипар доби независност во 1960 година насилството помеѓу заедниците на кипарските Турци и кипарските Грци доведе до затворање на улицата Ледра.
Бариерата тогаш беше зајакната со висок ѕид на два ката во 1974 година, откако Турција го окупираше северниот дел од островот како одговор на државниот удар на кипарските Грци.
Оттогаш средовековниот венецијански град Никозија - како и остатокот од земјата - остана поделен по етнички линии.
„Зелената линија“ долга 180 километри на која патролираат ОН го дели островот на северен дел на кипарските Турци и на јужен дел на кипарските Грци.
„Ние сакаме повторно да ја обединиме нашата земја“, изјави за АП во четвртокот Семави Ашик, заменик-градоначалникот на делот од Никозија со кој управуваат кипарските Турци.
„Оваа земја е доволно голема за кипарските Турци и за кипарските Грци.“
Последните меѓународни напори за повторно обединување на Кипар завршија без успех во април 2004 година, кога кипарските Грци со големо мнозинство го отфрлија планот за решението предложено од страна на генералниот секретар на ОН, Кофи Анан.
И покрај тоа што мнозинството кипарски Турци гласаа за овој договор, само меѓународно признаениот дел на кипарските Грци од овој медитерански остров влезе во ЕУ на 1-ви мај минатата година.
Повеќе од три децении контактите помеѓу двете заедници се строго ограничени.
Сепак, во 2003 година кипарските Турци отворија четири премини, овозможувајќи им на илјадници луѓе да преминуваат од едната на другата страна секој ден.
Последниот потег се очекува да го зајакне локалното стопанство со заживувањето на ова место, каде што најверојатно ќе бидат отворени нови продавници и ресторани, неколку децении откако таквите исчезнаа од областа.
Бизнисмените од двете страни на поделениот град ги повикуваа надлежните власти да ја отворат улицата.
„Плановите се целосно готови“, рече Ашик.
„Тоа ќе донесе економска корист за двете страни на градот поделен со ѕид.“
„Се работи за добредојден знак на надеж кога постои многу малку или каков било оптимизам оправдан од политичките носители“, Ројтерс го цитираше коментарот на еден локален дипломат за потегот на кипарските Турци.
„Ова претставува добредојде ако тие ја отвораат нивната страна“, рече градоначалникот на делот на Никозија на кипарските Грци, Микалакис Зампелас.
„Ние чекаме зелено светло од ОН, кои имаат некои сомневања во врска со безбедноста“, додаде тој, мислејќи на евентуалното постоење на стапици и мини поставени во 1974 година.
Но, тој истакна дека ако кипарските Турци ја отворат улицата „и ние сме подготвени да ја отвориме“.
Од другите вести, владата на кипарските Турци во вторникот се согласи да го усвои законот кој има за цел забрзување на решавањето на имотните спорови со кипарските Грци.
Откако ќе биде усвоен во парламентот законот ќе им овозможи на кипарските Грци не само да бараат надоместок или замена, туку и враќање на имотот запленет во текот на измините децении, ако моментно не се користи или ако неговото враќање нема да претставува опасност за јавниот ред.
