31/05/2005
(Блиц - 31/05/05;
AП, Скотсмен, Радио Б92 - 30/05/05)
Министерот за човекови права, Расим Љајиќ, кој е и претседател на националната комисија на земјата за соработка со Трибуналот на ОН за воени злосторства, во понеделникот (30-ти мај) изјави дека Белград е подготвен да го уапси воениот командант на босанските Срби, Ратко Младиќ, и да му го предаде на судот во Хаг.
„Повеќе нема дилема, психолошката бариера е отстранета“, изјави Љајиќ за белградското Радио Б92.
Неговата изјава доаѓа во време на сé поголем меѓународен притисок врз Србија за екстрадиција на главниот бегалец на Трибуналот на ОН, кој го обвини за геноцид во врска со неговата наводна улога во масакрот во Сребреница во 1995 година.
Според обвинителите на ОН, убиствата на околу 8.000 мажи и момчиња од босанските муслимани во периодот помеѓу 11-ти и 19-ти јули 1995 година се спроведени по наредба на Младиќ и на претседателот на босанските Срби во времето на војната, Радован Караџиќ.
Љајиќ, кој се врати од посетата на САД и Хашкиот трибунал пред неколку дена, во понеделникот изјави дека меѓународната заедница сака да го види Младиќ предаден на МКТЈ пред комеморацијата по повод 10-годишнината од злосторствата во Сребреница на 11-ти јули.
Младиќ, кој е во бегство скоро десет години, според широкото мислење, се крие во Србија.
Сепак, Љајиќ за Радио Б92 изјави дека и покрај „големите напори“ не се знае каде се наоѓа бегалецот.
Меѓународните набљудувачи „знаат за голем дел од нашите активности поради тоа што учествуваат во голем број од истите“, рече министерот.
„Во секој случај, ние треба да покажаме дека постои подготвеност и политичка волја за решавање на проблемите што е можно побргу.
Сé уште постои сомневање, мало сомневање, во нашите искрени намери.“
И покрај тоа што повеќе од десетина осомничени Срби се пренесени во Хашкиот трибунал од октомври досега, уште десет обвинети, меѓу кои и тројцата најбарани од балканските конфликти во 1990-тите -- Караџиќ, Младиќ и пензионираниот хрватски генерал, Анте Готовина -- сé уште се наоѓаат на слобода.
„Ние нема да бидеме заложници на овие лица“, рече Љајиќ.
Повторувајќи ја неодамнешната изјава на главниот обвинител на ОН за воени злосторства, Карла дел Понте, комесарот за проширување на ЕУ Оли Рен во понеделникот побара од Белград да започне со апсење на обвинетите на МКТЈ, ако политиката на убедување повеќе не дава резултати.
„Очекуваме Србија и Црна Гора да покаже напредок кој ќе доведе до целосна соработка со Трибуналот“, се цитира изјавата на Рен во напис на српскиот весник Блиц од вторникот.
„Тоа значи дека кога мерките за доброволно предавање ќе бидат исцрпени, Србија и Црна Гора мора да биде подготвена да ги уапси преостанатите бегалци, пред сé Ратко Младиќ, и да соработува со Република Српска во случајот на Радован Караџиќ“, изјави Рен за новинарите во Брисел.
