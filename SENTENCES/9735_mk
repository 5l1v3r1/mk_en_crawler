18/02/2013
Мухамет Брајшори и Ивана Јовановиќ во Приштина и Белград -- 18.02.13
Дејноста на изнајмување имот низ целиот регион доживува процвет додека трае економската криза, но им прави проблеми на даночните инспектори.
Иако законите предвидуваат плаќање данок на изнајмуван имот, многу сопственици на имот не ги пријавуваат своите приходи од наемнина.
Поради фактот дека наемнината честопати се плаќа во готовина, а не преку банкарски трасфери, исплатите и даноците тешко можат да се следат.
Aко закупецот е физичко лице, плаќањето данок е одговорност на сопственикот на имотот.
Ако закупецот е правно лице, тогаш данокот го плаќа закупецот.
Даночната управа во Косово презема чекори за олеснување на процесот со барање на актуелните податоци преку инспекторски посети на терен и добивање информации од трето лице.
Оваа година тие, исто така, се надеваат дека ќе соработуваат со Заводот за статистика на Косово, за да можат да ги проверат резултатите од минатогодишниот попис.
„Во случај закупецот да е физичко лице, малку потешко е да се наплатат даноци од изнајмен имот.
Нивото на свест на даночните обврзници расте и ние од година во година ги зголемуваме приходите во овој сегмент“, рече заSETimesВалентина Битиќи-Сефа, претставник за јавни односи во косовската Даночна управа.
Кога закупецот е правно лице или бизнис, наплатата на даноците не е тешка, рече Битиќи-Сефа, бидејќи скоро во сите случаи данокот се задржува во вид на деловни расходи.
Во Приштина издавање стан под наем варира од 150 до 1.500 евра месечно.
Даночната стапка во земјата изнесува 10 проценти од висината на наемнината.
Ферат Сила има неколку станови кои ги изнајмува во Приштина.
Тој изјави заSETimes дека иако плаќал даноци во изминатите три години, многумина не плаќаат.
„За мене тоа е бизнис и јас ги пријавувам моите приходи и плаќам даноци, но знам дека за многу луѓе тоа не важи, бидејќи тие не сакаат да даваат пари и тука имате многу начини како да го скриете тоа од администрацијата ако сакате да го направите тоа“, рече тој.
Во соседна Србија проблемот е ист.
Данокот на наеминина изнесува 20 отсто од месечната наемнина.
Многу сопственици на изнајмен имот избегнуваат да плаќаат, префрлајќи ја одговорноста за данокот на нивните закупци, преку договорот за закуп.
Раде Јовановиќ, механичар од Крагујевац, поседува мал стан во центарот на Белград и го изнајмува за 200 евра месечно.
Тој самиот плаќа данок.
„Ја плаќам оваа сума иако знам дека е можно да се [компензира данокот].
Но, не сакам да правам ништо нелегално и сметам дека ова е добро решение за двете страни“, рече Јовановиќ заSETimes.
Според српската Даночна управа, само 7.006 даночни сметки се платени за изнајмен имот во 2010 година.
Податоците од банките и агенциите за недвижности во Белград покажуваат дека скоро 500.000 луѓе во Србија издаваат станови под наем во земјата.
