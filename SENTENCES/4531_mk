29/05/2009
Од Горан Трајков за Southeast European Times во Скопје -- 29/05/09
На деветтиот конгрес на Социјалдемократскиот сојуз на Македонија (СДСМ) минатата недела во Скопје, делегатите едногласно го избраа поранешниот претседател Бранко Црвенковски -- единствениот кандидат -- да ја води партијата во текот на следните четири години.
Во својот говор по повод прифањето на функцијата во неделата (24-ти мај), Црвенковски призна дека СДСМ е во длабока и долготрајна криза. 
„Нашата цел е да ја консолидираме партијата“, објасни тој, додавајќи дека целта на партијата е да победи на парламентарните избори.
За да го оствари тоа, на партијата й се потребни длабоки реформи, рече Црвенковски, кој истакна дека до август ќе биде изготвена новата партиска програма со строг „куќен ред“.
Некои водечки членови на СДСМ, кои очекуваат Црвенковски да ги обедини различните фракции во партијата, беа изненадени кога слушнаа дека тој „нема да троши ниту една секунда во обид да мири некого“. 
Тој објасни дека „СДСМ е отворен за секого, но и може без секого“.
СДСМ, исто така, ќе формира нова партиска структура, со оглед на тоа што членовите на централните и надзорните комитети поднесоа колективна оставка.
Претставниците на другите политички партии беа, исто така, поканети, вклучително и Тито Петковски, водачот на Новата социјалдемократска партија, чија политичка поддршка му помогна на СДСМ. 
Претставници на владејачката ВМРО-ДПМНЕ и Демократската унија за интеграција беа, исто така, присутни.
Голем дел од говорот на Црвенковски се состоеше од обвинувања упатени на адреса на владата. 
Тој ја повика владата да ја прифати „одговорноста за изгубеното време и претрпената штета“ заради непостигнувањето компромис со Грција, нарекувајќи го нејзините членови „предавници и странски платеници“.
Премиерот Никола Груевски му честиташе на Црвенковски, но го критикуваше зашто останал „истиот Црвенковски од пред 15-20 години“, за време на периодот на „корупција кога криминалот цветаше“. 
Груевски рече дека не очекува ништо друго, туку „старите политички игри, трикови и субверзии“ на Црвенковски.
Повеќе од половина од учесниците во анкетата на неделникот Форум рекоа дека Црвенковски нема да помогне да се крене рејтингот на СДСМ меѓу гласачите.
Загрижени поддржувачи на СДСМ, пензионери и некои невработени луѓе, всушност, формираа невладина организација наречена „Отпор кон Бранко Црвенковски“.
„Македонија не смее повторно да минува низ ... 
децении корупција и криминал“, рече член на групата. 
Други ја обинуваат невладината организација дека претставува трик на владата.
СДСМ, исто така, го промени својот партиски симбол од роза во сина ѕвезда, во стисната тупаница, симболот на европската социјалдемократија.
