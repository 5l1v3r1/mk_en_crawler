06/07/2012
Алакбар Рауфоглу за Southeast European Times -- 06.07.12
Давајќи й нов живот на идејата за носење Касписки природен гас на европските пазари, Турција и Азербејџан ќе продолжат со плановите за изградба на Транс-анатолскиот гасовод (ТАНАП), како потег кој е добредојден во Европа како главен чекор напред кон намалувањето на зависноста од рускиот природен гас.
Турскиот премиер Реџеп Тајип Ердоган и азербејџанскиот претседател Илхам Алиев го нарекоа меѓувладиниот договор од 7 милијарди американски долари (5,6 милијарди евра), потпишан на 27-ми јуни, „историски“. 
Гасоводот од 2.000 километри ќе има првичен годишен капацитет од 16 милијарди кубни метри, и може да биде проширен за транспорт на други извори на гас.
ТАНАП се очекува да биде комплетиран во 2018 година, приближно во исто време кога првиот извоз на гас од проектот за дупчење гас Шах Дениз II, во Каспиското Море, ќе биде ставен онлајн.
Од другите настани на оваа тема, конзорциумот на производители на гас Шах Дениз на 29-ти јуни објави дека Набуко-Запад -- скратената верзија од деценискиот проект за гасоводот Набуко -- ќе биде еден од двата кандидати за носење азербејџански гас во Европа од Турција преку Бугарија, Романија и Унгарија и Австрија. 
Конзорциумот треба да ја донесе конечната одлука следната година меѓу Набуко Запад и Трансатланскиот гасовод, кој минува од Турција до Италија преку Грција и Албанија.
Во Анкара, властите предвидуваат дека улогата на Турција како главна транзитна држава, ќе ја зајакне нејзината моќ за преговарање, наспрема ЕУ и Русија, истовремено зголемувајќи ја сопствената енергетска безбедност и односите со Азербејџан.
„Ова не е само многу оптимален начин да се исполнат потребите за диверзификација на европскиот гас, туку е и многу важно за нашата земја, бидејќи ја зголемува улогата на Турција како транзитна земја“, рече за SETimes Махмут Муџахит Финдикли, претседател на Енергетскиот комитет на турскиот парламент.
Финдикли рече дека проектот го регенерираше Набуко, наместо да го уништи.
Јан Сир, експерт за касписка енергија на Карловиот универзитет во Прага, рече дека проектот „ја одржува во живот стратешката логика“ зад јужниот енергетски коридор, што ја заобиколува Русија.
„За Азербејџан тоа отвора нови извозни можности и ја дава посакуваната диверзификација на надворешните односи и стабилни приходи“, рече тој. 
„Јасно е дека со отворање на Каспиското Море кон Запад, турската кавкаска врска ќе стане посилна и Русија ќе изгуби многу од своето влијание над постсоветскиот регион“, рече тој за SETimes.
Русија останува бр. 
1 снабдувач на гас за Турција. 
Земјата е втор по големина пазар за рускиот гасен мопонол Гаспром. 
Но, сега кога Турција е стабилно позиционирана на гасниот пазар, Русија може да ги смета алтернативите на својот гасовод Јужен тек од Турција до Бугарија како закана за својата доминација во Европа.
За Хилал Патачи, директор на Идните енергетски водачи на Турскиот комитет при Светскиот енергетски совет, договорот меѓу Баку и Анкара може да „се претвори во проблем за руско-турските односи во следните години“.
Но, таа рече дека Турција и Азербејџан имаат повеќе корист отколку штета поради тоа што договорот „ќе ја зголеми географската важност на Турција за време на процесот на преговори на ЕУ, додека Азербејџан ќе има партнерство со земјите на ЕУ“.
„[Проектот] ќе обезбеди одржливо партнерство и прифатливи цени преку Турција за земјите на ЕУ“, рече таа за SETimes.
Tурција купува природен гас од Азербејџан по цена од 320 американски долари за илјада кубни метри, што е многу помалку од просекот на 460 американски долари за илјада кубни метри, што ги плаќа за иранскиот и рускиот гас.
Еврим Екен, турски енергетски аналитичар во Школата за меѓународни односи на Универзитетот во Санкт Петерсбург, смета дека Турција може да ја искористи „картата на цената“ против Русија. 
Со давањето на Баку можност за директен пристап до пазарот на ЕУ, Турција може, исто така, да го притисне Азербејџан за дополнителни намалувања на цената.
„Можното спојување ... 
со Набуко-Запад е најлошо сценарио за Русија“, рече таа, додавајќи дека Москва „може да ги искористи сите можни влијанија за да го спречи проектот“.
