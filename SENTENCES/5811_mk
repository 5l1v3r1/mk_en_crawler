21/06/2011
Од Бојана Миловановиќ за Southeast European Times во Белград -- 21.06.11
Посетете ги Фејсбук страниците на повеќето српски политички партии и ќе најдете фотографии на клучните фигури и нивните пораки до граѓаните. 
Можете, исто така, да видите и видео-снимки од неодамнешни митинзи, партиски состаноци, интервјуа и други медиумски појавувања.
Демократската партија (ДП) на претседателот Борис Тадиќ има околу 2.000 Фејсбук обожаватели и околу 1.700 Твитер обожаватели. 
Партијата ги користи социјалните медиуми за промовирање на активностите на своите државни претставници, овозможувајќи им на посетителите да бидат информирани за посетите и говорите на претседателот, министерот за животна средина, министерот за одбрана и градоначалникот на Белград.
„Ниту една сериозна партија не може да преживее на политичката сцена ако не води кампања на интернет и постојано не комуницира со граѓаните“, вели портпаролката на ДП, Јелена Триван. 
„[Социјалните медиуми] се наједноставниот начин за комуникација без посредници, кои даваат одговори на некои важни прашања.“
Интернетот, исто така, дава простор за објавување на темите и проблемите што не се рутински покриени во другите медиуми, додава Триван.
Главната опозициска Српска напредна партија (СНС) има околу 1.800 Фејсбук обожаватели и преку 300 Твитер следбеници. 
Освен просторот за објавување изјави на партиските претставници од прес-конференции и други партиски активности, Фејсбук странивата на СНС служи за комуникација со поддржувачите.
Во една неодамнешна кампања, партијата ја искористи својата Фејсбук страница за да ги праша Србите дали се за влез на нивната земја во НАТО.
Претставниците на СНС тврдат дека партијата се избегнува од главните медиуми. 
Фејсбук и Твитер, велат тие, може да им помогне да ја пренесат нивната порака.
„Состојбата со медиумите во Србија е таква што никогаш немало толку голема медиумска блокада и контрола од режимот како сега, поради што Интернетот е единствениот начин ние да им ги претставиме на нашите членови, поддржувачи и граѓаните позициите на нашата партија во врска со актуелните политички теми“, рече за SETimes шефот на партијата за ИТ комуникации, Александра Ѓуриќ.
„СНС е заинтересирана за тоа што имаат граѓаните да кажат и Интернетот ни овозможува да го оцениме расположението на граѓаните и проблемите на реален начин“, додаде таа.
Во исто време, рече Ѓуриќ, противниците на партијата, исто така, се свртија кон Интернетот и социјалните медиуми за да вршат злобни напади. 
„Дури сме виделе и примери на злоупотреба со отворање Интернет профил на заменик-претседателот Александар Вучиќ, придружен со злонамерни изјави. 
Нашиот обид да контактираме со овие луѓе не вроди со плод, така што на крајот пријавивме во полиција, што резултираше со затворање на профилот“, објасни таа.
СНС знае дека Интернетот е најефикасен начин за привлекување на младите луѓе, кои повеќе би сакале да се логираат на Фејсбук, отколку да читаат весници или да гледаат политички програми на телевизија, рече Ѓуриќ.
„Некои млади луѓе контактираа со нас на Фејсбук и ја изразија својата желба да се приклучат на СНС и да станат волонтери, и да стекнат знаење што подоцна можат да го искористат за наоѓање работа. 
Отсекогаш им помагавме и ќе се обидеме да го пренесеме нашето знаење и искуство на нив“, рече таа.
Додека Србија се движи кон општите избори следната година, расте и притисокот врз политичарите и кандидатите за поголема свест во однос на Фејсбук. 
Поради тесните трки и жестоките кампањи што доаѓаат, способноста да се искористи моќта на социјалните медиуми може да биде решавачки фактор.
