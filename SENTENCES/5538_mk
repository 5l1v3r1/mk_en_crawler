06/10/2010
Од Билјана Пекушиќ за Southeast European Times во Белград -- 06/10/10
Српската влада, која е сега во својата трета година од четиригодишниот мандат, работи на тоа да го забрза исполнувањето на ветувањата, поради повиците за предвремени парламентарни избори.
Опозициската Српска напредна партија (СНС) ја има главната одговорност за истите.
„Само некој кој не е ангажиран во политиката не го гледа потенцијалот на изборната кампања“, рече нејзиниот водач Томислав Николиќ.
Претседателот на партијата Нова Србија, Велимир Илиќ, се согласува.
„Вратите се отворени за ...
оние кои имаат заедничка цел, да има предвремени избори и да победат“, рече тој.
Според Центарот за слободни избори и демократија, анкетите на јавното мислење на почетокот од летото покажуваат дека СНС е во благо водство.
СНС ги повика опозициските партии на разговори бидејќи сака да води умерена, десно-ориентирана коалиција, вели политичкиот аналитичар Дејан Вук Станковиќ.
Тој, сепак, додава дека повиците за предвремени избори немаат реална основа.
Владата, сега засега, не одговара на заложбите на опозицијата.
Откако го изгуби оспорувањето од висок профил на косовската декларација за независност во 2008 година пред Меѓународниот суд на правдата во јули, и ја преработи резолуција за Косово со придонес на ЕУ и Генералното собрание на ОН минатиот месец, владиниот фокус беше префрлен на домашните грижи:
градењето патишта и мостови и решавањето на другите прашања важни за јавноста.
Вицепремиерот Ивица Дачиќ вели дека владата е стабилна, што ги прави предвремените избори непотребни, но белграѓаните се поделени околу ова прашање.
Милан Видојковиќ, инженер во националната авио-компанија ЈАТ, е за тоа да се гласа.
„Оние кои освоија највеќе гласовите треба да ја предводат земјата и ако тоа е партијата на Томислав Николиќ, нека бидат тие на власт во следните четири години, иако тоа не значи дека јас гласав за нив.“
Катарина Остојиќ, студентка, вели дека исплашена од изборите и од СНС.
„Партијата на Томислав Николиќ, која се претставува себеси како проевропска, според мене, не е тоа.
Таа само се обидува да се претстави себеси во одредено светло и да привлече [што е можно] повеќе електорат.
Ќе биде сосема поразлично ако дојде на власт.
Земјата може да падне во поголема криза, и да ги изгуби своите шанси за пристапување во ЕУ“, рече таа.
Во однос на надворешната политика, СНС останува на ставот дека преговарањето со ЕУ е патот кон иднината.
СНС и Демократската партија на Србија, предводени од поранешниот премиер Воислав Коштуница, велат дека „одбраната на територијалниот интегритет и суверенитет на Србија“ е нивната политика.
Тие го нарекуваат „црвена линија“, но не го споменуваат конкретно Косово.
