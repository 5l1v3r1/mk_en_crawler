29/05/2012
Менексе Токјај за Southeast European Times во Истанбул -- 29.05.12
Турските медиуми започнаа една амбициозна агенда на планирање на својот досег на повеќе јазици низ Балканот и во регионите каде што Турција има стратешки интереси со афирмација на оваа земја на меѓународната сцена.
Преку своите медиуми, Турција зајакнува една позитивна слика, преточувајќи во нешто што министерот за надворешни работи Ахмет Давутоглу го опиша како „стратешка длабочина“ на Турција.
До неодамна државната новинска агенција Анадолија (АА) објавуваше на турски и англиски јазик, но во март се прошири и почна да објавува на босански, српски и хрватски јазик преку нова агенција во Сараево.
Арапски сервис, чие седиште ќе биде во главниот град на Египет, Каиро, започна со работа овој месец. 
Во соработка со медиумите во арапските земји, овој сервис ќе ја информира турската и арапската публика за вестите од Турција и Блискиот Исток.
Еден азербејџански и руски сервис, исто така, ќе започне со работа за неколку месеци, а до 2020-та година, 100-годишнината на АА, тој планира да објавува на 11 јазици, меѓу кои курдски, кинески, француски, шпански и германски јазик.
Кемал Каптанер, директор на корпоративната комуникациска единица на АА, рече дека агенцијата во Сараево, на пример, им дава приоритет на вестите за билатералните односи меѓу Турција и земјите од регионот со цел да се истакне блискоста помеѓу луѓето во културен и социјален поглед.
„Пред нашите сервиси да започнат со работа, Турција беше интересна само кога имаше терористички напад. 
Но, сега, благодарение на сервисите на АА, луѓето од регионот може да дознаат многу повеќе за социјалните, културните и економските случувања во Турција“, изјави тој за SETimes.
Турскиот парламент изгласа закон во март 2008-та година, кој и овозможува на државната ТРТ освен на турски да емитува програми и на други јазици. 
Овој закон го отвори патот за емитувања во “блиското странство“ на Турција, каде што таа има една поистакната економска и политичка улога. 
Емитувањата сега го покриваат Блискиот Исток, Централна Азија и Кавказ, Балканот и турската заедница во Европа. 
ТРТ Арабик, на пример, може да достигне публика од 350 милиони луѓе.
Одлуката за основање на ТРТ-СЕС на курдски јазик, исто така, привлече многу внимание. 
Таа беше сфатена како позитивен чекор за проширување на курдските културни и јазични права во Турција, а исто така за досегнување на заедниците кои го зборуваат курдскиот јазик надвор од границите на Турција во Блискиот Исток и Европа.
Гласот на Турција, радио канал под покровителство на ТРТ, емитува програми на 35 јазици и е четврта по големина радио станица во светот во однос на бројот на странските јазици на кои врши емитување.
Говорејќи за неговата улога во надворешната политика, првото емитување на радио каналот Гласот на Турција беше арапски пренос на говорот на поранешниот премиер Исмет Инону за прашањето поврзано со Хатај во 1937-та година, пред оваа етнички мешана област да биде припоена кон Турција од Сирија во 1939-та година.
Оваа експанзија на медиумите е паралелна со улогата на Турција во про-активната надворешна политика во регионот во текот на изминатата деценија.
Според Мучахит Кучукјилмаз од Фондацијата СЕТА, со седиште во Анкара, се до раните 2000-ти години турските медиуми не го сфатија обемот на проширување на надворешната политика на земјата, оставајќи ја Турција зад нејзините западни колеги.
„На пример, ние бевме информирани за вестите од Блискиот Исток преку преводи. 
Значи, кој и да беше ставот на западните новински агенции, ние го прифаќавме истиот“, изјави Кучукјилмаз за SETimes.
Истата поента беше покрената од страна на заменик-премиерот на Турција Булент Аринч во серија објави на Твитер на 15-ти мај кога АА Арабик започна со работа.
„Сите ние бевме сведоци на сериозни манипулации кои не изненадија во географијата на Блискиот Исток, особено за време на Заливската војна. 
Престижни новински агенции кои сите ние ги знаеме беа водачи на операциите со нивните емитувања. 
Не само на Блискиот Исток; ние бевме сведоци на истото во Босна. 
Медиумите долго време останаа бесчувствителни на сериозноста на настаните“, напиша Аринч.
Во минатото, турските медиуми имаа потешкотии да одржат чекор со глобалните трендови и регионалните настани, нешто што АА се обидува да го надмине.
„Имаше грст новинари кои знаеја арапски, руски, персиски, па дури и курдски јазик. 
Никој не се погрижи да отвори претставништво или да вработи новинари, дури и во нашите соседни региони", изјави Кучукјилмаз.
Но, во текот на изминатата деценија ТРТ и АА го презедоа водството во насочување на иднината на турските медиуми, инвестирајќи во мулти-јазичниот кадар, вршејќи теренски истражувања и развивајќи го техничкиот и интелектуалниот капацитет.
Хакан Чопур, медиумски експерт од турското претседателство, вели дека неафирмираните земји немаат потреба од повеќејазично новинарство или емитување.
„Сепак, за една земја како Турција, чија зона на влијание ги надминува нејзините национални граници, таков тренд не е луксуз туку неопходност“, изјави Чопур за SETimes.
Тој рече дека елементите на мека сила се исто толку важни како и тврдата сила во глобалната политика. 
„Јавната дипломатија, особено, има потреба од вакви алатки за спојување на јавните комуникации и дипломатијата“, рече тој. 
„Во овој поглед, повеќејазичните емитувања ќе формираат основа за Турција да ја искористи својата мека сила не само во регионот, туку и во глобалната политика.“
Пламен Ралчев, доцент на Универзитетот за национална и светска економија во Софија, фокусирајќи се на стратешките комуникации, меѓународните односи со јавноста и јавната дипломатија, рече дека едно длабоко разбирање на локалните јазици ќе ја приближи Турција до странската публика.
„Мнозинството Бугари немаат поим за овој јазик, па ако ТРТ Интернешанал започне да емитува на бугарски јазик тоа дефинитивно ќе го подобри испраќањето на пораки од комуникациските канали до бугарската публика“, рече тој.
Парафразирајќи го слоганот на Туркиш ерлајнс „Глобално ваши“, тој вели дека со ТРТ и АА, турските медиуми станаа „глобално јавни“.
„Она што е позначајно е гласот на Турција да биде чуен на меѓународно ниво, ставовите на Турција да бидат изразени и раширени, посветеноста на Турција за глобална положба да биде сфатена. 
Дефинитивно, Турција има приказна за раскажување ... 
и продавање, исто така“, рече Ралчев.
