15/04/2005
Од Зоран Николовски за Southeast European Times во Скопје – 15/04/05
Меѓународната комисија за Балканот во четвртокот (12-ти април) издаде извештај на 65 страници, во кој Македонија се опишува како успешна приказна во регионот.
Комисијата, чиј претседател е поранешниот италијански премиер Џулијано Амато, ја сочинуваат познати државници и политички аналитичари, меѓу кои и поранешниот германски претседател Ричард вон Вајзекер, поранешниот шведски премиер Карл Блит, поранешниот американски помошник државен секретар Авис Бохлен, претседателот на проектот за транзиционите демократии Брус Џексон, членот на Европската комисија Јанез Поточник, поранешниот романски министер за надворешни работи Мирчеа Џоана, поранешниот албански премиер Илир Мета и други поранешни високи фукционери од земјите во ЈИЕ.
Во текот на изминатите 12 месеци членовите на Комисијата ги посетија сите земји опфатени во нивниот извештај и се состанаа со високи функционери од регионот.
„Македонија ги преживеа сите закани, истрајувајќи во својата цел за европска интеграција.
За разлика од некои други територии Македонија успеа да спречи избувнување на голема граѓанска војна преку процесот на преговори помеѓу партиите и со помош на ЕУ и САД“, се вели во извештајот.
Во врска со кризата што ја имаше земјата, авторите велат дека „И покрај тоа што теоретски Македонија не би требало да постои, таа, всушност, е скромна, но значајна приказна за успехот.
Земјата ги илустрира нашите тези дека конечните и јасни уставни договори и институционализирањето на европската перспектива се два инструменти што можат да направат очигледни чуда на Балканот.“
Во извештајот се истакнува дека успехот на Македонија во надминувањето на својата криза и нејзината решеност да аплицира за членство во ЕУ би требало да има силно симболичко влијание насекаде во регионот - тоа покажува како решавањето на уставните прашања и реалната, внимателно извагана перспектива за ЕУ може да ги трансформира балканските општества.
Препораката на Комисијата е дека меѓународната заедница би требало да се осврне на главните проблеми со кои се соочува Македонија, како што е потребата за економски растеж и нови работни места.
„Комбинацијата од намалувањето на јавната администрација и вработувањето на етничките Албанци во јавниот сектор во согласност со квотите договорени во Охрид би можело да доведе до нови тензии помеѓу двете заедници ако невработените не бидат апсорбирани на друго место.“
Авторите, сепак, сметаат дека и покрај сите ризици и загрижености напредокот на Македонија од 2001 година покажува дека ако уставните прашање бидат решени и ако конкретната европска перспектива биде ставена на маса, тогаш балканските општества имаат потенцијал да го избегнат кругот на нестабилност и несигурност.
„Јасно е дека треба да го внесеме регионот во ЕУ.
Нам ни треба политика за да може регионот да напредува, да влезе и да биде во чекор со остатокот од Европа“, се заклучува во извештајот.
