26/11/2009
Од Горан Трајков за Southeast European Times во Скопје -- 26/11/09
Спонзорирано од Американската амбасада во Македонија, Американското катче во Скопје им носи парче од Соединетите Држави на Македонците. 
Преку неколку видови медиуми, на членовите и посетителите им се нуди пристап до најразлични информации.
Координаторката на Американското катче во Скопје, Оливера Трајкова, разговараше со новинарот на SETimes Горан Трајков за центарот, неговата мисија и иднина.
SETimes: Која е мисијата на Американското катче во Скопје?
Oливера Трајковa: Мисијата на Американското катче во Скопје е да им ги стави на располагање сите релевантни информации за САД на членовите и посетителите преку книги, весници, списанија, дивидиа и бесплатен интернет пристап. 
Ние им ја доближуваме американската култура и начин на живот на македонските граѓани. 
Ова е многу важно, бидејќи поголем број од луѓето во Македонија никогаш не биле во САД.
Сите американски катчиња во светот претставуваат партнерство помеѓу канцеларијата за врски со јавноста на американската амбасада во таа земја и институцијата-домаќин каде што е сместено катчето. 
Американското катче во Скопје се наоѓа во градската библиотека „Браќа Миладиновци“, со која ние имаме одлична соработка.
SETimes: Како е организирана работата на Американското катче?
Tрајковa: Работиме секој работен ден до 8 часот навечер и во саботите. 
Повеќе од 3.500 членови на катчето се припадници на различни возрасни и образовни групи, но една од нашите цели е да им излеземе во пресрет на сите нивни потреби, поради што организираме најразлични програмски активности.
Поголем дел од нашето членство и посетителите се средношколци и студенти. 
Околу 20 отсто се на возраст над 30 години и повеќето се вработени. 
Членството е бесплатно и за запишување е потребно само важечка лична карта.
Најважна работа за нас е да организираме најразлични програми кои ќе ги опфатат сите -- студентите, младите вработени, професионалците на средината од нивната кариера, децата што почнуваат да учат англиски јазик, но исто така и пензионираните интелектуалци кои сакаат да продолжат со учењето.
SETimes: Какви активности организира Американското катче?
Tрајковa: Организираме различни видови настани, како што се работилници, состаноци, изложби, поетски читања, видео-проекции, предавања. 
Обично нашите членови ја сочинуваат публиката на овие настани, но тие можат да доведат и пријатели. 
Секој кој е заинтересиран, може да учествува.
Доброволците на Мировниот корпус ни помагаат во изготвувањето на програмите. 
Тие обично одржуваат час на разговор, кој е многу популарен бидејќи им помага на членовите да го учат англискиот јазик од луѓе на кои тој им е мајчин јазик. 
Некои доброволци, исто така, учествуваат во нашите надворешни активности во различни градови низ Македонија.
SETimes: Дали Американското катче во Македонија соработува со катчињата во регионот?
Tрајкова: Во Македонија има три американски катчиња -- во Скопје, Битола и Тетово. 
Ние комуницираме и соработуваме скоро секојдневно. 
Концептот на нашата програма е сличен; некогаш имаме различни презентации или разменуваме исти предавачи и презентации. 
Целта е да се опфатат потребите на нашите корисници и членови, и да се одговорат нивните прашања за американската култура и начин на живот.
Комуницираме со американските катчиња во Косово, Србија, Грција, Хрватска, Словенија и Унгарија за време на обуките и семинарите, кои се одржуваат на годишно ниво за да се подобрат нашите способности и да се разменат идеи; ова претставува извонредна можност да се збогати изборот на активности.
Ние, исто така, одржуваме контакти со нашите колеги преку ДВЦ -- дигитална видео врска -- кога се информираме меѓусебно за нашите најважни активности.
SETimes: Кои се плановите на Американското катче во Скопје за иднината?
Tрајкова: Нашата идеја е да организираме регионален состанок на американските катчиња во Македонија. 
Веќе се консултираме со катчињата за ова и нивните одговори се позитивни. 
Ако сé се одвива како што треба, некаде на крајот од следната пролет ќе бидеме домаќини на оваа регионална конференција.
