04/01/2013
Марина Стојановска за Southeast European Times во Скопје -- 04.01.13
Иницијативата на Македонското женско лоби поттикна 100 невладини организации да потпишат декларација во која бараат повеќе жени-кандидати за градоначалник на локалните избори во март.
Во моментов Македонија нема жена градоначалник.
„Македонското женско лоби работи со години на зголемување на бројот на жените-политичари.
Оваа иницијатива е поддржана од невладините организации во сите области, и го истакнува недостигот на избрани жени за градоначалник, но во исто време и недоволните програми за родова еднаквост“, рече Даниела Димитриевска од лобито.
„Со потпишување на декларацијата, ние сакаме да покажеме дека се согласуваме оти недостигот на жени-кандидати ги крши демократските принципи и принципите на еднаквост.
Нашата цел е да ги притиснеме политичките партии да вклучат повеќе жени-кандидати на локалните избори и да ги промовираме програмите за родова еднаквост“, рече таа.
Лилјана Поповска, претседател на Демократската обнова на Македонија и претседател на Парламентарната комисија за еднакви можности, вели дека организацијата ја поддржа декларацијата и активно работи на зголемување на бројот на градоначалници од женски пол.
„Веднаш по локалните избори во 2009 година, забележавме дека немаше ниту една жена градоначалник.
Предложивме нов изборен статут кој предвидуваше 30 отсто од избраните кандидати да бидат жени“, рече Поповска.
„За жал, ова не беше прифатено од ниту една партија, но ние нема да се откажеме.“
Сепак, таа е ентузијаст дека Македонија е регионален водач по бројот на пратенички.
„Србија неодамна го примени нашиот изборен модел со нов изборен статут кој вклучува услов 30 отсто од сите кандидати да бидат жени.
На конференцијата во Виена во декември јас говорев на оваа тема, споменувајќи ја Македонија како држава со најдобра практика во оваа област.
Албанија, Црна Гора и другите држави наскоро сакаат да го применат нашиот модел“, рече Поповска за SETimes.
„Градоначалничката функција беше огромно искуство за мене.
За време на мојот мандат имав можност да патувам и да разменам искуства со моите колеги од цела Европа.
Жените можат да управуваат и носат одлуки подеднакво добро како и мажите“, рече Лефкија Гажовска, поранешен градоначалник на Крушево.
„Периодот меѓу 2005 и 2009 година беше позитивен за жените.
Имаше три градоначалнички кои подоцна, како дел од Здружението на единиците на локалната самоуправа, успеаја да учествуваат во сите политички тела и носењето на одлуките за локалниот развој“, рече Гажовска за SETimes.
На локалните избори во 2009 година 27 отсто од 1.387 кандидати беа жени.
