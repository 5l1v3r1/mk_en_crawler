01/11/2007
Од Горан Трајков за Southeast European Times во Скопјe – 01/11/07
Додека траат преговорите за статусот на Косово, ова е темата на која се разговара во целиот регион.
И покрај тоа што повеќето земји во Југоисточна Европа немаат голем придонес за иднината на покраината, конечниот исход ќе има регионални реперкусии.
Maкедонскиот претседател Бранко Црвенковски отсекогаш се залагал конечниот статус да биде дефиниран од страна на Советот за безбедност на ОН -- став што го делат многу влади од регионот.
Сепак, ако се покаже дека не е можно да се постигне статусот определен од ОН, Македонија најверојатно ќе го признае независно Косово.
Еден од предлозите на кои Македонија силно се противи е поделбата на покраината.
Поделбата на Косово би можела да има директно влијание на територијалниот интегритет и суверенитет на Македонија.
Владата стравува дека тоа може да го разгори сепаратизмот помеѓу Албанците во земјата, која доживеа сериозен етнички конфликт во 2001 година.
Голем број земји во регионот, меѓу кои и Босна и Херцеговина, имаат слична загриженост.
Ако биде направен преседан за поделба на териториите и земјите, можно е меѓународната заедница да не може да го прекине тоа во иднина.
„Косово не смее да се дели, имајќи предвид дека ваквата одлука е можна само долж етничките линии, и дека тоа би значело охрабрување на голем број радикални структури што постојат во целиот регион.
Ние не можеме да ги потцениме ризиците што може да произлезат од евентуалната ваква одлука“, рече Црвенковски.
Од крајот на конфликтот во 2001 година Македонија се бори да изгради функционална, мултиетничка држава и да покаже дека нејзините две најголеми етнички групи може да живеат заедно.
Повеќето Македонци сметаат дека независноста на Косово ќе донесе мир и стабилност во регионот -- конечно дефинирајќи ги границите во Југоисточна Европа.
Истата нуди шанса за подобрени економски врски и можности.
Македонија во моментов извезува најголем дел од своите производи во Косово -- во вредност од околу 100 милиони евра годишно.
Но, нерешениот статус на покраината претставува бариера за македонските претпријатија кои сакаат да тргуваат или инвестираат таму.
Тоа претставува пречка и за меѓународните корпорации.
