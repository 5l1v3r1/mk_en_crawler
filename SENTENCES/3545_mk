09/05/2007
Од Зоран Николовски за Southeast European Times во Скопје – 09/05/07
Во Македонија лесно може да се најде последниот холивудски блокбастер филм -- дивидито може да се купи од улични продавачи во повеќето поголеми градови, обично за цена од околу 1,5 евра.
По таа цена верзијата сигурно е пиратска.
Легално произведените цедеа и дивидија, со платени даноци, чинат најмалку 12 евра.
Maкедонија има закони за спречување на кршењето на авторските права и интелектуалното пиратство.
Сепак, ситуацијата на улиците покажува дека нивното спроведување претставува проблем.
Агенциите за инспекција велат дека едноставно немаат доволно персонал.
На крајот од април полицијата, царинските службеници и инспекторите на Министерството за култура запленија 3.000 цедеа и дивидија во Велес.
Тие пронајдоа пиратски копии на хит филмови, како и нелегални цедеа и нелиценциран Мајкрософт софтвер.
Четири продавници беа затворени и беа покренати прекршочни обвиненија.
Материјалот што беше запленет ќе биде уништен откако ќе завршат судските постапки.
Оваа акција беше трета од почетокот на годинава.
Двете други беа спроведени во Скопје и Битола.
Министерството за култура вели дека планира да ја интензивира борбата во целата земја, почнувајќи од следниот месец.
Интензивираната акција ќе започне веднаш штом ќе стапи на сила изменетата верзија на македонскиот закон за авторски права, кој предвидува построги казни и пошироки надлежности за инспекторите.
Покрај музика, филмови и софтвер, на располагање се и други видови пиратска стока.
Царинските службеници велат дека конфискувале околу 44.500 фалсификувани предмети облека и парфеми, продавани како брендирани имиња „најк“, „адидас“, „пума“ и „лакоста“.
Лажните производи дошле во Македонија преку нелегални правци од Кина и Турција, преку Бугарија, велат властите.
Во меѓувреме, трпат легитимните индустрии.
Бројот на посетите на кината значително опадна поради пиратските филмови и се издаваат помалку цедеа.
Покрај тоа, проблемот може да й наштети на кандидатурата на Македонија за членство во ЕУ.
Блокот моментно обезбедува помош, преку програмата КАРДС, во обид за намалување на пиратството.
