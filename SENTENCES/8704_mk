03/08/2011
Менексе Токјај за Southeast European Times во Истанбул – 03.08.11
Кемал Буркај, истакнат поет, интелектуалец и еден од најважните личности во курдската политика, се врати во Турција на 30-ти јули, по три децении во егзил. 
Враќањето на Буркај, критичар на ПКК и застапник за ненасилство и курдски права, ги зголеми надежите за помирување меѓу Турција и нејзиното курдско население.
Буркај, основач и поранешен генерален секретар на Курдистанската социјалистичка партија избега од Турција во март 1980 година, непосредно пред воениот удар на 12-ти септември. 
Судски гонет во Турција за неговите политички ставови и активности, тој доби азил во Шведска, каде што живееше оттогаш.
Врвот на владината хиерархија -- особено премиерот Реџеп Тајип Ердоган -- го охрабри Буркај да се врати и го пречека со раширени раце.
Познат по својот мирен пристап кон курдското прашање и критиките за насилничката тактика на ПКК, Буркај има намера да остави свој белег во турската политика, не како активен политичар, туку како социјалистички интелектуалец кој се залага за демократско и ненасилно решение на курдскиот проблем во Турција.
Сепак, Буркај и понатаму има симпатии кон курдската партија ХАК-ПАР, која се залага за мир, и која е претежно маргинализирана во турската политика.
Во изјавата за SETimes, водачот на ХАК-ПАР, Бајрам Бозјел, подвлекува дека Буркај ќе биде политичка сила над партиската политика, но ќе дејствува паралелно со гледиштето на ХАК-ПАР. 
Според Бозјел, „Како личност кој го сака мирот, Буркај ќе соработува со демократските сили на Турција кои се залагаат за мир“.
Мерве Аличи, од антимилитаристичкото Движење на младите цивили, го карактеризира враќањето на Буркај како „мало за Буркај, но огромно за Турција“, додавајќи дека судската, испрекинатата и социјалната трансформација на Турција -- иако сé уште недоволна -- го отвори патот за неговото враќање.
На прес-конференцијата во Таксим, Буркај ја објасни причината за своето враќање како „поддршка за мирните чекори кон курдското прашање“. 
„Кој и да придонесе за ова прашање, треба да биде поддржан и ние треба да ги избегнуваме оние кои се обидуваат да го блокираат ова мирно движење“, рече тој.
Буркај го критикуваше главното курдско движење за неподдржувањето на турското владино „курдско отворање“, кое е во голема мера запрено, по неговиот почеток пред скоро две години.
Тој се надева дека ќе го заживее „курдското отворање“ со намерата за елиминирање на тероризмот преку проширувањето на курдските културни права. 
Владините културни иницијативи како што е државниот 24-часовен курдски телевизиски канал ТРТ Сес, Буркај ги смета за пример колку далеку Турција стигна во признавањето на „курдската реалност“ од неговото заминување пред три децении.
Во време кога се раширени разговорите за „домашна војна“ и „враќање на мрачните денови од минатото“, социологот Арус Јумул од Универзитетот Билги тврди дека враќањето на интелектуалците како Буркај претставува позитивен настан. 
„Ние се наоѓаме на крстосница меѓу минатото и иднината, и интелектуалците како Буркај може да не спасат од една таква неизвесност во каква сме заглавени“, рече таа за SETimes.
Професорот Фуалт Кејман, директор на Истанбулскиот политички центар, се согласува дека враќањето на Буркај доаѓа во особено важен момент. 
„За човек кој мораше да живее во странство неколку децении поради воениот удар, тајмингот на неговото пристигнување се совпаѓа со процесот на нормализација на воено-цивилните односи во Турција“, рече Кејман за SETimes.
Сепак, имајќи ги предвид сите играчи во курдската политика, остануваат прашањата дали Буркај има доволно поддршка или дали ќе може да ги оствари своите цели.
Прокурдската партија во која доминира БДП, Конгрес на демократското општество (ДТК), го повика да се приклучи на нивната кауза, но останува поделеноста меѓу Буркај и главните курдски политички движења.
Екрем Еди Гузелдере, од Иницијативата за европска стабилност, вели дека влијанието на Буркај врз курдската политика останува да се види и смета дека е тешко да се замисли како Буркај ги здружува силите со ДТК. 
„Ако не го стори тоа, неговата политичка база е многу мала и неговото влијание ќе биде -- највеќе -- на влијателен политички коментатор“, рече тој за SETimes.
