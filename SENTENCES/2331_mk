03/06/2005
(АП, Гардијан, Скотсмен, AlbanianBulletin.com - 03/06/05; ББС, веб-страница на меѓународната Букерова награда за 2005 година - 02/06/05)
Најпознатиот албански романсиер и поет, Исмаил Кадаре, ја освои инаугуративната меѓународна Букерова награда за 2005 година во четвртокот (2-ри јуни).
„Исмаил Кадаре е писател кој прикажува една цела култура - нејзината историја, нејзината страст, нејзиниот фолклор, нејзината политика, нејзините катастрофи“, вели Џон Кери, претседател на тричленото жири, во соопштението што беше објавено на веб-страницата на наградата во четвртокот.
Идејата за оваа меѓународна награда уследи по критиките дека Букеровата награда - една од најпрестижните во современата литература - беше отворена само за автори од Велика Британија и Комонвелтот. 
Меѓународната Букерова награда ќе се доделува еднаш на две години на жив автор на белетристика, чии дела се или првично отпечатени на англиски јазик или се преведени на овој јазик.
„Бев вчудоневиден кога ми јавија“, се цитира изјавата на 69-годишниот Кадаре за британскиот весник Гардијан, од четвртокот во Париз, каде што тој побарал политички азил во 1990 година. 
„И самиот потесен избор претставува извонредно литерарно семејство.“
Кадаре, чии дела се преведени во повеќе од 40 земји, е најпознат по својот роман „Генерал на мртва армија“ (1963 година). 
Помеѓу другите наслови преведени на англиски јазик се: „Мостот со три свода“, „Хроника на камен“, „Дуронтин“, „Досие за Х“, „Концертот“ и „Палата на соништата“.
„Оваа награда претставува голема почест за мене“, рече Кадаре. 
„Јас сум писател од Балканот, дел од Европа кој долго време беше познат само по вести за човечка злоба - вооружени конфликти, граѓански војни, етничко чистење и така натаму.“
Тој рече дека се надева оти Европа и светот сега ќе го променат своето мислење за регионот и ќе сфатат дека тој „исто така може да дава и други вести и да биде дом на други видови достигнувања, во областа на уметноста, литературата и цивилизацијата“.
Кадаре ќе добие награда во вредност од скоро 89.000 евра и трофеј на церемонијата во Единбург на 27-ми јуни. 
Во согласност со правилата тој ќе избере преведувач или преведувачи кои ќе добијат дополнителна награда од 22.000 евра.
Кадаре е роден во 1936 година во јужниот град Ѓирокастро. 
Како новинар и поет, тој беше критичар на репресивниот сталинистички режим на Енвер Хоџа.
„Единствениот чин на отпор што е возможен во еден класичен сталинистички режим е пишувањето - или можете да одите на состанок и да кажете нешто многу храбро, а потоа да бидете убиен“, Гардијан го цитира Кадаре. 
„Имав многу среќа што можев да објавувам дела од време на време. 
Голем број писатели беа едноставно скршени.“
Фактот што шест од неговите дела беа забранети се покажа како контрапродуктивен за албанскиот комунистички режим „бидејќи сите оние луѓе што веќе ги прочитаа започнаа сериозно да ги проучуваат за да видат зошто се толку субверзивни“, рече тој за британскиот весник. 
„Така, забраните, всушност, одиграа голема улога во еманципацијата на земјата.“
