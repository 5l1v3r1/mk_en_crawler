22/12/2005
Од Алан Чове за Southeast European Times -- 22/12/05
Од почетокот на разговорите за пристап со ЕУ во октомври Турција имаше свои подеми и падови во односите со Брисел.
И покрај тоа што првиот годишен извештај на Европската комисија (ЕК) за земјата содржеше позитивна оценка за екононскиот напредок, истовремено во него беше изразена загриженост во врска со прашањата на човековите права, влијанието на војската и континуираниот кипарски проблем.
Потоа, ЕУ дојде во судир со Анкара поради судскиот процес против познатиот писател поради наводната „навреда“ на Турција.
Со објавувањето на извештајот за напредокот Турција доби признание од ЕК како функционална пазарна економија и доби пофалби за својата реформска програма.
Сепак, сé на сé, ЕК заклучува дека темпото на промените беше забавено во 2005 година, како и дека и покрај тоа што беше донесена значајна легислативата во текот на годините нејзиното спроведување заостана.
И покрај реструктуирањето на Националниот совет за безбедност со цел намалување на влијанието на војската врз цивилните прашања, вооружените сили во Турција „продолжија со влијанието преку неформалните механизми“, истакна ЕК.
Важноста на решението на неколкудеценискиот кипарски спор беше нагласено во извештајот, во кој Турција доби пофалби за континуираните напори за постигнување на решение во рамките на ОН и во согласност со принципите на ЕУ.
Сепак, ЕК, исто така, одреди и краен рок од две години за Турција да го признае Кипар и да го прошири договорот за царинска заедница со ЕУ и за кипарските Грци.
Државата на кипарските Грци, која Турција не ја признава, влезе во ЕУ во мај 2004 година, додека отцепената држава на север, спонзорирана од Турција, беше исклучена.
Што се однесува до слободата на религијата, во извештајот се заклучува дека „е постигнат многу ограничен напредок во воспоставувањето на легислативата која се однесува на отворените проблеми“.
„Немуслиманските верски заедници и понатаму се соочуваат со тешкотии во врска со личните права, имотните права, обуката на верските лица, правата на престој и работните дозволи за турските и нетурските верски претставници, училиштата и внатрешниот менаџмент“, се вели во истиот.
Комисијата ги истакна амандманите на Кривичниот закон кои имаат за цел зајакнување на слободата на изразувањето, но предупреди дека нивното влијание е ограничено.
„Во поглед на спроведувањето, остануваат уште неколку проблеми.
И покрај тоа што голем број луѓе на кои им се суди за искажување на ненасилно мислење потоа се ослободени од високите судски тела, има и голем број случаи во кои новинари, уредници, писатели и други граѓани се судат и се осудуваат“, се вели во извештајот.
Како уште едно продлабочување на ова прашање, во меѓувреме се појавија несогласувања од меѓународната заедница во врска обвиненијата против писателот Орхан Памук за неговиот коментар за еден швајцарски весник во врска со две мошне чувствителни прашања во Турција -- масакрот на Ерменците на почетокот од падот на Отоманската империја, како и масовните курдски жртви како резултат на сепаратистичкиот конфликт со турските безбедносни сили.
Судењето „фрли сенка“ на турските преговори со ЕУ и претставува „можност за поставување на позитивен преседан за голем број случаи на слобода на говорот во очекување на судските процес“, рече комесарот за проширување на ЕУ, Оли Рен.
Турскиот премиер Реџеп Тајип Ердоган ги отфрли критиките од Брисел, обвинувајќи дека тие претставуваат несоодветен притисок врз домашното судство.
Коментарите на ЕК во врска со Кипар, исто така, наидоа на студен прием во Анкара.
Министерот за надворешни работи, Абдула Ѓул, го нарече „неразумни“ и предупреди дека соработката помеѓу Турција и ЕУ за стратешките прашања би можела да биде попречена ако Брисел продолжи да поставува вакви услови.
