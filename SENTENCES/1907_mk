06/09/2004
Од Арди Пулај за Southeast European Times во Тирана - 06/09/04
Aлбанија ја подготви својата национална стратегија за развој на образованието и е подготвена за нејзино спроведување, како што соопштија извори од Министерството за образование.
Стратегијата, која беше објавена во средината на август, има за цел да ги постави основите за реформа на образовниот систем на земјата. 
Таа предвидува деветгодишно основно образование, задолжително за сите, како и вкупно три години на средното обрзование.
Спроведувањето ќе започне за време на новото полугодие, подоцна оваа година, и ќе ги опфати учениците кои моментно се во петто одделение, како и оние кои се запишуваат во прво одделение. 
Нивното основно образование ќе заврши по четири години, наместо по три години, како што беше преходно.
„Продолжувањето на основното образование од осум години на девет автоматски ќе загарантира повеќе образование за Албаниците и, исто така, ќе помогне во усогласувањето на образовниот систем со европските стандарди“, изјави министерот за образование Луан Мемуши за новинарите.
Измените во образовниот систем ќе бидат придружени со промени во училишните програми. 
Сосема новиот систем на настава за деветгодишното основно образование ќе биде воведен во текот на 2008 година. 
Покрај задолжителните предмети, учениците ќе имаат можност да изберат предмети од посебен интерес за нив. 
Тоа, сметаат властите, ќе го поттикне развојот на посебните способности.
„Важен дел од стратегијата за периодот 2004-2015 година е, исто така процесот на децентрализација на образованието. 
Преку овој процес ќе му ја дадеме на училиштето потребната моќ и важност“, рече Мемуши.
Меѓународните институции им помогнаа на албанските власти во подготвувањето на оваа стратегија. 
Таа претставува дел од целокупната национална стратегија на земјата за економски и социјален развој, која е поддржана од страна на Светската банка.
Според УНИЦЕФ, 90 отсто од децата на возраст за основно училиште во Албанија, посетуваат настава. 
Во урбаните области, 92 отсто од децата одат на училиште, додека во руралните области тој процент е 90. 
Најголем дел (88 отсто) од населението над 15-годишна возраст е писмен. 
Процентот на писменост се намалува со текот на годините. 
Од оние на возраст помеѓу 15 и 34 години, 93 отсто се писмени, но стапката на писменост изнесува само 65 отсто помеѓу оние на возраст над 65 години.
