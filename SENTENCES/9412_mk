03/04/2012
Сафет Кабашај за Southeast European Times во Приштина -- 03.04.12
Некоординираноста меѓу владата и парламентот во врска со новиот претседател на Одборот на енергетската регулаторна управа (ЕРО), го одложи зголемувањето на цената на енергијата, кое требаше да се случи во неделата (1-ви април) во Косово.
Во четвртокот парламентот го отфрли владиниот предлог за пополнување на испразнетата највисока позиција во ЕРО, откако заврши мандатот на Али Хамити пред неколку недели.
Владата го предложи Енвер Халими за позицијата. 
Но, собранискиот Комитет за економски развој, инфраструктура, трговија и индустрија објави дека Халими нема соодветна подготовка за местото, и побара од владата да предложи нов кандидат.
Претседателот е единствениот кој може да свика состанок на Одборот на ЕРО и да донесе конечна одлука за барањето на Косовската енергетска корпорација (КЕЦ) за зголемување на цените на енергијата.
Портпаролката на ЕРО, Аделина Муртезај, изјави за SETimes дека сé зависи од собранието.
Според планот на КЕЦ, жителите ќе се соочат со раст од 23 отсто на нивните априлски цени на енергијата.
Регулаторната управа изрази одредена резервираност во врска со висината на зголемувањето. 
Двете други опции што беа претставени од КЕЦ беа: 12 отсто и 9 отсто пораст, но таа сума ќе мора да биде придружена со повеќе финансиски придонеси од владата, изјави за SETimes портпаролот на КЕЦ, Виктор Бужала.
Сé уште не е одлучено која опција ќе преовлада, но очигледно е дека ќе се случи зголемување на цената на електричната енергија.
Група невладини организации вели дека енергетската мрежа не се одржува соодветно од КЕЦ, што предизвикува финансиски загуби, како и загуби на електрична енергија -- како што се случаите на кражба на електрична енергија.
Според Бужала, околу 20 отсто од енергијата е загубена поради кражби -- околу 40-50 милиони евра. 
Повеќе од 10.000 случаи на кражба чекаат во судовите.
„КЕЦ вложува континуирани напори за минимизирање на комерцијалните загуби“, инсистира Бужала.
Граѓаните не реагираат добро на веста за зголемување на цената.
„Успеав да го организирам својот живот некако со мојата пензија, но сега морам да ги прераспределам моите трошоци, решение што многу тешко ќе можам да го најдам“, рече за SETimes пензионерот Хисен Кику.
„Наместо да мислат на нови работни места, тие само мислат на зголемувања на цените“, рече Кику.
Но, во моментов, цената е одредена и нема можности за спротивставување. 
КЕЦ го прекинува снабдувањето за семејствата што не ги плаќаат сметките.
Кику е свесен за тоа, што е уште една димензија што го лути. 
„Грев е да му се прекине електричната енергија некому како мене, кој има месечни примања од 180 евра -- практично е невозможно да се покријат сите државни услуги“, рече тој.
Покрај тоа што новите енергетски тарифи ги погодуваат граѓаните, тие влијаат и на стопанството и бизнисите.
Генц Тотај е сопственик на супермаркет во јужниот град Призрен. 
„Загрижен сум поради зголемувањето, бидејќи морам да плаќам повеќе за електрична енергија отколку да трошам за други цели поврзани со мојот бизнис“, рече тој за SETimes.
Дури и малите бизниси во Косово поседуваат генератори, бидејќи дотурот на енергија не е стабилен. 
Во последните пет години Тотај купил три вакви генератори.
Митровица е еден од градовите кои се највеќе погодени од прекините на електричната енергија. 
Јахир Ходај има ресторан за брза храна во градот повеќе од 20 години.
„Се соочувам со сериозни предизвици да го одржам моето производство, и новата цена на електричната енергија уште повеќе ќе ја усложни мојата позиција“, рече Ходај за SETimes.
