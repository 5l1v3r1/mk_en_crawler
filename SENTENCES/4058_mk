01/10/2007
Од Марио Ирибарниќ за Southeast European Times во Сараево – 28/09/07
Политичката сцена во Босна и Херцеговина (БиХ) е разбранувана, поради договорот за полициските реформи постигнат во петокот (28-ми септември) од страна на бошњачките и српските водачи, Харис Силајџиќ и Милорад Додиќ. 
Додека Додиќ се чини дека ужива цврста доверба од босанските Срби, Силајџиќ се најде на удар на другите политичари, како и на групите што ги претставуваат воените жртви.
Двајцата водачи постигнаа договор само два дена пред крајот на едномесечниот краен рок кој го одреди ЕУ. 
Брисел смета дека полициските реформи во БиХ се клучен услов и предупреди дека земјата е можно да не потпише Договор за стабилизација и асоцијација оваа година, ако не биде постигнат договор.
Високиот претставник Мирослав Лајчак се закани дека ќе ги искористи своите широки Бонски ингеренции ако политичкиот ќор-сокак во БиХ продолжи. 
Многумина во БиХ веруваат дека Додик и Силајџиќ нашле заедничка основа во петокот бидејќи не биле загрижени за евентуалните санкции против нив.
Во рамките на Федерацијата на БиХ, Силајџиќ се соочува со големи критики. 
Шефот на социјалдемократите, Златко Лагумџија, побара да му се одговори зошто Силајџиќ го отфрлил договорот за полициските реформи што го предложи Лајчак, а сега направи уште посериозни компромиси.
„Планот на Лајчак е многу подобар отколку овој протоколот“, рече Лагумџија. 
„Според [протокол], полициските сили ќе бидат формирани во согласност со најновиот индекс на населението, а со оглед на тоа што ние имаме етнички исчистени територии, јасно е што значи тоа. 
Ќе жалиме секој ден што не сме го прифатиле предлогот на меѓународната заедница.“
Најсериозниот знак за разидување дојде од Партијата за демократска акција (СДА), која го обвини Силајџиќ дека „ја предал Босна за своите сопствени интереси“. 
Партискиот шеф, Сулејман Тихиќ, кој го отфрли предлогот на Лајчак заедно со Силајџиќ, рече дека новиот договор е многу полош.
„Не учествував во создавањето на овој протокол. 
Во него се вели дека локалните полициски сили не можат да ги преминат границите на ентитетот. 
Ова е само една работа помеѓу другите, која е неприфатлива за нас“, рече Тихиќ.
Здруженијата на воените жртви, кои досега го поддржуваа Силаџиќ, се шокирани. 
„Ние, членовите на семејствата на жртвите, се чувствуваме навредени од чинот на бошњачкиот претставник, кој одлучи да потпише договор кој го легализира етничкото чистење и геноцидот“, рече претседателката на Здружението на мајките од Сребреница, Хатиџа Мехмедовиќ, на протестниот собир. 
„Силајџиќ се потпиша за зачувување на институцијата која Меѓународниот суд на правдата ја смета за законски одговорна за Сребреница.“
Силајџиќ ги отфрли критиките, тврдејќи дека „ова е нашата последна шанса да го фатиме возот кој оди кон ЕУ“. 
Додик, пак, ги повтори своите претходни изјави. 
„За мене, најважна работа е институциите во Република Српска да останат и полицијата на РС да не биде доведена во прашање. 
Таа може да биде интегрирана во полициските структури на [БиХ], но не и да биде укината.“
Хрватските политички водачи, кои минатата недела потпишаа декларација во која го потврдуваат „суверенитетот на меѓународно признаената држава БиХ“ одбија да коментираат во врска со протоколот Додик-Силаџиќ, велејќи дека ќе чекаат на реакција од Канцеларијата на високиот претставник (ОХР).
Досега ОХР рече само дека има „некои нејасни точки“ во протоколот. 
Во него се бара од народот „да се воздржи од интерпретирање на документот, бидејќи само Европската комисија може да даде мислење дали овој договор е во согласност со трите принципи за полициските реформи [утврдени од ЕУ].
