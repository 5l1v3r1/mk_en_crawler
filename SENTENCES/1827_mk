27/09/2004
Од Миранда Новак за Southeast European Times во Загреб – 27/09/04
Со одлуката која се смета за мошне значајна во напорите на Хрватска да докаже дека нејзиното судство може да ги води случаите на воени злосторства, хрватскиот Врховен суд минатиот месец ја поништи пресудата на понискиот суд за ослободување на осуммина поранешни воени полицајци, обвинети за извршување на злосторства во воениот затвор Лора во Сплит во 1992 година.
Судијката на Врховниот суд, Злата Липњак-Босанац, ја анулираше претходната пресуда и нареди повторување на судскиот процес, кој ќе биде одржан пред нова група судии. 
Според Босанац, фактите во случајот се утврдени „неточно и нецелосно“ за време на судскиот процес во Жупанскиот суд во Сплит.
Осуммината поранешни полицајци -- Томислав Дуиќ, Тончи Вркиќ, Миленко Бајиќ, Јосип Бикиќ, Давор Баниќ, Емилио Бунгур, Анте Гудиќ и Анѓелко Ботиќ -- се обвинети за понижување и мачење на главно српските затвореници во перодот од март до септември 1992 година. 
Двајца затвореници починаа како резултат на мачењата, додека другите претрпеа големи повреди.
Првичната пресуда беше остро критикувана во земјата и во странство. 
Критиките беа особено насочени кон судијата кој го водеше судењето, Славко Лозина, за наводно покажаната пристрасност кон обвинетите -- поздравувањето со нив пред секое рочиште, а подоцна и исмејувањето на изјавите на сведоците за нивните мачења.
Лозина ја бранеше пресудата, тврдејќи дека одлуката на Врховниот суд е резултат на меѓународниот притисок и обвинувајќи ја хрватската министерка за правда, Весна Шкаре-Озболт за мешање во процесот.
Претседателот на хрватското Здружение на судии, Владимир Гредељ, сака на Лозина да му биде одземена судската функција. 
„Обвинувањето упатени на адреса на судиите на највисокиот суд во Хрватска, без никакви аргументи, при што се тврди дека одлуката за Лора е донесена под (меѓународен) притисок... 
претставува случај без преседан и истиот бара реакција од страна на релевантните власти“, рече Градељ.
Радивоје Симовиќ, претседателот на здружението на родителита и семејствата на затворениците или исчезнатите за време на југословенските конфликти, ја поздрави одлуката на Врховниот суд и рече дека веќе подолго време барал донесување на таква одлука. 
Повторениот судски процес ќе овозможи да се докаже дека во Лора се вршени воени злосторства и дека виновниците мора да се казнат, рече Симовиќ.
Секој случај од ваков вид претставува тест за хрватското судство, изјави професорот по право од Загреб, Иво Јосиповиќ, за белградското радио Б92, додавајќи дека судскиот процес од 2002 година не е спроведен правично и во согласност со законот.
„Фактот што целата хрватска јавност беше шокирана од начинот на кој овој судски процес се водеше јасно покажува дека не треба да очекуваме да се случи нешто слично повторно“, рече Јосиповиќ.
