25/04/2007
(Гардијан, Индипендант - 25/04/07;
AП, АФП, Ројтерс, АКИ, ББС, ФТ, РФЕ/РЛ, Интернешнал хералд трибјун, Тркиш прес - 24/04/07)
Околу четири години по преземањето на кормилото на турската дипломатија Абдула Ѓул во вторникот (24-ти април) беше номиниран за претседателски кандидат на владејачката Партија на правдата и развојот (АКП).
„По сите наши истражувања и дискусии за 11-тиот претседател, нашиот драг министер за надворешни работи, Абдула Ѓул, е избран за кандидат за претседател“, рече турскиот премиер Реџеп Тајип Ердоган, кој е, исто така, и водач на АКП, на состанот на партијата.
Соопштението за ова дојде три дена пред почетокот на претседателскиот процес в петок, вклучувајќи ги и неколкуте кругови гласања во парламентот.
За да ја освои функцијата, кандидатот мора да добие двотретинско мнозинство во првите кругови од гласањето и просто мнозинство во третиот.
АКП, која дојде на власт по својата убедлива победа на изборите во ноември 2002 година, има 367 претставници во парламентот од 550 места.
Со оглед на сигурното мнозинство на партијата Ѓул (56), според широкото мислење, се очекува да победи, наследувајќи го Ахмет Неџдет Сезер, чиј седумгодишен мандат истекува на 16-ти мај.
Роден во 1950 година во централниот град Кајсери, Ѓул докторирал економија на Универзитетот во Истанбул, а студирал и во Велика Британија.
Неговата професионална кариера вклучува и повеќе од седум години служба во Исламската банка за развој во Јидах, Саудиска Арабија.
Тој беше избран за член на парламентот од происламистичката Партија на благосостојбата во 1991 и 1995 година.
Три години подоцна, партијата беше забранета и нејзините пратеници ја формираа Партијата на доблестите, при што Ѓул на крајот ја предводеше својата т.н. „модернистичка“ група.
Откако и оваа партија беше забранета во 2001 година, модернистите, вклучувајќи ги и Ѓул и Ердоган, ја основаа АКП, усвојувајќи централно-десничарска, прозападна агенда и прогласувајќи целосно почитување на секуларистичките основи на Турција.
Ѓул беше назначен за министер за надворешни работи во март 2003 година, по петмесечниот мандат како премиер, бидејќи Ердоган беше уставно спречен да се кандидира за јавна функција кога АКП победи на парламентарните избори во 2002 година.
Амандманите на основиот закон иницирани од страна на партијата на крајот го отворија неговиот пат за премиерското место.
Но, исламистичките корени на АКП предизвикаа сомневање кај моќната војска во земјата, која се смета за гарант на секуларниот ред во Турција, макар што Ердоган и другите партиски водачи постојано инсистираат на тоа дека немаат скриена религиозна агенда.
Поради шпекулациите дека премиерот планира да се кандидира за претседател, стотици илјадници демонстранти излегоа на улиците на државата пред околу десет дена.
Покрај тоа, номинацијата на Ѓул се очекува да ги олабави тензиите кај војската и уште повеќе да ги зајакне шансите на АКП на парламентарните избори подоцна оваа година.
Сепак, главната опозициска Републиканска народна партија (ЦХП) и понатаму се сомнева, заканувајќи се со бојкот на гласањето в петок.
„Неговиот [на Ѓул] начин на размислување не се разликува од оној на Ердоган“, рече заменик-претседателот на ЦХП, Мустафа Озјурек, во вторникот.
„Нема доказ дека тој е искрено лојален на секуларната република и принципите на Ататурк.“
Ѓул, кој го предводеше почетокот на разговорите на Турција за членство во ЕУ, се смета за умерен, прореформистички политичар.
По неговата номинација, тој вети дека ќе ги почитува принципите на секуларизмот, ако биде избран.
„Претседателот мора да биде лојален на принципите на републиката, определени со уставот.
Тој мора да биде лојален на секуларните принципи“, АП го цитираше Ѓул на прес-конференцијата во вторникот.
„Ако парламентот ме избере за претседател никој не треба да се сомнева дека сигурно ќе дејствувам во согласност со овие принципи и правила на уставот.“
Но, факт што може да предизвика одредено противење на неговата кандидатура е муслиманската шамија што ја носи неговата сопруга, Хајруниса.
На жените во секуларна Турција не им се дозволува да носат шамии во ученичките кампуси и јавните канцеларии.
Но, Ѓул вели дека личните определби на неговата сопруга треба да се почитуваат.
Набљудувачите велат дека ова би можело да создаде протоколарни проблеми, но мала е веројатноста да претставува сериозна политичка пречка.
