02/03/2006
СОФИЈА, Бугарија -- Министерството за надворешни работи во средата (1-ви март) објави дека Софија ќе биде домаќин на дводневниот неформален состанок на министрите за надворешни работи на НАТО, кој ќе започне на 27-ми април.
На состанокот ќе присуствуваат вкупно 26 министри за надворешни работи на земји-членки на НАТО, генералниот секретар на Пактот, Јап де Хоп Шефер, и уште 800 други гости.
Исто така во средата, бугарскиот претседател Георги Парванов разговараше по телефон со либискиот водач, Моамар Гадафи.
Тие, наводно, изразиле взаемна желба за надминување на билатералните разлики, особено во врска со случајот на петте бугарски медицински сестри осудени на смрт врз основа на обвинувањата - кои надвор од Либија насекаде се оспорени - дека инфицирале пациенти со ХИВ.
Во другите вести од средата, инженерите го исклучија едниот од четирите бугарски реактори во нуклеарната централа Козлодуј поради проблеми со пумпата.
Експертите велат дека ова влијаело на работата на еден од нејзините понови оддели со јачина од 1.000 мегавати поради исклучувањето на неговата главна разладна пумпа.
Нема опасност од радијација бидејќи уште три други пумпи работеа како помошни.
(БНР, Медиапул, бТВ, АФП - 01/03/06)
