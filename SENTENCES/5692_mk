27/01/2011
(Emg.rs, Софија еко - 27/01/11; Eвропски парламент, Кроејшн тајмс, Radio.net - 26/01/11; Еуропсервер - 26/11/10; Балкан хроникл - 18/11/10)
Комитетот за надворешни работи на Европскиот парламент (ЕП) во средата (27-ми јануари) усвои предлог-резолуцијата во која се вели дека Хрватска може да ги заврши разговорите за членство во ЕУ до крајот на јуни, но изрази загриженост во врска со владеењето на евроскептицизмот во земјата.
Документот, изготвен од австрискиот пратеник Ханес Свобода, известувач на собранието за Хрватска, беше одобрен со 62:2 гласа, и тројца воздржани.
Истиот содржи пофалби за Хрватска во врска со нејзиниот „значителен“ напредок во реформите, цитирајќи ги измените на уставот и судството како примери. 
Истакнувајќи ја, исто така, тесната соработка на Загреб со Меѓународниот кривичен трибунал за поранешна Југославија (МКТЈ), во документот сепак се нагласува дека сé уште не се обезбедени важните воени документи што ги бараше судот со седиште во Хаг.
„Преговорите со Хрватска може да бидат завршени во првата половина од 2011 година, под услов неопходните реформи да продолжат да се спроведуваат решително“, рекоа европарламентарците.
Тие ги наведоа реформите во јавната администрација и борбата против корупцијата меѓу областите во кои земјата мора да преземе понатамошни дејства во текот на следните пет месеци за да може да ги заокружи разговорите со Брисел.
Корупцијата „се чини дека е раширена во Хрватска и останува сериозен генерален проблем“, изјава на ЕП ја цитираше предлог-резолуцијата.
Во истата се потврдуваат напорите на властите за справување со проблемот, преземајќи чекори за судско гонење на поранешен премиер, други високи владини функционери и директори на државни претпријатија осомничени за вмешаност во корупција. 
Сепак, малку случаи на корупција завршија во суд, а повеќето се сé уште во истражна фаза.
Истакнувајќи ја потребата за транспарентни и фер судења, европарламентарците, исто така, ги повикаа хрватските власти да загарантираат дека корупциските истраги се ослободени од политичко мешање.
Тие, исто така, повикаа на понатамошен напредок во областа на враќањето на бегалците во следните месеци. 
Иако насогласувањето на јавноста во врска со враќањето на Србите е намалено, Хрватска мора да ги интензивира своите напори за да им помогне на повратниците да добијат статус на постојан престој, да ги решат нивните станбени проблеми и да ја подобрат нивната социјална интеграција.
Европарламентарците, исто така, го повикаа Загреб да покаже целосна соработка со МКТЈ, клучен услов за балканските земји што се надеваат на влез во ЕУ.
Процесот на реструктуирање и приватизација на проблематичните хрватски бродоградилишта мора да се забрза, ако земјата сака навреме да го затвори поглавјето од преговорите за конкурентноста, истакнаа тие.
Но, најголем предизвик со кој се соочува Хрватска во станувањето 28-ма членка на ЕУ, е „продавањето“ на ползата од пристапувањетп на своите граѓани, според европарламентарците.
Најновото истражување на Евробарометар покажа дека само 25 отсто од Хрватите сметаат оти членството во ЕУ ќе биде „добро“ за земјата, додека скоро една третина од испитаниците сметаат дека е „лошо“, а 38 отсто го сметаат „ниту за добро, ниту за лошо“. 
Со оглед на тоа што ќе мора да се одржи референдум за членство во ЕУ пред Хрватска да пристапи, европарламентарците ги повикаа властите и граѓанското општество да се мобилизираат и да се погрижат граѓаните да „почувствуваат дека европскиот проект е и нивни“.
Во анкетата на Евробарометар, 43 отсто од испитаниците посочиле дека ќе гласаат против влезот во ЕУ, додека 38 отсто рекле дека ќе го поддржат.
