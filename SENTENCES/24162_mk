15/01/2009
ПРИШТИНА, Косово -- Специјалниот претставник на ЕУ и шеф на Меѓународната цивилна канцеларија, Питер Фејт, во средата (14-ти јануари) рече дека меѓуетничкото помирување треба да биде владин приоритет на нејзиниот пат кон ЕУ.
Фејт, заедно со чешкиот амбасадор во Приштина, Јанина Хребицкова, командантот на ЕУЛЕКС, Ив де Кермабон, и шефот на канцеларијата на Европската комисија, Рензо Давиди, ги претставија приоритетите на ЕУ за оваа година.
Фејт истакна дека е време институциите во Косово да стигнат до сите заедници во земјата и да работат понапорно на одредени проекти поврзани со децентрализацијата, образованието и зачувувањето на културното и верско наследство во Косово.
Хребицкова, чија земја го држи ротирачкото претседателство на ЕУ, вети дека ќе работи на решавање на прашањето на визната либерализација.
Во другите вести од средата, шефот на УНМИК, Ламберто Заниер, се состана со властите и посочи дека би можел да договори состанок овој месец помеѓу косовските и српските власти за решавање на техничките прашања помеѓу двете земји.
Претседателот Фатмир Сејдиу и премиерот Хашим Тачи рекоа дека ќе се состанат со белградските претставници само како еднакви партнери.
Исто така во средата, Тачи разговараше за воспоставување дипломатски врски со Црна Гора, велејќи дека мисли оти тоа ќе се случи наскоро и „без какви било услови“.
Црногорскиот претседател Филип Вујановиќ рече дека Косово мора да ги вклучи етничките Црногорци во својот устав и да создаде услови за враќање на неалбанското население.
(Коха Диторе, Зери, Експрес, Косова Сот - 15/01/09;
РТК, ТВ 21 - 14/01/09)
