19/10/2006
Од Кристина Чук за Southeast European Times во Загреб -- 19/10/06
Хрватскиот премиер Иво Санадер во вторникот (17-ти октомври) се состана со американскиот колега Џорџ В. 
Буш во Овалната канцеларија. 
За време на 50-минутниот разговор тие дискутираа за најразлични прашања, од економската соработка до конфликтните области низ светот. 
Буш, исто така, упати силна порака на поддршка за надежите на Хрватска за интеграција.
Посетата се случи во еден особено поволен момент на хрватско-американските врски. 
Фармацевтското претпријатие „Бар“, со седиште во Њу Џерси, само што го купи хрватскиот производител на лекови, „Плива“, Хрватска објави дека ќе го зголеми своето учество со војници во Авганистан, а САД уште еднаш ја одобрија воената помош за Хрватска.
„Му благодарам на хрватскиот народ за неговата поддршка во Авганистан за младата демократија“, рече Буш. 
„Јас, исто така, верувам дека е во интерес на светот Хрватска да влезе во НАТО, како и во ЕУ. 
За таа цел, кога ќе одам во Рига, ќе изнесам аргументи за тоа дека Хрватска треба да биде примена. 
2008 година се чини како разумен датум за тоа.“
„Ние веруваме во силното партнерство на двете земји и тука нема алтернатива. 
САД и Хрватска соработуваат во областите од заеднички интерес“, рече Санадер, опишувајќи ги хрватско-американските односи како одлични. 
И навистина, рече хрватскиот водач, тој и Буш не се согласиле само околу едно прашање: која од нивните две земји има поубаво крајбрежје.
По разговорите со Буш, Санадер во Пентагон се состана со секретарот за одбрана, Доналд Рамсфелд. 
Рамсфелд, исто така, изрази поддршка за влезот на Хрватска во НАТО. 
Тој рече дека хрватските реформи во одбраната го импресионирале и истакна дека САД се подготвени да й помогнат на Хрватска да влезе во Алијансата.
Нивните разговори, исто така, ги допреа и регионалните прашања. 
„Ние знаеме дека сé уште има незавршени работи во нашиот дел од светот“, рече Санадер за време на заедничката прес-конференција по состанокот. 
„Тука е конечниот статус на Косово, евентуалните измени во уставот на Босна и Херцеговина. 
Ние сакаме да имаме стабилизација, политичка стабилизација на регионот е во наш интерес и во интерес на Европа и на САД.“
Проблемот со договорот околу членот 98 -- билатерален пакт со кој земјите се согласуваат да не бараат кривично гонење на американските државјани во Меѓународниот кривичен суд (МКС) -- не беше ставен на маса.
„Очигледно тоа е нешто што за што САД се заинтересирани“, изјави Рамсфелд за новинарите. 
„Ние сметаме дека договорот за МКС овозможува спогодби за членот 98, но ние не ги изнесовме на овој состанок.“
Во понеделникот, на првиот ден од неговата тридневна посета, Санадер имаше ручек со американскиот државен секретар Кондолиза Рајс во Стејт департментот. 
Тие разговараа двојно подолго од планираното, при што беа опфатени прашањата како што е проширувањето на ЦЕФТА со цел вклучување на Молдавија и Украина, руско-грузиската криза, ситуацијата со Косово и Босна и Херцеговина.
Тие заклучија дека односите помеѓу нивните две земји се подобри од кога и да е.
За време на неговиот престој Сандер, исто така, имаше состанок зад затворени врати со американскиот заменик-претседател Дик Чејни и одржа говор на универзитетот „Џонс Хопкинс“.
