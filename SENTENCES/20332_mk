13/09/2007
БЕЛГРАД, Србија -- Расим Љајиќ, официјален претставник задолжен за соработката со Трибуналот на ОН за воени злосторства, во средата (12-ти септември) рече дека Србија ќе ги зајакне напорите за фаќање на бегалците обвинети за воени злосторства, за кои постои сомневање дека се кријат во земјата, со цел да се потпише Договорот за стабилизација и асоцијација со ЕУ до крајот на оваа година.
„Ние трагаме по тројцата осомничени и ќе сториме сé за да ги исполниме нашите обврски“, изјави тој за новинската агенција Бета, мислејќи на воениот командант на армијата на босанските Срби, генерал Ратко Младиќ, Горан Хаџиќ, поранешен водач на бунтовничките хрватски Срби и Стојан Жупљанин, воен командант на полицијата на босанските Срби.
Главната обвинителка на ОН за воени злосторства, Карла дел Понте, во средата рече дека Младиќ е во Србија и дека Радован Караџиќ, четвртиот клучен бегалец, е некаде во регионот, односно во Република Српска, Србија или Црна Гора.
Таа рече дека е убедена оти двајцата „наскоро ќе бидат во Хаг“.
(Бета, АП, АФП, ЕУбизнис, Рез, Макфакс, РТРС, СРНА - 12/09/07)
