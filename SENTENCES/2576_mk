18/10/2005
Од Антонио Прленда за Southeast European Times во Сараево – 18/10/05
На последниот состанок пред десетгодишнината на Дејтонскиот договор, политичките директори на Управниот одобр на Советот за спроведување на мирот (ССМ) го поздравија неодамнешниот напредок во три клучни области -- одбраната, полицијата и јавната радиодифузија.
На состанокот во Сараево одборот го поздрави усвојувањето од 4-ти октомври -- со големо мнозинство во националното Собрание на Република Српска -- на договорот за полициските реформи, кој ги исполнува трите услови на Европската комисија: сите законодавни и буџетски надлежности за сите полициски прашања мора да бидат пренесени на државно ниво, не смее да има мешање на политиката во оперативната полиција и функционалните локални полициски области мора да бидат одредени со технички полициски критериуми, при што оперативната команда ќе биде на локално ниво.
По неколкумесечни опструкции, пред сé во врска со прашањето на надминување на полициските области на границите меѓу ентитетите, властите на РС конечно ги прифатија принципите на ЕУ. 
Се смета дека решавачки фактор беа разговорите кои претставуваа последен обид помеѓу претседателот на РС Драган Чавиќ и меѓународните посредници. 
Постигнувањето на договор за полициските реформи беше предуслов за отпочнувањето на разговорите за Спогодбата за стабилизација и асоцијација (ССА) со Европската комисија. 
Со овој важен чекор беше отворен патот за почеток на преговорите до крајот на оваа година.
„Договорот ќе обезбеди основа за ефикасна и модерна полициска служба, која им треба и која ја заслужуваат граѓаните на БиХ“, рече високиот меѓународен претставник во БиХ, високиот претставник Педи Ешдаун. 
„За пет години БиХ ќе има единствена интегрирана полициска служба на државно ниво и локални полициски области кои ги исполнуваат условите на Европската комисија“, додаде тој.
Управниот одбор, исто така, го поздрави неодамнешното усвојување на законот за реформи во одбраната. 
Подготвени од страна на специјалната комисија, со реформите ќе се создадат единствени полициски сили компатибилни со НАТО, со единствен синџир на команда на државно ниво и единствен државен буџет за одбраната. 
Конечно, политичките директори го поздравија законот за новиот систем за јавната радиодифузија, со кој ќе се воспостави единствен систем со три мултиетнички канали, кои ќе нудат програма на сите три јазици во БиХ.
„Ова е клучен чекор напред во исполнувањето на еден од последните преостанати услови за да може Европската комисија да започне преговори за САА“, истакна Ешдаун.
Истовремено, директорите изразија жалење поради тоа што обвинетите за воени злосторства во бегство -- особено Радован Караџиќ и Ратко Младиќ -- и понатаму се на слобода. 
Тие истакнаа дека соработката со Трибуналот на ОН за воени злосторства, вклучувајќи го и апсењето и предавањето на сите обвинети, претставува последниот преостанат услов што БиХ мора да го исполни за влез во програмата на НАТО Партнерство за мир.
ССМ претставува највисоко меѓународно тело кое го контролира спроведувањето на Дејтонскиот мировен договор во БиХ. 
Него го сочинуваат претставници на значајни организации и држави вклучени во процесот.
