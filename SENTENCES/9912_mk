09/01/2013
Мики Трајковски за Southeast European Times во Охрид -- 09.01.13
Популарниот грчки поздрав „Калимера“ се слушаше низ цел Охрид и Струга на крајот од декември, кога околу 2.000 туристи од Грција пристигнаа во земјата да го прослават Божиќ. 
Грците се вратија во Македонија по долга пауза предизвикана од политичките тензии меѓу двете земји.
Но, посетителите од Грција велат дека не ги интересира политиката и дека ќе се вратат во Македонија бидејќи уживаат во земјата. 
За време на петдневниот престој во Македонија тие ги посетија природните, културните и историските локалитети, и уживаа во македонските специјалитети и музика.
Како грчки граѓани, тие рекоа дека немаат проблеми со Македонија и имаат врски со земјата.
„Нас не нé интересира политиката, и покрај долготрајните политички притисоци. 
Ние сме сите Христијани и затоа дојдовме. 
Тука е убаво, има прекрасни места и ни се допаѓаат македонските девојки“, рече за SETimesЦелепис Апостолис, од Атина.
„Првпат доаѓам тука и ова е навистина прекрасна земја. 
Немам проблем со името на вашата [земја]; сите ние сме луѓе и сакаме да живееме заедно. 
Политичарите прават проблеми. 
Пораката до нив е дека треба да се сакаат меѓусебно, како што ние, обичните луѓе, се сакаме меѓусебно. 
Ние сме мали држави и мораме да имаме взаемна почит“, рече за SETimesДимитрис Солдатос, од Солун.
Грците велат дека Македонија не е скапа дестинација за нив, што е дополнителен мотив за тие да се вратат во земјата.
„Агенцијата преку која дојдовме тука нуди многу европски дестинации, но јас одлучив да дојдам тука бидејќи слушнав дека не е скапо, а сепак е многу убаво. 
Луѓето се гостопримливи, немаме никакви проблеми. 
Ние сме иста вера и ист народ, и затоа ќе ја препорачам на моите пријатели“, рече за SETimesСирапо Целепи од Волос.
За домашниот бизнис и туризам, грчките гости се важни.
„Покрај стандардните хотелски услуги, тие уживаат во третманите на салоните за разубавување, ги посетуваат рестораните и кафулињата. 
Купуваат накит и познатиот охридски бисер“, рече за SETimesАндријана Башоска, туристички водич од Охрид.
„Им нудиме домашни македонски специјалитети и јадења и охридска пастрмка. 
Тие уживаат во Македонија и највеќе во Охрид, поради многуте негови цркви, манастири, бидејќи Охрид е познат како Ерусалим на Балканот“, рече за SETimesДрагица Костоска, менаџерка на охридскиот хотел Милениум.
Во ноември 2012 година градоначалниците на 40 грчки општини и нивните сопруги дојдоа во Македонија со мотори.
„Групата што јас ја водев беше од Атина. 
Видов дека дојдоа во Македонија среќни и не беа заинтересирани за ништо друго освен за природата, езерата и црквите. 
Ние направивме обиколка на Охридското Езеро“, рече за SETimesтуристичкиот водич Никос Кормилис.
„Ние сме Балкан и нé поврзуваат многу сличности -- културата, музиката, народните игри и друго. 
Како две нации немаме ништо што би нé раздвојувало, немаме никакви проблеми. 
Грците не се против вашата земја“, рече за SETimesВангелис Грикавис, од атинската туристичка агенција Манисис.
