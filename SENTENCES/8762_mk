01/02/2012
Ерл Мурати за Southeast European Times во Тирана -- 01.02.12
Политичките тензии, кои се хронично високи во Албанија, драстично се зголемија во деновите по апсењето на 23-ти јануари на главниот командант на Републиканската гарда, Ндреа Пренди, за убиство.
Обвинувањата се поврзани со демонстрациите на 21-ви јануари 2011 година пред канцеларијата на премиерот Сали Бериша во Тирана.
Четири лица загинаа, а многу други -- вклучително и полицајци -- беа повредени за време на протестите.
Обвинителството нареди апсење на две лица -- возачот на Пренди, Маргарит Куме, и Армандо Каса, шеф на ИТ во кабинетот на Бериша.
Каса е обвинет за бришење на видео-снимката од пукањето од набљудувачките камери, што всушност значи прикривање на доказите од убиството, според обвинителството.
ФБИ ја помогна истрагата на албанското обвинителство, обезбедувајќи експертиза за оружјето и другите докази.
Владата одговори со сопствени жешки обвинувања -- јавно обвинувајќи го државниот обвинител за учество во неуспешен државен удар со опозицијата.
„Државниот обвинител не обезбеди никаква мерка против оние кои го планираа и извршија нападот на кабинетот на премиерот, и исто така во обвинителството се уништени некои важни докази и сведочења.
Државната обвинителка Ина Рама ја координираше својата работа со опозицискиот водач Еди Рама, информирајќи го за деталите од истрагата“, рече за SETimes Ерла Мехили, портпаролката на Бериша.
Емоциите уште повеќе ги подигна барањето на обвинителството испратено до парламентот во кое се бара укинување на имунитетот за тројца пратеници, сите членови на главната опозициска Социјалистичка партија (СП).
Тие се осомничени за поттикнување на демонстрантите да ја нападнат полицијата и националната гарда во канцеларијата на Бериша, употребувајќи камења и палки.
Пратеникот на СП, Газмир Бизга, изјави за SETimes дека тоа не е точно.
„Граѓаните дојдоа да протестираат мирно против неправдата и сиромаштијата, како сите луѓе во демократските земји.
Но, како одговор на овој протест, тие добија вистински куршуми испукани од оружјето на Републиканската гарда.“
Опозицијата оди уште подалеку, барајќи од обвинителството да побара укинување на имунитетот на Бериша, за да може да се соочи со обвиненија.
„Вистинската личност која ги нареди овие убиства е Сали Бериша.
Ова е докажано со фактот дека неговите луѓе ги избришаа сите податоци од серверот на канцеларијата на премиерот“, рече Бижга за SETimes.
ЕУ, ОБСЕ И САД јавно ја поддржаа истрагата и државниот обвинител.
За време на прес-конференцијата на која државната обвинителка Ина Рама ги објави трите апсења, американскиот амбасадор во Албанија, Александар Арвизу, ја придружуваше на подиумот.
ЕУ јасно ја искажа својата загриженост во текот на изминатите неколку месеци, и постојано апелираше до СП и Демократската партија на Бериша, да не се мешаат во истрагата и повторно да го воспостават политичкиот дијалог што останува неостварлив.
Албанија се надева дека ќе добие кандидатски статус оваа пролет, но настаните од 21-ви јануари 2011 година и потоа може многу да влијаат на одлуката на Брисел.
„Сакам да истакнам нешто многу важно.
Владеењето на правото.
Ова не е само елемент кој ќе й помогне на Албанија кон [членството] во ЕУ, туку е она што Албанците го очекуваат, рече амбасадорот на ЕУ во Тирана, Еторе Секви.
