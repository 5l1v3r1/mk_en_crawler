11/05/2007
Од Ајхан Шимшек за Southeast European Times во Анкарa -- 11/05/07
Tурската владејачка партија на правдата и развојот (АКП) успеа да добие парламентарна поддршка во четвртокот (10-ти мај) за голем уставен амандман со кој се дозволува претседателот да биде избран директно од страна на гласачите. 
Контровезниот чекор се очекува да предизвика нови тензии помеѓу секуларистите и владата, чии корени се во политичкиот ислам.
Најголемата опозициска Републиканса народна партија (ЦХП) жестоко го критикуваше потегот, велејќи дека ваква значителна измена во политичкиот систем не треба да се избрзува без соодветна расправа. 
СХП го бојкотираше гласањето. 
Сепак, десничарската Татковинска партија го поддржа предлогот на АКП, кој ги отвори вратите за директен избор на претседател со петгодишен мандат, кој може да се продолжи за уште пет години.
Според актуелниот систем, парламентот избира претседател со необновлив седумгодишен мандат. 
Измените, исто така, предвидуваат одржување на општи избори на секои четири, наместо на пет години, и намалување на бројот на пратеници потребен за кворум.
Претседателот Ахмет Неждет Сезер мора да го потпише амандманот за тој да стане закон. 
Сепак, фанатичните секуларисти сигнализираа дека тој може да го искористи своето право на вето.
Секуларистите и либералите стравуваат дека проверките и рамнотежите во демократскиот систем би можеле да бидат поткопани ако се промени начинот на избор на претседателот. 
Исто така, постои загриженост дека АКП може да ја добие претседателската функција и мнозинството во парламентот.
Турското влијателно здружение ТУСИАД, исто така, го критикуваше потегот во една неодамнешна изјава.
„Парламентарниот систем во нашата земја претставува резултат на еден историски процес. 
Обидот да се промени суштината на овој систем ќе го отвори патот за несигурност во нашиот политички систем“, вели здружението.
Премиерот Реџеп Тајип Ердоган, водач на АКП, во четвртокот даде пркосна изјава, велејќи дека ако Сезер го искористи правото на вето, владата ќе ја испрати мерката назад во парламентот на одобрување. 
Ако биде одобрена по вторпат, Сезер ќе мора или да ја одобри или да свика референдум за ова прашање.
„Не гледам дека АКП е сериозна во својата иницијатива за измена на уставот“, пишува професорот по политички науки Туркер Алкан за весникот Радикал во петокот. 
Наместо тоа, посочува тој, целта е да се импресионираат гласачите: предвремените општи избори се закажани за 22-ри јули.
„Зошто АКП чекаше толку долго за да воведе вакви измени?“, пишува Алкан. 
„Нивната цел со неговото протуркување денес е да создаде посебен имиџ во јавноста. 
Пораката до електоратот пред предвремените избори гласи: зголемете ја вашата поддршка за мене, за да можам да воведам вакви големи измени полесно во мојот втор мандат.“
Турската војска, која се смета за чувар на секуларната држава, не даде јавен коментар во врска со уставната измена. 
Сепак, началникот на војската, генерал Јашар Бујуканит имаше двочасовен состанок со Ердоган минатата недела. 
Турските генерали посочија дека се спротивставуваат на каков било претседателски кандидат со исламистичка позадина.
Во турската парламентарна демократија, претседателот е генерален командант на вооружените сили. 
Тој, исто така, назначува гувернери, амбасадори, полициски началници, универзитетски ректори и високи судски функционери.
Министерот за надворешни работи, Абдула Ѓул, кој ја повлече својата претседателска кандидатура откако не можеше да обезбеди поддршка од парламентот, во петокот остана отворен за можноста да се кандидира ако се финализира уставната измена.
Ако тоа се случи, изјави Ѓул за новинарите, „мојата кандидатура продолжува“.
