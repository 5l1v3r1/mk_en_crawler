28/10/2009
ХАГ, Холандија -- Судењето на поранешниот водач на босанските Срби Радован Караџиќ продолжи во вторникот (27-ми октомври) во Трибуналот на ОН за воени злосторства, и покрај континуираниот бојкот на процесот.
Судијата О-Гон Квон истакна дека Караџиќ избрал да не се појавува пред судот и предупреди дека судот ќе ја разгледа можноста за именување адвокат кој ќе го застапува, ако тој продолжи со бојкотот на судењето.
Одлуката за тоа се очекува следната недела.
Во својот почетен збор, обвинителот Ален Тајгер, го опиша Караџиќ како „неоспорен водач“ на Србите, одговорен за воени злосторства извршени за време на босанскиот конфликт во периодот 1992-1995 година.
„Овој случај се однесува на тој врховен командант, маж кој ја користел силата на национализмот, омразата и стравот за да ја спроведе својата визија на етнички поделена Босна -- Радован Караџиќ“, рече Тајгер.
Тој додаде дека силите на босанските Срби убија илајдници босански муслимани и Хрвати, затворија илјадници други и принудија стотици илјадници да ги напуштат своите домови во кампањата на етничко чистење.
Според Тајгер, Караџиќ бил „извршен водач“.
Тој се соочува со 11 обвиненија за геноцид, воени злосторства и злосторства против човештвото, извршени од 1992 до 1995 година.
(ББС, АФП, АП, ДПА, Ројтерс, Б92, Танјуг, РТС - 27/10/09)
