13/12/2010
(Tруд, 24 Часа, Emg.rs, Б92, Хуријет - 12/12/10; AФП, АП, Софија ечо, Софиска новинска агенција, АНА-МПА, БНР, Dnes.bg, Ксинхуа, официјална веб-страница на српската влада, Официјална веб-страница на бугарското Министерство за надворешни работи - 11/12/10)
Министрите за надворешни работи на Бугарија, Грција и Србија, Николај Младенов, Димитрис Друцас и Вук Јеремиќ, во саботата (11-ти декември) ветија дека ќе работат заедно на пристапувањето на земјите од Западен Балкан во ЕУ.
„Европската интеграција на регионот е единствениот начин за зајакнување на демократијата и консолидирање на владеењето на правото, стабилноста и благосостојбата за сите во Југоисточна Европа“, се истакнува во заедничката декларација усвоена за време на трилатералниот состанок на министрите во Софија.
Документот, исто така, го поддржува предлогот на Атина за одредување временска рамка за влез на аспирантите од Балканот во блокот од 27 држави, за време на грчкото претседавање со ЕУ во првата половина од 2014 година.
Целта на т.н. 
иницијатива Агенда 2014 е „охрабрување и мобилизирање“ на земјите од регионот „да постигнат остварлив напредок во процесот на пристапување во рамките на еден реален временски рок, врз основа на зацртаниот патоказ“, се вели во декларацијата.
Истакнувајќи дека земјите-аспирантки за ЕУ мора целосно да се придржуваат на основните вредности, принципи и стандарди на блокот, истата истакнува дека регионалната соработка и добрососедските односи се клучни за напредокот на земјите-аспиранти.
„Строгото придржување кон сите критериуми и услови за пристапување останува предуслов за успешна европска интеграција на сите кандидати и потенцијални кандидати“, се вели во декларацијата.
Изразувајќи поддршка особено за кандидатурата на Србија во ЕУ, Бугарија и Грција, исто така, ветија дека ќе му помогнат на соседот да пристапи во клубот.
„Ја повторуваме нашата целосна посветеност и целосна поддршка за иднината на Србија во рамките на нашето европско семејство“, изјави Друцас за новинарите, на заедничкиот брифинг со своите бугарски и српски колеги по разговорите.
Исто така, се цитираше дека му рекол на Јеремиќ оти Србија е можно да пристапи во ЕУ во 2018 година, што ќе се совпадне со првото досега претседавање на Бугарија со блокот и 100-годишнината од крајот на Првата светска војна.
Јеремиќ рече дека се надева оти неговата земја официјално ќе биде признаена за кандидат за членство во ЕУ и ќе почне со своите преговори за членство со Брисел уште од следната година.
„Ова би можело да биде година кога Хрватска ќе ги заврши своите разговори и година кога Србија ќе отпочне со своите“, АФП ја цитираше неговата изјава. 
Србија, додаде тој, „ќе работи напорно за да загарантира дека ова ќе се случи во 2011 година“.
Следната година, според Младенов, ќе биде клучна за сите аспирации на земјите од Западен Балкан за членство во блокот, бидејќи тие мора да преземат важни чекори за напредокот во нивната интеграција.
По состанокот од саботата, Друцас изјави за новинарите дека Грција би сакала да ја види и Македонија во ЕУ наскоро.
„Ова е она за што работиме и, исто така, се надеваме дека Скопје знае што мора да се направи за да ни се приклучи во семејството на ЕУ“, рече тој.
