05/03/2007
(Еурактив, Њу Анатолијан, Тркиш дејли њус - 05/03/07; Џрнал оф тркиш викли - 04/03/07; Њу Јуроп, Тудејс Заман, Њу Анатолијан - 03/03/07; АП, ЕУопсервер, Тркиш дејли њус - 02/03/07)
ЕУ има за цел да отвори разговори за четири нови поглавја од своите преговори со Турција до крајот на претседателствувањето на Германија со ЕУ на 30-ти јуни, објави во петокот (2-ри март) портпаролката на Европската комисија (ЕК).
Aнкара ги започна своите преговори за пристап со ЕУ во октомври 2005 година, но досега заврши само едно поглавје, за науката и истражувањето. 
Во декември ЕУ ја одобри одлуката, замрзнувајќи ги разговорите за членство со Турција за осум од сите 35 поглавја од преговорите, поради одбивањето од страна на Анкара да ги отвори своите пристаништа и аеродроми за сообраќајот од Кипар. 
Грчкиот дел од поделениот остров пристапи во ЕУ во 2004 година, но неговата администрација не е признаена од страна на Анкара.
„ЕК се надева ... 
дека четири поглавја ќе бидат отворени [до крајот на] германското претседателство“, рече Кристина Наѓи, портпаролката на ЕК за проширување, на прес-конференцијата во петокот.
Првото ново поглавје, кое ја покрива политиката на претпријатијата и индустријата, би можело да биде отворено до крајот на март, а другите три -- економската и монетарната политика, статистиката и финансиската контрола -- во текот на следните четири месеци. 
Но, отворањето на новите поглавја мора да биде одобрено од страна на сите 27 членки на блокот.
Според одлуката од декември, ниту едно поглавје не може да биде условно затворено додека Турција не ги исполни своите обврски од протоколот што го потпиша во 2005 година, за проширување на својот договор за царинска унија со ЕУ за сите нејзини членки, вклучувајќи го и Кипар.
Наѓи рече дека напредокот во преговорите ќе биде можен само ако Турција продолжи решително со спроведувањето на потребните реформи за ЕУ.
По делумниот прекин на нејзините разговори за приста, Анкара рече дека ќе подготви сопствена реформска стратегија, врз основа на своите „сопствени приоритети и крајни рокови“.
Истакнувајќи ја посветеноста на земјата на реформите, турскиот министер за економија, Али Бабаџан, кој е, исто така, и главен преговарач на земјата со ЕУ, во петокот рече дека Анкара ќе го обелодени својот план до почетокот на април. 
Во изјавата за новинарите за време на состанокот организиран од страна на Центарот за европска политика во Брисел, тој рече дека картата со насоки го покрива периодот до 2013 година. 
Истата, наводно, ги покрива областите на осумте прекинати поглавја.
„Нашите приоритети се содржат во картата со насоки бидејќи ние сакаме да й покажеме на Европа дека имаме сериозни намери и дека работиме прецизно на секое од поглавјата што ги отфрли Комисијата“, рече Бабаџан.
Разговорите за пристапот на Турција, според широкото мислење, ќе завршат за околу десет години.
Но, Анкара се чини дека верува оти ќе биде целосно подготвена за пристап во ЕУ за помалку од седум години. 
За време на посетата на Брисел, Бабаџан ги повика невладините организации да го промовираат 1-ви јануари 2014 година како датум-цел за членството.
„Ние сметаме дека ќе биде корисно граѓанските организации да го споменат 2014 година како датум-цел за членството на Турција во ЕУ, но ако ние го кажеме како влада, истото може да предизвика контра реакции“, Journal of Turkish Weekly ја цитираше изјавата на министерот. 
„Ние рековме дека ќе постигнеме сé во усвојувањето на аквисот на ЕУ до крајот на 2013 година.“
