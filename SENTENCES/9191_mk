15/03/2012
Мухамет Брајшори за Southeast European Times во Приштина -- 15.03.12
Косово се соочи со привремени прекини на електричната енергија, Македонија и Србија прогласија енергетски кризи, а Албанија се соочи со огромни проблеми во дистрибуцијата -- сé ова поради каприциозноста на Мајката Природа оваа зима.
Балканскиот регион се соочи со една од најлошите зими во последниве децении, при што повеќе од еден месец имаше екстремно ниски температури и обилни снежни врнежи.
Освен влијанието врз производството, многу студеното време ја зголеми и енергетската потрошувачка во регионот.
Македонија, Грција и Црна Гора увезуваа електрична енергија оваа зима. 
Хидроцентралите во Србија произведуваа најмалку електрична енергија досега од 1926 година поради намалениот прилив на вода.
Романија го намали извозот на електрична енергија откако нејзиниот водечки производител, Хидроелектрика, беше принуден да ги прекине трговските договори поради инцидент во октомври, а Република Српска беше принудена да ги откаже договорите за продажба поради сушата.
На крајот од февруари, албанскиот премиер Сали Бериша му рече на својот совет на министри дека Албанија се соочува со најголема енергетска криза досега. 
Во ситуација кога скоро 100 отсто од енергијата на земјата се произведува во хидроелектричните централи, големите проблеми се јавуваат кога водните извори за хидроцентралите замрзнуваат.
„Ќе продолжиме со купување [електрична енергија]. 
Подготвени сме да го донесеме буџетот во парламентот [на одобрување], за да нема недостиг на енергија. 
За нас таа претставува исто што и лебот, водата и лековите“, рече Бериша.
На почетокот од февруари, Македонија прогласи енергетска криза за да може да се справи со потребите на потрошувачите. 
Владата повика на преземање мерки на штедење -- но не беа наметнати енергетски рестрикции и цените на електричната енергија не се зголемија.
„Кризната состојба се прогласува како резултат на сериозните нарушувања во работењето на системот за снабдување со енергија и неможноста од негова функционална одржливост, недостатокот на електрична енергија во системот, придружен со неможноста од увоз ... 
како и на екстремно зголемена потрошувачка на електрична енергија, како резултат на ниските температури“, рече заменик-претседателот за економски прашања, Владимир Пешевски, на средината од месецот.
Додека природните фактори влијаеја на енегетската криза, политичките, исто така, имаа улога.
Од 1999 година Косово и Србија имаат нерешено прашање на енергетскиот пренос.
Зана Бајрами-Рама, портпаролка на косовското претпријатие за пренос КОСТ, изјави за SETimes дека земјата се соочува со финансиски загуби поради мешањето на српското претпријатие за електрична енергија.
„Српскиот преносен оператор (ЕМС) ... 
му нанесува сериозна финансиска штета на КОСТ и на косовските потрошувачи воопшто, со кршење на одредбите на Спогодбата на заедницата за енергија за Југоисточна Европа“, рече Бајрами-Рама.
Таа вели дека ЕМС тврди дека ги поседува капацитетите за пренос кои му припаѓаат на КОСТ, што му дозволува на српското претпријатие да извлекува корист од транзитот на електричната енергија низ Косово, и со продажба на правото на користење на далноводите за мрежно поврзување на Косово.
Зголемувањето на цените на увезената електрична енергија доаѓа поради тоа што операторите мора да й платат ДДВ на Србија -- што ја зголемува цената во Косово за околу 20 отсто во споредба со другите земји во регионот.
„Електричната енергија извезена од страна на трговските претпријатија во Косово [се смета за увоз од страна на EMС], и трговците мора да платат [19 отсто] ДДВ -- вредност која потоа се вклучува во цената на увозот за Косово. 
На тој начин, операторот исто така предизвикува индиректна штета за зголемување на цената за увозот на енергија, што на крајот ја плаќаат косовските корисници“, рече Бајрами-Рама за SETimes.
Заменик-претседателот на Здружението за обновлива енергија во Косово, Пељумб Ѓиноли, рече дека Косово има енергетски проблеми бидејќи не може да си ги дозволи потребите на потрошувачите.
„Косово има капацитет да го надмине енергетскиот проблем“ со создавање диверзификација на енергетските ресурси. 
Покрај енергијата од јагленот, мора да се разгледа и алтернативната енергија“, рече Ѓиноли за SETimes.
Во Албанија, проблемот е малку поинаков.
Директорката на албанскиот Институт за економија и политика, Дурата Шеху, изјави за SETimes дека проблемите со струјата во земјата се должат на нејзината зависност од хидроенергијата.
„Ние зависиме од хидроенергијата, а тоа значи дека во некои периоди ќе се соочиме со проблеми. 
Владата мора да размисли како ќе произведе енергија, но и дека либерализацијата на регионалниот пазар за енергија ќе создаде подобри можности за сите земји“, рече Шеху.
„Албанија и Косово [започнаа] проекти за преносниот систем [кој] ќе послужи како добра основа за енергетската комуникација меѓу двете земји“, рече Шеху.
