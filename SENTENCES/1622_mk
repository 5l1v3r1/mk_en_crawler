06/04/2010
Унгарскиот претседател Лазло Сољом ќе се состане со својот српски и хрватски колега Борис Тадиќ и Иво Јосиповиќ на 16-ти април во унгараскиот град Печ, објави кабинетот на Сољом на 30-ти март. 
Водачите ќе дискутираат за регионалната соработка. 
Минатата недела српскиот министер за надворешни работи, Вук Јеремиќ, разговараше за дунавската стратегија, енергетските прашања и транспортот со унгарскиот и хрватскиот колега Питер Балаж и Гордан Јандроковиќ.
***
Aлбанскиот премиер Сали Бериша во понеделникот (5-ти април) предложи електронски гласачки систем за својата држава. 
По состанокот со својот естонски колега Андрус Ансип во Тирана, Бериша го окарактеризира естонскиот изборен систем како точен и прецизен. 
Ансип ги повика властите во Тирана да продолжат со реформи и ја изрази поддршката на својата земја за визната либерализација на Албанија во ЕУ.
***
Tурскиот премиер Реџеп Тајип Ердоган во понеделникот (5-ти април) беше во Сараево, за да присуствува на форумот организиран од Бошњачкиот институт. 
Во својот говор на настанот, тој ги поддржа напорите на БиХ за вклучување во процесот на визната либерализација на ЕУ, и исто така ја истакна важноста на зачувувањето на територијалниот интегритет на државата. 
(Дневни аваз, Фена, Dnevnik.ba, новинска агенција Анадолу - 05/04/10)
***
Tурскиот министер за надворешни работи, Ахмет Давутоглу, во понеделникот (5-ти април) назначи нови амбасадори. 
Меѓу нив е и Керим Урас, кој ќе го замени Огуз Челиккол на амбасадорската позиција во Израел. 
Челиккол се најде во центарот на дипломатски инцидент на почетокот од јануари, кога израелскиот заменик-министер за надворешни работи го повика на разговори за претставувањето на Израелците во популарно турско телевизиско шоу. 
Амбасадорот намерно беше седнат на многу пониска столица од онаа на заменик-министерот за надворешни работи, кој им рече на новинарите да ја забележат разликата.
***
Српскиот претседател Борис Тадиќ й се заблагодари на Либија што не го призна Косовo како независна држава. 
Белград чека мислење на Меѓународниот суд на правдата за законитоста на независноста на Приштина. 
Тадиќ разговараше со либискиот водач Муамер ал Гадафи во либискиот град Сирт во саботата (3-ти април).
***
Aлбанскиот премиер Сали Бериша ги покани кувајтските инвеститори во Албанија, објави неговата канцеларија во неделата (4-ти април). 
Изјавата уследи по состанокот во Кувајт сити меѓу Бериша и високи кувајтски државни претставници. 
Портпаролот на кувајтскиот парламент Јасим Мохамед ал-Карафи рече дека Кувајт ќе организира наскоро „албанска недела“ за да ги доближи албанските потенцијали до инвеститорите.
***
Германскиот министер за одбрана, Карл-Теодор зу Гутенберг, го повика Косовo да ја реши ситуацијата со паралелните структури и другите владини конфликти на север пред Меѓународниот суд на правдата да ја издаде својата одлука за законитоста на косовската независност. 
Германскиот министер го изјави ова по посетата на Косово на крајот од минатиот месец.
(Разни извори -- 30/03/10-06/04/10)
