11/04/2011
Од Јусуф Рамадановиќ за Southeast European Times во Сараево – 11/04/11
Додека комерцијалните земјоделци во Босна и Херцеговина (БиХ) се борат да го одржат темпото со пазарните услови, тие ги заменуваат домашните и автохтони житни култури со странски, кои даваат поголеми приноси.
Локалните видови растенија, вклучително и некои кои се ексклузивни за земјата, се во опасност да исчезнат.
Првата Генетска банка на земјата, формирана пред три години, помага истите да се зачуваат.
Двајца млади инженери, Фуад Гаши и Идин Фазлиќ, се задолжени за банката, во која се ангажирани доброволци.
Истата чува семиња на 500 домашни растенија.
Банката беше формирана и работи во тесна соработка со Факултетот за земјоделство и прехранбена технологија во Сараево.
Според Гаши, тесната соработка со земјоделскиот сектор е од суштинска важност за работењето на проектот.
„Земјоделците се главни актери во процесот“ на собирање и зачувување на автохтоните земјоделски растителни ресурси“, рече тој за SETimes.
„Генетската разновидност на одредени култури е директно поврзана со способноста на дадена култура да се прилагоди на неповолните климатски услови, како и на различните штетници и болести.
Колку е помала генетската разновидност на одредено земјоделство, толку е поголем ризикот да има нови болести кои ќе донесат целосно уништување на оваа култура во одредена област“, објаснува тој.
Фазлиќ вели дека напорите не смеат да прекинат со растенијата, дека отворањето на „оддел за автохтони животински видови, исто така, се очекува наскоро“, во соработка со експертите од Ветеринарниот факултет во Сараево.
Проектот беше попречен делумно и поради глобалната рецесија.
Сега засега „фокусот е на собирање и зачувување на семињата од растителните видови, особено ...
земјоделските култури“, вели Фазлиќ.
Банката содржи лабораторија за молекуларна биологија, каде што тие вршат генетичка идентификација и карактеризација на автохтоните материјали, што според Гаши, е многу слично со форензичките анализи на човечката генетика.
„Тоа овозможува проценка на генетската структура за одредени земјоделски култури“, истакна тој.
Зачувувањето на овој локален материјал во голема мера зависи од финансиската одржливост на Генетската банка, со оглед на нејзиниот непрофитен статус.
Гаши и Фазлиќ се горди на односот меѓу нивната Генетска банка и проектот на Европската програма за соработка за растителните генетички ресурси.
Сите семенски копии се испраќаат во Свалбард глобал сид волт, која беше основана како подземно атомско засолниште во најсеверниот норвешки остров Свалбард во 2008 година, за зачувување на растителните гени од целиот свет за идните генерации.
Гаши, исто така, истакна дека автохтоните видови во Генетската банка претставуваат значителен ресурс за биодиверзитетот, предуслов за земјоделските култури да се адаптираат на промените на животната средина -- светските климатски промени, на пример.
Губењето на биодиверзитетот „ќе ја намали способноста за адаптирање на земјоделските култури, и тоа ќе предизвика исчезнување на нашето биокултурно наследство“, рече тој за SETimes.
Овие локални видови, вели тој, се важен дел од националниот идентитет на БиХ.
„Тие се одгледувани уште од нашите предци ...
тие претставуваат резултат на вековните напори“, вели Гаши.
