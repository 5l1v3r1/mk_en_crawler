27/06/2006
Од Давор Коњикушиќ за Southeast European Times во Загреб - 27/06/06
Претходно овој месец Босна и Херцеговина (БиХ) ја укина нултата царинска стапка за Србија, воведувајќи, наместо тоа, стапка од 40 отсто за српските млечни и месни производи што се увезуваат во БиХ.
Декретот за укинување на нултата стапка беше усвоен од страна на Министерскиот совет на БиХ.
Советот рече дека примената на новата стапка од 40 отсто е во нивна надлежност, како и дека е во согласност со Договорот за слободна трговија (ДСТ) што беше потпишан од страна на двете земји пред четири години.
Но, властите во Белград велат дека тоа не е точно.
„Босна и Херцеговина го крши билатералниот договор за слободна трговија со Србија и принципите на нулта слободна трговија на кои истиот се заснова“, рече српскиот министер за надворешни економски односи, Милан Периводиќ.
Сега засега Белград понуди две решенија за овој проблем и побара вклучување на Пактот за стабилност на Југоисточна Европа во преговорите.
„Ние имаме две опции -- да примениме слична мерка за нивните производи, како што се производите од челик од Заница, или да го решиме прашањето на конструктивен начин“, рече Владо Секуловиќ од Министерството за надворешни економски односи.
Српските производители велат дека примената на оваа стапка ќе резултира со значителни загуби за нив.
БиХ претставува стратешки пазар за српскиот извоз на млеко и месо и воведувањето на царинските давачки ќе доведе до тоа српските производи да ја загубат својата конкурентска предност на босанскиот пазар.
Но, властите во Сараево беа под притисок на локалните фармери и производители, кои велат дека се исфрлени од пазарот поради прекумерниот увоз.
Голем број фарми се затворени бидејќи не можат да се натпреваруваат.
Сé на сé БиХ има трговски дефицит со Србија од околу 900 милиони евра.
Во меѓувреме, производителите на млеко во од скоро независната Црна Гора, исто така, ја притискаат својата влада да воведе царински стапки за Србија, кои беа изземени поради сега веќе непостоечката државна заедница.
Производите како што е млекото, пченицата и месото и понатаму слободно се увезуваат во Македонија, иако производителите таму, исто така, го губат трпението.
