13/07/2010
AНКАРА, Турција -- Министри и високи претставници на ЕУ ќе одржат клучен состанок во вторник (13-ти јули) во Истанбул. 
Министерот за надворешни работи, Ахмет Давутоглу, и главниот преговарач со ЕУ, Егемен Багис, ќе ја предводат турската делегација. 
ЕУ ќе биде претставена од шефицата за надворешна политика, Кетрин Ештон, комесарот за проширување, Штефан Филе, и претставници на Европската комисија (ЕК) и Советот на ЕУ. 
Министерскиот состанок за политички дијалог ќе биде фокусиран на мерките против тероризмот, најновите напори за уставни реформи, иранската нуклеарна програма, израелскиот напад на турската флотила со хуманитарна помош при кој загинаа девет лица, и други прашања. 
Багис во понеделникот изјави за локалните медиуми дека на состанокот нема да се дискутира за самиот процес за влез на Турција во ЕУ, туку ќе бидат вклучени регионални и глобални прашања. 
Дипломатски извори велат дека турската делегација се очекува да побара поефикасна поддршка од членките на ЕК и ЕУ во борбата против терористичката Курдистанска работничка партија (ПКК). 
Турција е решена да продолжи да бара екстрадиција на водачите на ПКК од Европа. 
(Хуријет, новинска агенција Анадолу - 12/07/10)
