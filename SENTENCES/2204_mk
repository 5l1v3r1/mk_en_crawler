13/05/2005
Од Василис Василиу за Southeast European Times во Атина – 13/05/05
Грција наскоро ќе има фискално истражителство (ФИФ), агенција која ќе работи независно и со целосна надлежност да ги испитува финансиските прашања без да оди преку вообичаените бирократски канали. 
ФИФ ќе му поднесува извештај директно на Министерството за финансии, заобиколувајќи ги сите посреднички служби.
ФИФ ќе врши ревизија во сите јавни организации кои се финансирани од страна на владата - меѓу кои и министерствата, локалните невладини организации, претпријатијата за комунални услуги, црквата и парламентот.
Според заменик-министерот за финансии Петрос Дукас, агенцијата ќе може да ги суспендира сите оние кои ќе одбијат да дадат документи со кои ќе се потврди дека нивната служба или организација се води на финансиски транспарентен и одговорен начин. 
Истото важи и за цивилните службеници на сите нивоа, кои одбиваат да дадат докази и информации за активните истраги.
На ФИФ ќе й бидат потребни само докази за околностите на евентуалната измама, голема небрежност, лошо водење или недоволна документација за минатите трансакции, со цел привремено суспендирање на вработените. 
Ако таа пронајде основа за покренување на криминални обвиненија против кој било вработен, доказот ќе го поднесе до Директоратот за судско гонење за измами.
Ревизорите ќе имаат овластување да ги проверуваат како минатите така и сегашните активности. 
Една од работите која скоро сигурно ќе биде детално проверувана е Летната Олимпијада 2004, и особено градежните проекти поврзани со Олимпијадата. 
Голем број од нив не беа завршени до последниот момент. 
Во таа забрзана атмосфера градежните претпријатија честопати бараа повисоки исплати за навремено да ги завршат проектите. 
Ако државата не успееше да ги обезбеди неопходните лиценци навреме за да се запази крајниот рок на проектот, овие дополнителни исплати ќе можеа да се оправдаат.
Сепак, постојат примери во кои градежните препријатија поднесуваа барања за повеќе пари дури и кога државата ќе им обезбедеше дозволи. 
Случаите каде што овие трошоци беа одобрувани и плаќани ќе станат примарна цел на ФИФ - и одговорните ќе мора да одговараат за своите дејства.
Исто така, предмет на истрагите ќе бидат и случаите во кои јавните организации го задржуваа издавањето на лиценци или други клучни одлуки, што влијаеше на проектите кои тие ги водеа. 
Бидејќи градежните договори вообичаено вклучуваат казнени клаузули за доцнење, корумпираните службеници можеби намерно го забавувале процесот. 
ФИФ ќе ги провери проектите што не беа комплетирани навреме и за кои државата плаќаше.
Конечно, ФИФ ќе има овластување да ги испитува организациите во ликвидација, членовите на менаџерските одбори кои можеби се или не се цивилни вработени, управувањето со имотот во рацете на трустовите и јавните комунални претпријатија, застарените долгови што одат во прилог на државата и банковните сметки на поединци.
