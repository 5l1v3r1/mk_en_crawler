18/02/2011
Новата организација, наречена Бизнис Aлбанијa, е формирана во Тирана да го унапреди гласот на локалните претпријатија.
Вкупно 25 здруженија од различни сектори се приклучија во нејзините редови, објавија албанските медиуми во средата (16-ти февруари).
Организацијата ќе се обиде да влијае на политиката за локалната приватизација, енергијата, животната средина и вработувањето.
Нискобуџетното авио-претпријатие Виз ер ќе влезе на македонскиот пазар во јуни.
Претпријатието ќе има летови за Лондон три пати неделно.
Летовите од Скопје за Франкфурт, Париз, Амстердам и Барселона се очекува да бидат наскоро додадени на распоредот.
Две од романските водечки телеком претпријатија, Оринџ и Водафон, беа парично казнети 63 милиони евра за злоупотреба на нивната доминантна позиција, рече Богдан Чиритиу, претседател на националната агенција за заштита на конкуренцијата, во вторникот (15-ти февруари).
Казната за романската единица на Оринџ изнесува околу 34 милиони евра, додека онаа за Водафон изнесува 28 милиони евра.
Американското претпријатие Нобл енерџи во средата (16-ти февруари) објави дека има информации оти може да има големи количини природен гас југоисточно од Кипар.
Претпријатието се надева дека ќе започне со анализа на финансиите до крајот на оваа година или почетокот на 2012 година.
Германската енергетска група РВЕ планира да инвестира 500 милиони евра во изградбата на нова гасна електорцентрала во Tурција, објави во средата (16-ти февруари) претседателот на Управниот одбор, Андреас Радмахер.
Проектот ќе се спроведе во соработка со локалното енергетско претпријатие Турчас.
Изградбата на централата треба да заврши до крајот на 2012 година.
ЕУ започна прекршочна постапка против Бугаријa во врска со доцнењето на земјата во усвојувањето нов закон за обновлива енергија, рече комесарот на ЕУ за енергија, Гунтер Отингер, на 11-ти февруари.
Крајниот рок за сите членки на ЕУ да ја спроведат Директивата за обновлива енергија на Унијата, е 5-ти декември 2010 година.
Светската банка одобри гаранција од 300 милиони евра за Србијa, објави на 11-ти февруари директорката на банката за Југоисточна Европа, Џејн Армитраж.
Гаранцијата ќе й помогне на владата да добие заем по ниска каматна стапка од меѓународни финансиски институции, како и да преговара за поголемо достасување.
Српскиот производител на електрична енергија ЕПС и италијанскиот Сечи енерџија на 11-ти февруари во Белград потпишаа прелиминарен договор.
Истиот го отвори патот за заеднички проект за изградба електроцентрали на реката Дрина, по потенцијална цена од повеќе од 800 милиони евра.
(Разни извори -- 11/02/11-18/02/11)
