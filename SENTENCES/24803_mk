05/06/2009
ЊУЈОРК, САД -- Главниот обвинител на Хашкиот трибунал Серж Брамерц даде позитивна оценка за соработката на Хрватска во врска со воените злосторства, во својот редовен извештај до Советот за безбедност на ОН во четвртокот (4-ти јуни).
Локалните медиуми очекуваа текстот да биде многу покритички, бидејќи Загреб не ги поднесе т.н. „артилериски дневници“ за потребите на судските процеси против неколку хрватски обвинители, вклучително и генералот Анте Готовина.
Брамерц истакна дека Хрватска одговорила навремено на повеќето барања на Трибуналот, освен на некои поврзани со Операцијата Бура во 1995 година.
Премиерот Иво Санадер, претходно оваа недела, во Њујорк се состана со Брамерц.
Во својот извештај за Србија, Брамерц вели дека властите ги исполниле сите барања за пристап до архивите, документите и сведоците.
Тој, исто така, истакна дека нивото на соработка е подобрено, особено откако се сменети шефовите на главните агенции за безбедност.
Сепак, Брамерц истакна дека клучното прашање -- апсењето на преостанатите бегалци обвинети за воени злосторства Ратко Младиќ и Горан Хаџиќ -- е нерешено.
Српскиот главен обвинител за воени злосторства, Владимир Вукчевиќ, го опиша извештајот како објективен.
(Вјесник, ХИНА, ХРТ, Јавно, Јутарњи лист, веб-страница на МКТЈ, Б92, Танјуг, Данас - 04/06/09)
