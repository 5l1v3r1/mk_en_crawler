15/07/2005
Од Мариан Тутуи за Southeast European Times – 15/07/05
Оние кои патуваат од Балканот или Источна Европа до земјите на ЕУ со нетрпение ги очекуваат воодушевувачките пејзажи и живописните глетки по патот. 
Сепак, поради проблемите со повратокот на данокот на додадена вредност (ДДВ) долж унгарската граница тие може да очекуваат и значително олеснување на нивните паричници.
Откако Унгарија пристапи во ЕУ во мај 2004 година, таа ја замени Австрија како главна влезна точка во блокот за патниците од Бугарија, Романија, Србија и Црна Гора и другите земји во Источна Европа. 
Отворени се нови прозорчиња за ДДВ на станиците за погранична контрола на југ и исток од земјата. 
Но, грешките во системот го отежнуваат или, во некои случаи, го оневозможуваат враќањето на ДДВ од стоката што туристите ја купиле во ЕУ. 
Како резултат на тоа, тие губат стотоци илјади, па дури и милиони евра годишно.
Враќањето на ДДВ за робата во вредност над 50 евра, купена во земјите на ЕУ, не го извршуваат пограничните власти ниту, пак, царинската агенција. 
Тоа, како што потврди унгарското Министерство за финансии, им се доделува на претпријатијата со ограничена одговорност кои работат со популарните валути. 
Прозорчињата на царините во Нагилак, Чанад и Борс се отворени само во ограничени периоди и имаат упатства само на унгарски јазик. 
Од трите видови фактури што се издаваат во ЕУ за да им се овозможи на граѓаните од другите земји да добијат повраток на ДДВ, персоналот на унгарската граница прифаќа само еден.
Туристите кои пристигнуваат на границата во погрешно време, не разбираат унгарски или имаат погрешна фактура се оневозможени да си го повратат данокот или да добијат какви било гаранции дека подоцна можат да го добијат истото во нивните земји. 
Како резултат на тоа, туристите без да сакаат оставаат значителни суми на унгарската царина секоја година.
Унгарските власти сносат само делумна одговорност. 
Во 14-те месеци откако Унгарија пристапи во ЕУ ниту романското ниту бугарското министерство за финансии и за надворешни работи не презеде активности за обезбедување на подобра координација за повраток на ДДВ. 
И покрај тоа што пратениците и владините службеници кои патуваат со авион и го добиваат својот надоместок на аеродромите можеби не се соочуваат со овој проблем, голем број обични граѓани сé уште претпочитуваат да патуваат со автомобил.
Една опција за патниците би можела да биде едноставно да се избегнуваат унгарските царини. 
Но, тоа е полесно да се каже отколку да се направи. 
Главниот пат што ги поврзува Бугарија, Унгарија и Србија и Црна Гора со ЕУ поминува преку Унгарија. 
Алтернативниот пат би значен долга заобиколка. 
Ако ситуацијата не се промени во блиска иднина, во туристичките проспекти можеби ќе треба да се вклучи оваа гранична стапица како „локална атракција“.
