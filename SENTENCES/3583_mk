08/02/2007
Од Зоран Николовски за Southeast European Times во Скопје - 08/02/07
И покрај повикот од понеделникот (5-ти февруари) на македонскиот премиер Никола Груевски, не беше обновен дијалогот помеѓу владејачката ВМРО-ДПМНЕ и најголемата партија на етничките Албанци во земјата, Демократската унија за интеграција (ДУИ). 
Земјата е критикувана од САД и ЕУ за прекин во политичкиот процес.
Пратениците на ДУИ го бојкотираат парламентот од 26-ти јануари, обвинувајќи дека владата ги маргинализира и го крши т.н. 
Бадинтеров принцип, според кој за некои видови закони е потребно одобрение од одреден минимум пратеници на малцинските партии за истите да бидат усвоени.
ДУИ вели дека нема да размислува за продолжување на разговорите додека владата не го преиспита составот на својата комисија за етнички односи -- нешто што администрацијата на Груевски досега одбиваше да го направи.
Владата започна кампања со цел да се обиде да ја увери меѓународната заедница дека политички дијалог постои, или барем дека тоа не треба да биде предмет на загриженост. 
Претходно оваа недела Груевски испрати писмо до водачот на ДУИ, Али Ахмети, изразувајќи подготвеност да се состане со него во четири очи и ветувајќи искреност во своите намери.
Досега немаше знак за приближување. 
Сепак, Груевски успеа да го обнови дијалогот помеѓу неговата ВМРО-ДПМНЕ и најголемата опозициска партија, Социјалдемократскиот сојуз.
На 2-ри февруари, претставници на двете партии започнаа разговори околу двата предлози вклучени во владината агенда, на кои се противат социјалдемократите. 
Првиот е воведувањето на задолжително средно образование. 
Вториот е отворањето на гласачки места во другите држави, со што ќе им се овозможи на околу еден милион македонски државјани да го искористат своето право на глас без да доаѓаат во Македонија.
Двете идеи бараат промени во уставот и двотретинско мнозинство во парламентот. 
Владејачките партии имаат вкупно 72 членови, а за двотретинско мнозинство се потребни 80 гласови.
Ниту задолжителното средно образование, ниту, пак, гласањето во странство се потребни за исполнување на предусловите за членство во НАТО и ЕУ. 
Но, потребни се голем број други обемни политички проекти, и тие ќе бараат широк политички консензус за спроведување.
На владата й е потребна поддршката од опозицијата за да ги протурка новите закони за јавниот обвинител, за воведување на приватни училишта во основното образование, новиот изборен законик, новиот парламентарен деловник и преименувањето на Народната банка на Република Македонија.
И покрај тоа што соработката со социјалдемократите претставува чекор напред, администрацијата сé уште се соочува со пречка кога станува збор за легислативата за која е потребен Бадинтеровиот принцип. 
Тука спаѓаат законите за малцинските јазици и изборот на членовите на Судскиот совет.
