11/03/2005
(Фајненшал тајмс, Интернешнал хералд трибјун - 10/03/05)
На состанокот во четвртокот (10-ти март) во Брисел, амбасадорите на ЕУ не успеаја да се согласат за тоа дали Европската комисија треба да започне разговори за пристап со Хрватска на 17-ти март, според закажаното. 
Според извештаите во медиумите, мнозинството земји-членки на ЕУ, предводени од Велика Британија, Германија, Холандија и Шведска, се противат на отворањето на преговорите поради тоа што Загреб го нема уапсено и екстрадирано Анте Готовина, обвинетиот во бегство. 
Тие предупредија дека евентуалната дозвола процесот на продолжи пред Хрватска да ги исполни своите обврски кон Трибуналот на ОН за воени злосторства би му наштетила на интегритетот на судот на ОН, како и на ЕУ.
Помала група земји, меѓу кои и Унгарија, Австрија, Словачка и Словенија, се вели дека се залага за започнување на разговорите според планираното. 
За да започнат разговорите за пристап сите членки мора да го дадат своето одобрение.
„Се чини како Хрватска да одрекува. 
Некој, изгледа, й рекол на Хрватска дека блефираме. 
Тоа не е точно. 
Ова не е едногласност во советот и сé додека нема едногласност, преговорите не можат да започнат“, рече британскиот портпарол во врска со неодамнешните изјави на премиерот Иво Санадер и други хрватски функционери, кои ја уверуваат јавноста дека преговорите ќе започнат и покрај отсуството на Готовина во Хашкиот трибунал.
Луксембург, кој претседава со ЕУ, сега се очекува да се обиде да ги помири двете групи во текот на следните неколку дена и, најверојатно, ќе й даде нов предлог на Хрватска на 14-ти март. 
Конечната одлука за започнување на разговорите ќе биде донесена од страна на министрите за надворешни работи на ЕУ на 16-ти март -- еден ден пред планираното започнување на разговорите.
Готовина, еден од најбараните обвинети од страна на Трибуналот, веќе три години се наоѓа во бегство. 
Хрватските власти и понатаму инсистираат на тоа дека прават сé што е во нивна моќ за да го фатат -- тврдење кое главниот обвинител на ОН, Карла дел Понте, го отфрла.
„И покрај сите јавни и приватни уверувања од Загреб, Анте Готовина и понатаму останува на дофат на хрватските власти и сé додека не биде доведен во Хаг не може да се рече дека Хрватска целосно соработува со меѓународниот Трибунал“, напиша таа во писмото до министрите за надворешни работи на ЕУ претходно оваа недела.
Дел Понте призна дека хрватските власти преземаат одредени чекори против Готовина, вклучувајќи го и замрзнувањето на неговите финансиски средства. 
Сепак, додава таа: „Овие чекори се задоцнети. 
Тие се од маргинално значење и едвај можат да ги променат работите.“
Иднината на кандидатурата на Хрватска за членство не зависи ниту од Дел Понте ниту од ЕУ, рече министерот за надворешни работи на Луксембург, Жан Аселборн. 
„Можам само да кажам дека клучот лежи во хрватската Влада во Загреб“, рече тој.
