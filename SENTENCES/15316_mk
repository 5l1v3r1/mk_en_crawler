27/08/2006
СКОПЈЕ, Македонија -- По дводневна вжештена дебата, македонскиот парламент во саботата (26-ти август) ја изгласа новата влада, предложена од премиерот Никола Груевски.
Груевски рече дека приоритети на владата ќе бидат подобрувањето на животниот стандард и вработувањето, создавање на годишен економски раст, интензивирање на борбата против корупцијата, зајакнувањето на демократските институции и подобрувањето на меѓуетничките односи.
Груевски рече дека со оваа влада Македонија ќе биде подготвена за влез во НАТО во 2008 година и пристап во ЕУ во 2010 година.
Двете опозициски партии на етничките Албанци -- Демократската унија за интеграција (ДУИ) и Партијата за демократски просперитет (ПДП) -- не присуствуваа на седницата, во знак на протест поради тоа што не беа поканети во владејачката коалиција.
Во петокот околу 3.000 поддржувачи на ДУИ се собраа пред собранието во Скопје и протестираа поради исклученоста на партијата од новата влада.
(AП, МИА, Макфакс, А1 ТВ - 26/08/06)
