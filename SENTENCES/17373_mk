24/05/2007
БРИСЕЛ, Белгија -- Персоналот на КФОР ќе остане во Косово ако Советот за безбедност на ОН не усвои нова резолуција за идниот статус, рече во средата (23-ти мај) во Брисел портпаролот на НАТО Џејмс Апатураи.
Одлуката уследи по состанокот помеѓу генералниот секретар на НАТО, Јап де Хоп Шефер, и американскиот претседател Џорџ В. Буш претходно оваа недела.
Апатураи рече дека и покрај тоа што двајцата го поддржуваат усвојувањето на нова резолуција, врз основа на планот на поранешниот претставник на ОН Марти Ахтисари за надгледувана независност за Косово, тие се согласиле дека ако таа не биде усвоена, КФОР мора да остане во покраината во согласност со сегашната резолуција 1244 на ОН.
Во четвртокот српските медиуми објавија дека резолуцијата подготвена од страна на САД и земјите на ЕУ ќе биде поднесена до Советот за безбедност на ОН до крајот на оваа недела.
Извори велат дека документот не предвидува независност, но содржи текст кој го отвора патот за евентуална надгледувана независност.
(Б92 - 24/05/07;
Tелеграфи, РТК, Косова лајв, Танјуг - 23/05/07)
