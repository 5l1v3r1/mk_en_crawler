09/01/2012
Мухамет Брајшори за Southeast European Times во Приштина -- 09.01.12
Косовскиот вицепремиер Хајредин Куци изјави за телевизија Клан Косова во неделата (8-ми јануари) дека српскиот претседател Борис Тадиќ нема да биде добредојден во земјата во иднина, откако државниот претставник во посета на земјата даде политички изјави, за време на она што требаше да биде Божиќна посета на манастирот Високи Дечани изминатиот викенд.
Тадиќ допатува во Косово во петокот, за да учествува на православната Божиќна литургија во Високи манастир на Дечани во Исток и во Манастирот на Пеќ.
Владата ја одобри неговата посета откако дојде барање за тоа преку канцелариите на ЕУ во Белград и во Приштина.
„Овој важен празник на православните верници носи порака за негување на најзначајните вредности на доверба, почит, хармонија и мир во нашето слободно, демократско и мултиетничко општество“, рече косовскиот премиер Хашим Тачи за посетата.
Запрашан од новинарите надвор од манастирот дали Србија ќе го признае Косово, Тадиќ одговори „никогаш“. 
Во интервју за ТВ Мост, тој рече дека нема да ги отстрани српските институции од Косово -- едно од главните барања на германската канцеларка Ангела Меркел.
„Нема да прифатиме отстранување на нашите институции. 
Тоа е невозможно. 
Ако прифатиме, тоа ќе ги исели Србите од Косово. 
Тоа значи дека Србите нема да имаат училишта, здравствена и социјална заштита, или други социјални бенефиции“, рече тој.
Стотици луѓе одржаа протести и фрлаа камења на српската моторизирана придружба.
Градоначалникот на Митровица, Крстимир Пантиќ, изрази загриженост во врска со инцидентите.
„Она што се случи за време на посетата на Тадиќ на Косово покажува што Албанците навистина мислат за Србите и колку е лоша безбедносната ситуација. 
Сега видовме како би изгледал нашиот живот во независно Косово и како би се однесувале Албанците“, рече Патниќ за SETimes.
КФОР и полицијата на ЕУЛЕКС беа одговорни за безбедноста на претседателот за време на посетата, додека косовската полиција беше задолжена за демонстрантите во областите низ кои помина Тадиќ.
На посетата се спротивстави и Движењето Ветвендосје, од кое многу членови учествуваа во протестите и беа уапсени.
„Србија има штетни последици за косовската држава. 
Нејзините нелегални структури се вклучени во криминалните активности против државата Косово и Албанците тука. 
Нејзината надворешна политика е фокусирана целосно против независноста на [Косово] во секоја меѓународна инстанца. 
[Како] шеф на оваа политика, Борис Тадиќ ... 
е неприфатлив за косовските граѓани“, рече за SETimes Висар Имери, шеф на парламентарната група на Ветвендосје.
Едита Тахири, која ја предводи косовската делегација во разговорите Приштина-Белград, изјави за SETimes дека барањето на Тадиќ и српската влада беше да се дозволи верска посета.
„Официјално ја окарактеризиравме како верска посета, и ако тој ја задржи ваквата агенда, посетата ќе остане неполитичка посета. 
[Верските] посети се вообичаени, но ако тој го повтори своето однесување ... 
давајќи политички и дестабилизирачки изјави, тогаш сигурно нема да биде оценета како позитивна“, рече Тахири за SETimes.
Политичкиот аналитичар Фатлум Садику се согласи.
„Тадиќ го прекрши договорот дека неговата посета ќе биде верска, а на политичка. 
Давајќи изјави за неотстранување на српските институции и непризнавање на Косово никогаш, тој даде политички изјави.“
Но, српскиот аналитичар Владимир Гоати смета дека одговорот на косовската влада беше унилатерален, кој нема да ги подобри односите и безбедноста во Косово.
„Властите во Косово треба да покажат поголема толеранција“, рече Гоати за SETimes. 
Во исто време, тој смета дека сега е јасно оти Србија нема буквално никаков суверенитет, ниту моќ за носење одлуки во Косово.
Портпаролот на опозициската Демократска партија на Србија, Петар Петковиќ, рече дека посетата на Тадиќ е последната од политиката што Белград ја претставува пред јавноста.
„Оваа Божиќна посета е само една од многуте измами кои имаат за цел да им се покаже на граѓаните дека властите, наводно, го бранат Косово и суверенитетот на таа територија“, рече Петковиќ за SETimes.
Дописничката на SETimes Бојана Миловановиќ во Белград даде свој придонес во овој напис.
