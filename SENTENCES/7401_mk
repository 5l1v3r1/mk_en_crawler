03/09/2012
Пол Чикои за Southeast European Times во Букурешт -- 03.09.12
Неодамнешната посета на германската канцеларка Ангела Меркел на Молдавија ја покажа променетата позиција на Западот во однос на поранешната советска република, но европските изгледи на земјата не се толку чисти како што изгледа во теорија, и има многу пречки на патот, велат аналитичарите за SETimes.
Молдавија постигна неверојатен напредок и стана столб на Источното партнерство на ЕУ, рече таа за време на нејзината еднодневна посета на Кишињев на 22-ри август.
Молдавија има европска перспектива, но интеграцијата на земјата во ЕУ треба да се случува постепено и првите чекори ќе бидат слободната трговија и договорот за асоцијација, за кој моментно преговараат двете страни и кој се очекува да биде потпишан подоцна оваа година.
„Најважната порака од посетата на Меркел е дека истата се случи.
Тоа ја стави Молдавија на европската мапа“, рече за SETimes Дан Дунгациу, директор на Институтот за меѓународни односи при Романската академија и советник на поранешниот молдавски претседател Михаи Гимпу.
„И покрај тоа, патот напред кон ЕУ на Молдавија никогаш не бил неповратен.
Кишињев нема никакви гаранции, нема потпишан документ, дека крајот на патот е ЕУ.
За жал, Молдавија е дел од губитничкиот пакет, Источното партнерство, за разлика од Западен Балкан.
Освен тоа, таму нема солиден прозападен електорат“, рече тој.
Источното партнерство беше иницирано од ЕУ во мај 2009 година по иницијатива на Полска и Шведска и истото предвидува зајакнување на односите на Брисел со шест поранешни советски републики:
Ерменија, Азербејџан, Белорусија, Грузија, Молдавија и Украина.
Другите аналитичари го делат мислењето на Дунгациу.
„Нема јасна перспектива за интеграцијата на Молдавија во ЕУ“, рече за SETimes Кристијан Гинеа, шеф на романскиот Центар за европска политика.
„Земјата нема клучен сегмент на население што би сакал да пристапи во ЕУ и поради тоа има недостиг на моќ за преговори и реформистички поттик.“
Според последната анкета на јавното мислење направена од молдавскиот Институт за јавна политика, 57 отсто од испитаниците се решиле за пристапување на земјата во Евроазискиот сојуз, московска иницијатива за создавање економска противтежа на ЕУ.
Меркел, исто така, ја повика проевропската администрација во Кишињев да ги обнови напорите за решавање на замрзнатиот конфликт околу Трансдњестар.
„Мислам дека тука, исто така, мораме да напредуваме чекор по чекор, да имаме стрпливост“, рече таа, истакнувајќи дека мисли оти форматот 5+2 (ОБСЕ, Русија, Украина, ЕУ и САД, плус Молдавија и Трансдњестар) е најдобрата преговарачка рамка.
Но, Дунгациу посочи дека Меркел испрати спротивставени пораки.
„Таа најпрво рече дека Германија нема да толерира сфери на влијание во 21-виот век, алудирајќи на Русија, и второ, дека решението на конфликтот во Трансдњестар е основен услов за пристапување на Молдавија во ЕУ.
Но, втората порака е еднаква на тоа да й се даде на Русија право на вето за пристапување на Молдавија во комунитарниот блок.
Трансдњестар останува најголемата главоболка на Молдавија“, рече тој.
„Молдавија со Трансдњестар е како Србија со Косово, при што ниту една од државите не може да пристапи во ЕУ без конечно решение за секоја ситуација“, рече Гинеа.
Сепаратистичкиот регион на Трансдњестар кој лежи на левиот брег од реката Дњестар се отцепи од Молдавија во 1990 година поради стравувањата од сојуз со Романија.
Овој потег предизвика војна две години подоцна, во која 1.000 луѓе загинаа и која доведе до тоа Русија да испрати, како што ги нарекува, мировни сили.
Околу 1.000 руски војници се сé уште стационирани во малата сепаратистичка република.
Во Кишињев, молдавските аналитичари гледаат на светлата страна од посетата на Меркел.
„Самото присуство на г-ѓа Меркел тука доведе до тоа некои луѓе да ја потврдат промената на позицијата на Западот кон Молдавија, која денес се гледа како трудољубив студент на Источното партнерство“, рече за SETimes Витали Чобану, писател и молдавски политички аналитичар.
„Во текот на 21 година откако Молдавија прогласи независност врз рушевините на советската империја, западните канцелари го игнорираа овој регион, сметајќи го за руска сфера на влијание.
Оваа перцепција се промени по антикомунистичкиот бунт во април 2009 година.
За луѓето тука, нејзината посета беше како зрак светлина“, рече тој.
