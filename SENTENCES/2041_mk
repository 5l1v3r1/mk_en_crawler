23/12/2004
Од Антонела Крстовиќ за Southeast European Times во Подгорица - 23/12/04
Состанокот минатиот месец на Јадранско-јонската иницијатива (АII) привлече 200 учесници. 
На дводневната конференција во Прзно, Црна Гора, тие разговараа околу прашањата поврзани со екологијата, економијата, транспортот, туризмот, културата, образованието и борбата против организираниот криминал.
АII има за цел градење на врски помеѓу јадранските и јонските крајбрежни земји, со цел да се постигне политичка и економска стабилност во регионот преку соработката во решавањето на специфичните проблеми. 
Седум земји -- Албанија, Босна и Херцеговина, Хрватска, Грција, Италија, Словенија и Србоја и Црна Гора -- се дел од АII, со која претседава Црна Гора до мај 2005 година. 
Едногодишното претседателство й обезбеди на Подгорица значителни можности за презентација, промоција и претставување на проектите кои имаат за цел зајакнување на регионалната соработка.
Активностите на иницијативата се поделени помеѓу одделните Тркалезни маси. 
На конференцијата во Црна Гора, на Тркалезната маса за економија, туризам и соработка помеѓу малите и средните претпријатија (СМЕ) беше дискутирано за зголемувањето на поддршката за СМЕ во Словенија, за италијанскиот инструмент за финансирање на билатералните и мултилатералните програми во земјите на АII што не се членки на ЕУ, како и за други теми. 
Тркалезната маса за туризам се состоеше од презентации на Италијанско-црногорската академија за туризам, грчкиот образовен и тренинг систем во областа на туризмот, развојот на човечките ресурси во словенечката туристичка индустрија, како и на унапредувањето на услугите и трговијата во Медитеранскиот басен и на Балканот. 
Завршните презентации се фокусираа на интегрираниот менаџмент на крајбрежната зона и развојот на поморскиот туризам во Црна Гора.
Другите тркалезни маси на иницијативата го опфаќаат транспортот и соработката во водниот сообраќај, културата, образованието, заштитата на животната средина и одржливиот развој, како и борбата против организираниот криминал. 
Состаноците на Тркалезната маса се одржуваат секоја година на есен и на пролет. 
Следниот состанок ќе се одржи во март.
AII е формално основана на конференцијата за развој и безбедност на јадранско-јонскиот регион, што се одржа во Анкона, Италија, во мај 2000 година. 
Нејзиното тело за донесување одлуки е Советот на министри за надворешни работи (Јадранско-јонскиот совет), чија агенда е подготвена со периодични состаноци на националните координатори. 
Советот на АII го сочинуваат министрите за надворешни работи на земјите-членки и еден претставник на ЕУ.
Едногодишното претседателство е ротирачко и се презема секој мај, според алфабетскиот ред на членовите. 
Хрватска ќе го преземе претседателството во мај 2005 година.
