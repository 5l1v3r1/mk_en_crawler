07/06/2007
Од Ерлис Селимај за Southeast European Times во Тирана – 07/06/07
Aлбанија се подготвува за престојната посета на американскиот претседател Џорџ В. 
Буш, закажана за в недела (10-ти јуни). 
Пратениците ја одобрија легислативата за зајакнување на соработката и безбедноста околу неговата посета. 
Во меѓувреме, полицијата ги зајакнува активностите во Тирана.
Администрацијата на премиерот Сали Бериша ќе потроши околу еден милион евра за реконструкција на владините згради, вклучувајќи го и Министерството за надворешни работи и другите институции што Буш ќе ги посети. 
Тирана е украсена со албански и американски знамиња по повод овој настан.
Буш ќе биде првиот американски претседател во посета на Албанија, што беше поздравено од локалните водачи како историски настан.
„Од независноста на Албанија, во најкритичните моменти од националната слобода за Албанците, САД помагаа во зачувувањето на правата и слободите“, рече Бериша.
Според претседателот Алфред Мојсиу, посетата носи голема симболика. 
Суперсилата, вели тој, гради реципрочна почит и соработка со една мала земја.
„Ова е врвот на албанско-американските односи“, рече Лајла Пернаска, членка на парламентарната Комисија за надворешни работи. 
„Мислам дека посетата ќе има добро влијание врз развојот на Албанија и интеграцијата во ЕУ и во НАТО.“
Нејзиниот колега во парламентот, поранешниот министер за надворешни работи, Кастриот Ислами, рече дека Буш ќе донесе „пораки во врска со албанското членство во НАТО“.
„САД, преку Јадранската повелба -- модел во кој Вашингтон одигра главна улога -- покажаа дека го поддржуваат членствоот на Албанија во НАТО. 
Посетата, исто така, носи порака за албанската нација, покажувајќи дека земјата се движи напред кон демократијата“, додаде Ислами.
Пред посетата Буш имаше порака за Албанија.
„Сакам да го уверам албанскиот народ дека Америка знае дека постоите и дека носите тешки одлуки за да го зајакнете своето слободно општество“, рече Буш. 
„Јас доаѓам како љубител на слободата во земја каде што народот извлекуваат полза од слободата.“
Покрај Албанија, Буш ќе ги посети и Полска, Италија и Бугарија, по присуството на самитот на Г8 во Германија.
Во 1999 година претседателот Бил Клинтон закажа посета на Тирана, но ја откажа. 
Двајца американски секретари на државата ја посетија Албанија -- Џејмс Бејкер во 1991 година и Колин Пауел во 2003 година.
