18/03/2005
(Гардијан - 18/03/05;
AФП, ХИНА, ВОА, ББС Мониторинг - 17/03/05;
Блумберг, ББС - 16/03/05)
Минимизирајќи го значењето на последиците од одлуката на ЕУ за одложување на разговорите на неговата земја за пристап, хрватскиот премиер Иво Санадер рече дека ниту евро-скептиците ниту евро-ентузијастите во неговата земја не профитираа од овој потег.
„Не треба да се обесхрабриме“, им рече Санадер на хрватските пратеници во четвртокот (17-ти март), уверувајќи ги дека подготовките за преговорите за пристап ќе продолжат.
Тој е уверен оти процесот наскоро ќе продолжи, при што Хрватска ќе напредне на својот пат до членството во Унијата.
Во средата министрите за надворешни работи на ЕУ одлучија да го одложат почетокот на разговорите кои требаше да започнат следниот ден.
Министрите јасно предочија дека процесот ќе започне само откако пензионираниот генерал Анте Готовина, еден од најбараните обвинети од страна на Трибуналот на ОН, ќе му биде предаден на судот во Хаг.
Главниот обвинител на ОН, Карла дел Понте, постојано вели дека Готовина е на дофат на хрватските власти, и покрај нивните спротивни изјави.
Изразувајќи жалење поради одложениот почеток на разговорите, министерот за надворешни работи, Колинда Грабар-Китаровиќ, во четвртокот во Брисел за новинарите изјави дека ова „не е ниту триумф ниту пораз“ за нејзината земја, туку „нормален процес“ кој нема значително да го забави напредокот на Хрватска.
Хрватскиот претседател Стипе Месиќ, исто така, се обиде да го минимизира влијанието на ова одложување.
„Сметам дека за краток период ќе го докажеме нашиот кредибилитет и ќе покажеме дека правиме сé и дека соработката е целосна“, рече тој.
„Ова претставува само привремен дефект“, изјави неименуван владин претставник за Ројтерс, додавајќи дека властите ќе можат наскоро да го докажат својот кредибилитет.
„Ние сме европски ориентирана Влада и за нас нема враќање назад“, рече овој официјален претставник.
За разговорите да добијат зелено светло потребна е едногласна согласност на 25-те земји-членки.
Во средата само Австрија, Унгарија, Словенија и Словачка беа за започнување на разговорите според планираното.
Според една нова анкета, поддршката на влезот во ЕУ не се промени многу во Хрватска како резултат на одложувањето.
Бројот на ентузијастите падна од 47,3 отсто во февруари на 43,8 отсто во изминатите неколку дена, додека бројот на скептиците се зголеми за 1,7 отсто, на вкупно 38 отсто.
Анкетата, спроведена од страна на агенцијата „Метро вентура“ и објавена во Вечерњи лист, покажа дека 38,8 отсто од Хрватите одложувањето й го припишуваат на Дел Понте, додека 32 отсто ја обвинуваат Владата.
Велика Британија ја обвиниле 7,3 отсто од испитаниците.
