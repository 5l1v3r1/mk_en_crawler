17/12/2006
БРИСЕЛ, Белгија -- Водачите на ЕУ во петокот (15-ти декември) одлучија да го стават во мирување секое понатамошно проширување додека Унијата не ги реши своите институционални проблеми. 
Говорејќи на крајот од дводневниот самит на ЕУ, претседателот на Европската комисија, Жозе Мануел Баросо, рече дека блокот треба најпрво да си ги среди сопствените работи, како и дека водачите треба да ги убедат своите земји во предностите на проширувањето.
Водачите на ЕУ на самитот одлучија и да ги прекинат разговорите со Турција за осум од 35-те поглавја на преговорите. 
Овој потег беше направен во знак на протест поради одбивањето на Турција да стави крај на ограничувањата за трговијата со Кипар. 
Британскиот премиер Тони Блер отпатува за Анкара веднаш по самитот. 
На прес-конференцијата со турските официјални претставници, тој ја истакна важноста на кандидатурата на Турција за влез во ЕУ и изрази силна поддршка за напорите на земјата за влез во Унијата. 
Тој, исто така, посочи дека Лондон можеби ќе отвори директни авионски линии со северен Кипар, кој е окупиран од Турција. 
(Ројтерс, АП, Заман, НТВ, Чихан -- 16/12/06; Ројтерс, АФП -- 15/12/06)
