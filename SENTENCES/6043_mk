05/01/2011
Од Бојана Миловановиќ за Southeast European Times во Белград – 05/01/11
Секоја Нова година, весел стар човек со долга бела брада, црвена наметка и санка влечена од ирваси на звукот тргнува да пат од далечната Лапонија со звукот на ѕвоната. 
Без разлика дали верувате во легендата за Дедо Мраз, една работа е сигурна -- секоја Нова година значи подароци.
За да помогнат во одржувањето на магијата, агенциите организираат прослави на Новата година за децата, при што Дедо Мраз е неизбежниот херој на секој ваков настан. 
Агенциите за Дедо Мраз работат во Белград веќе 15 години и вработуваат пет „професионални“ Дедо Мразови. 
Прославите се одржуваат во приватни домови или се организирани од претпријатија за децата од нивните вработени.
Се разбира, барањата на клиентите не е секогаш лесно да се исполнат, вели првиот човек на агенцијата, Саша Радовиќ.
„Едно такво барање беше навистина да се влезе во куќата низ оџакот, како во легендата, додека друго барање беше да се дојде до станот преку балконот на вториот или третиот кат. 
Оваа година ... 
еден татко доби идеја Дедо Мраз да пристигне во санка со ирваси.“
Тоа бараше малку приспособување. 
Дедо Мраз на крајот пристигна во кочија со коњи, рече Радовиќ за SETimes.
Ниту мајките не се лесни за убедување, додаде тој.
„Некои мајки се закануваат дека, ако не сме добри Дедо Мразеви, ќе мора да извршуваме куќни работи, како миење садови или фрлање на ѓубрето. 
Ни се закануваа, но тоа беше само шега. 
Досега сите се задоволни од нашата услуга. 
За разлика од другите кои не се регистрирани за вакви услуги, ние ја регистриравме нашата агенција,“ објасни Радовиќ.
И покрај повремените предизвици, тој ужива во неговата работа и магијата и радоста што им ја носи на децата.
„Да се биде Дедо Мраз е прекрасна работа, фантастично е да се влезе во нерасипаниот детски свет.
„За жал, во текот на годината нема домашни посети или настапи со Дедо Мраз. 
За време на тој период јас ставам тежина и ги терам моите џуџиња да прават подароци. 
Има неколку милијарди деца во светот и јас морам да им донесам подароци на сите нив“, истакнува тој.
Како куса пауза од работата, во изминатите три години белградските Дедо Мразеви организираа сопствена трка. 
Околу 1.000 Дедо Мразеви од сите возрасти трчаа низ главните улици на Белград во текот на настанот минатиот месец. 
Сите си поминаа убаво и покрај температурите под нулата и снегот, загревајќи се со трчање, танцување и пеење. 
Настанот исто така собра средства за Здружението на родители на деца болни од рак.
Славко (33) и Невена (20) се професионални танчери и редовни учесници на трката што е нивни начин на ширење на празничниот дух. 
Тие веруваат во Дедо Мраз.
„Ова е единствена можност убаво да си поминеме, да трчаме, танцуваме и играме, да влеземе на убав начин во новогодишните и божиќните празници и да пренесеме делче од таа радост на луѓето околу нас,“ објаснува Славко.
„Ние излегуваме и танцуваме и ова е еден од начините за споделување на сето тоа со другите луѓе,“ додава Невена.
