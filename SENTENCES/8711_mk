04/02/2012
Анес Алиќ за Southeast European Times во Сараево - 04.02.12
Сојузот на независни социјалдемократи (СНСД) и Српската демократска партија (СДС) поднесоа иницијатива за укинување на државниот суд и обвинителство на Босна и Херцеговина, по одобрувањето од Националното собрание на Република Српска. 
Партиите сакаат меѓународниот персонал што работи во овие институции да биде прогласен за персона нон грата.
Иницијативата, која беше поднесена во средата (1-ви февруари), претставува одговор на одлуката што ја донесе меѓународниот обвинител во БиХ, Џуд Романо, за прекинување на кривичната истрага против 14 високи функционери во времето на војната, од кои некои останаа влијателни.
Истрагата се однесуваше на инцидентот од мај 1992 година, познат како нападот на Добровољачка улица, во кој војници на српската и југословенската народна армија (ЈНА) беа убиени кога трупите на ЈНА го зедоа како заложник поранешниот претседател на БиХ, Алија Изетбеговиќ, на аеродромот во Сараево.
„Одлуката за Добровољачка улица претставува политичка алатка на судските институции на БиХ. 
Тие го амнестираат военото раководство во БиХ од злосторствата извршени врз Србите, додека, истовремено, ги судат само босанските Срби, обидувајќи се на тој начин да го дефинираат карактерот и природата на војната во БиХ“, рече за SETimes Јелена Дабарчиќ, советник на СДС.
Државното обвинителство не ги претресе случаите на воени злосторства извршени врз босанските Срби, и покрај континуираното поднесување докази, рече таа.
Двете институции се формирани во 2002 година од страна на Канцеларијата на високиот претставник (КВП). 
Од почетокот на работата на овие институции, повеќе од 200 луѓе се судат и се осудени за воени злосторства.
Во 2002 година КВП вработи одреден број меѓународни претставници во институциите со цел да се загарантира политичката независност и објективност. 
Нивните мандати најпрво истекоа во 2009 година, но беа продолжени до крајот на 2012 година.
Романо беше назначен во 2006 година од КВП. 
Во својата пресуда за случајот Добровољачка улица, тој утврди дека дејствата на осомничените не биле со кривична намера. 
Истрагата за смртта на војниците на ЈНА ќе продолжи.
Актуелната иницијатива може лесно да го продолжи тековниот политички ќор-сокак, во кој претставниците на РС веќе се закануваа со повлекување од формирањето нова државна влада.
На крајот од декември -- 14 месеци по општите избори -- шест најголеми политички партии во земјата, вклучително и СНСД и СДС, се согласија да формираат нова државна влада.
Според Дабарчиќ, СНСД и СДС размислуваат да се повлечат од тековните разговори и номинирањето на свои кандидати за највисоките државни места.
Меџида Крешо, претседател на судот во БиХ, вели дека судот и обвинителството се внимателно набљудувани од сите страни.
„Нашата работа не е да не сакаат или да не мразат. 
Нашата задача е да ја вршиме својата работа професионално, одговорно, непристрасно и независно од политиката. 
Неодамнешните повици за наше укинување немаат никаква врска со нашата работа -- тоа е многу подлабок политички проблем“, рече Крешо за SETimes.
