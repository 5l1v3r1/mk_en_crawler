07/04/2011
Од Мухамет Брајшори за Southeast European Times во Приштина – 07/04/11
Прашајте ја Аријана Ремај за квалитетот на здравствената заштита во Косово, и таа ќе ви каже за шокот што го имала минатиот јануари кога побарала лекување за грип и висока температура.
„Тој ми рече дека треба да си купам инјекција и ракавици.
Најблиската аптека е на 5 километри од моето село“, вели таа.
Многу пациенти велат дека се лути поради лошите услуги, рамнодушниот однос на дел од медицинскиот персонал, и недостатокот на лекови.
Поранешниот народен правобранител на Косово, Хилми Јашари, вели дека многу малите владини средства се главниот извор на проблемот.
„Сепак, финансиските тешкотии не можат да го оправдаат нечовечкиот третман на пациенти во клиниките“, рече Јашари.
Пациентите велат дека рутински се советувани од своите лекари да ги префрлат своите проблеми на друго место -- имено, во некоја од многуте приватни клиники кои никнаа во Косово од крајот на конфликтот во периодот 1998-1999 година.
Многу лекари имаат работа истовремено во државните клиники и кај нивните приватни конкуренти, факт што претставува можен судир на интереси.
Кога Ардијана Хасани-Лека, жителка на Приштина, ја скршила ногата, прво отишла во градската државна болница.
„Лекарот ми рече дека треба да одам на приватна клиника бидејќи тие ги немаат потребните инструменти.
Тој ме упати во [приватната клиника] каде што работи“, рече Хасани-Лека.
Лекарите, пак, велат дека се критикувани неправично за околностите што се надвор од нивна контрола.
Тие велат дека недостатокот на поддршка од државниот буџет ги попречува услугите и квалитетот, и покрај нивната посветеност.
„Тешко е да се работи во вакви околности, но ние мислиме на нашите пациенти и даваме сé од себе“, вели Дрита Рукиќи, лекар во Централниот семеен здравствен центар во Приштина.
Таа не мисли дека тоа што лекарите работат истовремено во државните и во приватните клиники создава конфликт.
„Мораме да преживееме;
имаме семејства и со нашите плати мораме да имаме две или повеќе работи само за да го издржуваме семејството“, рече Рукиќи.
Детето на Арсим Гаши се наоѓа на педијатарската клиника на Приштинската универзитетска болница веќе три дена.
Тој вели дека бил сведок од прва рака на проблемите со кои се соочува медицинскиот персонал.
„Тие даваат сé од себе, но јасно е дека со тие плати и услови не се секогаш среќни, но никој не може да ги обвинува за тоа“, рече Гаши за SETimes.
Новиот министер за здравство на Косово, Ферид Агани, ветува промени.
„Ние ќе работиме на враќање на изгубената доверба на пациентите, и ќе работиме на тоа косовскиот здравствен систем да се трансформира од фаза за итна помош во развојна фаза“, рече Агани за SETimes.
