05/12/2011
Мухамет Брајшори за Southeast European Times во Приштина -- 05.12.11
Петрит Селими разговараше со SETimes за надворешната политика на Косово и односите како со соседите од регионот, така и со ЕУ.
Тој вели дека подобрувањето на впечатокот за Косово и убедувањето повеќе држави да ја признаат неговата независност се поврзани цели.
SETimes:
Кои се политичките цели на актуелната надворешна политика на Косово?
Петрит Селими:
Основните цели на надворешната политика на Косово се членството во ЕУ и НАТО, како и во ОН.
Ова е долгорочен процес кој опфаќа интегрирана стратегија на сите вклучени во надворешната политика на Косово.
За да се постигне ова, ние работиме во неколку насоки.
Прво, со посветеноста на вицепремиерот Беџет Пацоли, ние продолжуваме да се залагаме за официјално признавање на Косово, а оваа година имаме зголемување на признавањата, речиси двојно зголемување.
Второ, ние се обидуваме да ги решиме општите предрасуди или загриженоста во однос на државноста на Косово на земјите кои не го имаат признаено Косово, користејќи методи на јавна дипломатија, каде сé уште не е возможен директен контакт.
Трето, ние сме целосно ангажирани со меѓународната заедница, особено со ЕУ и САД, да го направиме Косово дел од мрежата на дипломатски интеракции.
Процесот на европска интеграција, визната либерализација, како и техничкиот дијалог со Србија се главните карактеристики на евро-атлантските интегративни процеси.
SETimes:
Во текот на летото, Косово беше признато од страна на неколку нови земји -- главно во Африка.
Што прави Косово за да биде признаено од повеќе земји и кога очекувате да заврши фазата на признавање?
Каква е новата стратегија за глобално признавање?
Селими:
Косово е признаено од 13 земји досега во 2011-та година и има поголем број на билатерални признавања од Црна Гора.
Меѓутоа, Црна Гора не треба да брка признанија, бидејќи е членка на ОН.
Косово ќе продолжи успешно да се залага за поголем број на признавања, но животот не се состои од дипломатски вербални ноти на признавање.
Мора напорно да се работи за реализирање на економските реформи, спроведување на владеењето на правото, одржување на разновидноста на мислења и етничката припадност или религијата, како и да се воспостават огромен број на дипломатски односи кои се основен дел на една надворешна политика.
Косово е држава, де факто и де јуре.
Главниот спор за признавање е со Србија, која треба да научи да живее со новата реалност мирно и во една добро- соседска атмосфера.
Косово има постигнато извонреден напредок во последните три години од независноста, со постојано висок раст на БДП, зголемени странски директни инвестиции и многу сигурен финансиски сектор, и е најмалку задолжена земја во Европа.
Општеството, исто така, напредува -- секој посетител може да посведочи дека -- Приштина станува енергичен балкански главен град.
Овие нешта се важни.
SETimes:
Што прави Министерството за надворешни работи за да го подобри впечатокот за Косово?
Кои програми и проекти, кои ќе помогнат за подобрување на впечатокот, се утврдени во стратешката комуникациска арена со надворешните земји?
Селими:
Косово го наследи проблемот околу впечатокот од диктатурата на Милошевиќ, која траеше 20 години, политичкиот статус кво и неурамнотежената миграција.
Косовската влада мора да продолжи да се реформира себе си, да го исполни она што им го ветила на граѓаните и да продолжи да биде фактор на мирот.
Невозможни се некакви магични трикови бидејќи некои културни предрасуди ќе бидат неизбежни, колку и да е тоа жално, во сегашниот медиумски пејзаж во Европа.
Министерството за надворешни работи (МНР) одобри холистички приод да се зголеми вкупната реакција на сите фронтови, со сите луѓе со добра волја, како и можност му се помогне на Косово.
Во ноември, ние [организиравме] две големи конференции [во кои беа вклучени] над 100 министри, експерти, пратеници и активисти од целиот свет.
Ние, исто така, работевме со неколку публикации за развој на пропагирањето на соодветна порака.
Се разбира, во тек се уште повеќе проекти во соработка со главната светска надворешна политика и културните институции, како што се Европскиот совет за надворешни односи, Британскиот совет, Чатам Хаус.
За прв пат, оваа година ние исто така привлековме донаторска поддршка за идеите кои ќе му помогнат на Косово на патот за подобрување на целокупниот впечаток.
SETimes:
Зошто Косово нема назначено амбасадори во Албанија, Словенија и Црна Гора?
Која е политичката цел на Косово на Балканот?
Селими:
Назначувањето на амбасадори е сложен процес кој вклучува неколку институции во државата, како и земјите-домаќини.
Косово има братски односи со Албанија, а во Словенија, има сигурен и добар партнер;
немањето на амбасадори не го спречува зајакнувањето на односите со овие две земји.
Односите со Црна Гора, исто така, се зајакнати.
Новиот закон ги признава Црногорците како малцинство и по неопходните буџетски процедури во двете земји, ќе бидат отворени амбасади;
политичката волја е веќе присутна.
Косово е посветено на Балканот поради семејните врски преку границите, пријателствата и големата дијаспора.
Ние, исто така, ја цениме улогата што поранешните југословенски републики ја одиграа во спротивставувањето на Милошевиќ и поддршката на независноста на Косово.
SETimes:
Што ќе добие Косово од дијалогот со Србија во однос на регионалната соработка?
Ќе може ли Косово да биде дел од регионалните иницијативи?
Селими:
Дијалогот ќе биде единственото средство за комуникација за Косово во неговиот обид да стекне кандидатски статус во ЕУ.
Во секоја фаза од нашиот процес на интеграција ние ќе мора да имаме дијалог и компромис со сите 27 членки на ЕУ.
Ние исто така мора да водиме дијалог со Србија, особено затоа што ние сме во право за начелата и немаме што да изгубиме на маса со ЕУ и Американците.
Реципрочното признавање на дипломите, личните карти, регистарските таблички, договорите за енергија и роаминг -- сите овие се директни придобивки за граѓаните од дијалогот.
Прашањето за рамноправно учество на Косово во регионални форуми, исто така, е основен услов кој Србија треба да го исполни според извештај на ЕУ за напредокот, па очекуваме дијалогот да продолжи така што конечно ќе можеме да влеземе во нова фаза на нашите односи како држави кои се граничат.
SETimes:
Дали следната генерација на назначени дипломати ќе бидат политички назначени лица и поранешни политички фигури, или дипломати со професионална кариера?
Селими:
Амбасадорите ќе бидат избрани врз основа на квалитетите и улогата што тие можат да ја одиграат во земјите во кои ќе бидат.
Косово речиси и да нема дипломати со кариера, така што ќе мораме да ги прошириме хоризонтите за да најдеме најсоодветни решенија.
Сигурен сум дека на претседателот ќе му бидат доставени добри предлози за амбасадори.
SETimes:
Како би го опишале сегашниот однос на Косово со ЕУ, и што мислите каков одговор би дала ЕУ на истото прашање?
Селими:
Косово е посветено на неговиот пат кон ЕУ.
Оваа година беше, на некој начин, камен-темелник бидејќи сите институции, од вработените во малите општини до владините министри, работеа секогаш имајќи ја предвид агендата на ЕУ и Извештајот за напредокот, а верувам дека следи повеќе од ова.
Косово ќе го започне дијалогот за визниот режим и ќе воспостави трговски односи со ЕУ.
Што се однесува до останатите, се работи за петте земји кои не го признаваат Косово, прашање поврзано интегрално за нашиот успех на други фронтови, како што објаснив порано.
SETimes:
Какво влијание ќе имаат немирите во северниот дел на Косово врз односите со Белград?
Ќе се впушти ли Косово во дијалог со Србите кои живеат во северниот дел на Косово, без оглед на директната вмешаност на Белград?
Селими:
За жал, дел од српската влада беше непријателски настроена кон Косово пред и по немирите.
Косово беше во рамките на своите права да ги спроведе реципроцитетните мерки или општиот закон на целата своја територија, и премиерот [Хашим] Тачи донесе правилна одлука да воведе присуство на Косовска полиција и цариници на двата гранични премини во сверниот дел, како што е случајот со сите други гранични премини со сите соседни земји.
Дури и ако некој одбива да го признае Косово, тој не може да го отфрли начелото дека Косово е единствена правна и царинска зона, како што е дефинирано со резолуциите на ОН и одлуките на Советот за безбедност.
Може да се види дека владата е ангажирана, како во дијалогот со Србија под покровителство на ЕУ за спроведување на мерките кои ќе ги нормализираат односите помеѓу двете земји, така и во дијалогот со косовските Срби за спроведување на планот на Ахтисари, кој е најдобриот пат за напредување во затворањето на последните поглавја во односите меѓу двете земји.
SETimes:
Дали е Косово подготвено за членство во НАТО?
Дали недостатокот од распространето признавање ќе оневозможи Косово да се смета за земја- кандидат за членство во НАТО?
Селими:
Косово сé уште ги прави првите чекори кон евроатлантска интеграција, во еден многу долг пат во кој ќе бидат потребни реформи.
НАТО е во Косово, и на некој начин, Косово е интегрирано во безбедносната инфраструктура на НАТО, но [не чекаат] формални чекори во претстојните месеци и години.
Ние забележавме напредок во создавањето на модерни и динамични Косовски безбедносни сили, а тоа ќе ни помогне да ги постигнеме стратешките цели.
SETimes:
Какви односи имате сега со романската влада и што мислите за нејзиниот став кон Косово?
Селими:
Романија е една од петте земји-членки на ЕУ кои не го признаваат Косово.
Оваа година ние ги интензивиравме нашите контакти со различни сектори во романскиот јавен живот, од граѓанското општество и медиумите до политичари и дипломати.
Само во месец октомври, ние имавме неколку посети од страна на романски новинари, сенатори и креатори на јавното мислење.
Ние ги почитуваме ставовите на владите на ЕУ, но исто така со почит се обидуваме да го објасниме ставот на косовската влада.
Во три од петте земји кои не го признаваат Косово, ќе има избори во блиска иднина и тоа може да биде уште една можност за унапредување на нашата агенда.
Меѓутоа неизбежно, поголемиот дел од ЕУ [земјите-членки] кои го признаа Косово ќе треба да поразговараат сериозно со малцинството за да се консолидира заедничката политика ..., како единствен начин од кој ќе имаат корист и Србија и Косово во нивните одделни евроинтегративни процеси.
Ова може да се направи само во постојан дијалог меѓу сите вклучени страни
