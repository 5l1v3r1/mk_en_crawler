26/03/2008
СОФИЈА, Бугарија -- Скандалот во Министерството за внатрешни работи се продлабочи во вторникот (25-ти март), кога обвинителството го уапси Илија Илиев, главниот секретар на министерството сé до крајот на минатата година. 
Илиев беше принуден да поднесе оставка минатата година поради скандалот со српски мафијаш кој добил бугарски документи за лична идентификација, кои му овозможиле да патува слободно низ земјите на ЕУ. 
Во тоа време Илиев тврдеше дека на човекот му биле дадени документите само со цел да бидат уапсени неговите соработници. 
На крајот тој поднесе оставка поради тоа објаснување.
Неговото апсење во вторникот произлезе од новите информации кои го поврзуваат со заменик-директорот на одделот за борба против организираниот криминал при Министерството за внатрешни работи, Иван Иванов. 
Тој беше уапсен неодамна поради давање информации на производителите на алкохол за тековната истрага за измами со ДДВ и акцизните давачки.
И покрај скандалот, владејачката Бугарска социјалистичка партија во вторникот рече дека стои зад министерот за внатрешни работи, Румен Петков, кој не е обвинет за никаков криминал. 
(Сега, Дневник, 24 Часа - 26/03/08; бТВ, БНР, News.bg - 25/03/08)
