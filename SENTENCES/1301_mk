18/02/2009
Tурски и грчки пливачи учествуваа на традиционалниот зимски пливачки фестивал во Датца, провинцијата Мугла, Турција, во саботата (14-ти февруари), во обид за зајакнување на односите помеѓу двата соседи.
Десет грчки и турски пливачи се натпреваруваа оваа година во две трки, една од 1,5 километри и друга од 5 километри.
Грчкиот музеј Акропол ќе биде отворен за јавноста на 20-ти јуни, објави министерот за култура, Антонис Самарас, во петокот (13-ти февруари).
Музејот, проектиран од американскиот архитект Бернард Чуми во соработка со грчкиот архитект Михалис Фотиадис, се наоѓа во подножјето на Партенонот.
Во музејот ќе бидат изложени сите преживеани скулптури на Акрополот.
Турскиот суд го осуди директорот на државниот музеј и деветмина членови на неговиот персонал за крадење некои антички богатства на кралот Крез, легендарниот лидиски монарх, објавија медиумите во петокот (13-ти февруари).
Осомничените украле монета и златен брош во облик на крилесто морско коњче од нивниот музеј во Усак.
Директорот на музејот Казим Акбијиклоглу доби казна од 13 години затвор, на обвиненијата за кражба и проневера.
Aлбанските власти отворија нова Агенција за спасување на археологијата во Тирана во понеделникот (16-ти февруари).
Агенцијата треба да биде една од најважните во Министерството за туризам на државата и ќе ги координира напорите за зачувување на албанското археолошко наследство.
Серија концерти и културни настани ја одбележаа годишнината од независноста на Косово во вторникот (17-ти февруари).
Романската поп-група Моранди ќе настапи в петок во Приштина, по повод одбележувањето.
Три концерти на затворено и отворени ќе се одржат во Приштина.
Нови Сад, во Србијa, беше домаќин на првото издание на музичкиот фестивал Љубовни песни, кој се одржа по повод денот Св.Валентин во петокот (13-ти февруари) и саботата.
Околу 2.000 луѓе се собраа првата вечер.
Приходите од фестивалот беа наменети за локалните болници.
Никшиќ, во Црна Гора, го отвори еднонеделниот Меѓународен фестивал на актери во понеделникот (16-ти февруари).
Седум претстави од Словенија, Хрватска, Србија, Македонија, Босна и Херцеговина и Црна Гора ќе се натпреваруваат за главната награда на фестивалот.
(Разни извори 11/02/09-18/02/09)
