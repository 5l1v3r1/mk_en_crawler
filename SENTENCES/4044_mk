02/10/2007
(Канцеларија на високиот претставник, АФП, АП, Интернешнал хералд трибјун - 01/10/07; ДПА, Ројтерс - 28/09/07)
Договорот за полициски реформи, постигнат на крајот од минатата недела од страна на бошњачките и српските водачи, Харис Силајџиќ и Милорад Додик, не ги исполнува условите на ЕУ, рече во понеделникот (1-ви октомври) високиот претставник Мирослав Лајчак.
„За жал, она што е постигнато не е доволно за продолжување на Процесот на стабилизација и асоцијација со Европската унија“, им рече Лајчак на новинарите во понеделникот.
Сепак, тој рече дека ова беше охрабрувачки чекор и дека политичарите во Босна и Херцеговина (БиХ) ќе добијат рок од уште неколку дена за да постигнат компромис што ќе й помогне на оваа балканска земја да се придвижи напред по својот пат кон интеграцијата во ЕУ.
Тој ги пофали Додик и Силајџиќ, кои честопати во минатото имаа судири, за сериозно пристапување кон иднината на земјата и за нивната одлука за постигнување решение.
„Охрабрувачки е тоа што тие ги стеснија своите позиции за ова клучно прашање’, рече Лајчак. 
„Сепак, документот остава некои клучни прашања нерешени. 
Побарав од двајцата партиски водачи разјаснување за овие точки.“
„Се согласивме дека, со оглед на охрабрувачките настани, Европската комисија би можела да почека уште неколку дена -- но само неколку дена“, додаде тој. 
„Ние, Европската унија и меѓународната заедница, очекуваме водачите во БиХ да го вложат својот максимум за да постигнат договор што е можно побргу -- договор кој ќе ги исполни европските услови и ќе ја има потребната политичка поддршка.“
Силајџиќ и Додик го објавија својот договор во петокот. 
Тие беа помеѓу првите што го отфрлија планот за полициските реформи што го подготви Лајчак во август. 
Осумте најголеми политички партии во земјата одржаа неколкунеделни разговори за тој план, но не можеа да најдат заедничка основа.
Ниту планот на високиот претставник, ниту, пак, протоколот Силајџиќ-Додик не беше објавен во јавноста. 
Сепак, Додик рече дека договорот од петокот ќе ги зачува полициските сили на Република Српска (РС), интегрирајќи ги истовремено во државните структури.
„За мене, најважна работа е дека институциите во РС остануваат и дека полицијата на РС не беше ставена под знак прашање“, рече тој.
Силајџиќ, пак, на итниот состанок на неговата Партија за Босна, рече дека иднината на полицијата на РС не е утврдена во протоколот и за неа ќе мора да се дискутира подоцна. 
Тој рече дека договорот постигнат со Додик предвидува мултиетнички полициски сили, при што етничката рамнотежа треба да е заснована на пописот од 1991 година.
Во изјавата од вторникот портпаролот на канцеларијата на Лајчак рече дека протоколот содржи „непрецизности“.
„Има одредени делови од документот кои не беа целосно дефинирани“, рече Олег Милишиќ.
Во моментов, секој од двата ентитети во БиХ има свои полициски сили, кои функционираат под свој сопствен министер за внатрешни работи. 
ЕУ ги утврди трите клучни принципи за измена на системот. 
Унијата бара воспоставување на единствени сили, при што сите буџетски и законски прашања ќе се решаваат на државно ниво. 
Покрај тоа, не смее да има мешање на политиката во полицијата, и полициските региони мора да се одредат според технички критериуми, наместо врз етничка основа.
Главната цел е создавање функционални, мултиетнички и професионални полициски сили, способни да осигурат безбедност за сите граѓани во земјата.
Покрај тоа што обезбедуваат големи заштеди, реформите, исто така, овозможуваат подобра координација во борбата против шверцот и организираниот криминал -- сите области од особен интерес за ЕУ. 
Сегашниот систем им помага на криминалците со тоа што им овозможува да избегаат преку границите меѓу ентитетите, велат критичарите.
Лајчак се залага за усогласување на принципите на ЕУ со инсистирањето на босанските Срби да задржат своја сопствена полиција во некоја форма. 
Но, неговите напори наидоа на отпор од страна на бошњачките политичари, кои велат дека се направени премногу отстапки спрема РС.
Само двете најголеми хрватски партии -- Хрватската демократска заедница на Босна и Херцеговина и Хрватската демократска заедница 1990 -- и втората по големина бошњачка партија, Партијата за демократска акција, го поддржаа предлогот на Лајчак.
Горан Трајков даде свој придонес во овој извештај.
