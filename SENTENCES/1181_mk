11/03/2008
Грција ја поддржува кандидатурата на Tурција за влез во ЕУ, рече грчката министерка за надворешни работи, Дора Бакојани, во саботата (8-ми март), по состаноците со турските претставници во Анкара.
За време на својата посета, Бакојани оствари разговори со колегата Али Бабаџан, премиерот Реџеп Тајип Ердоган и претседателот Абдула Ѓул.
Помеѓу клучните теми беа:
кипарското прашање, билатералната трговија и енергетската соработка.
Бакојани, исто така, присуствуваше на конференцијата за придонесот на жените во локалната власт, организирана од владејачката Партија на правдата и развојот, по повод Меѓународниот ден на жената.
Maкедонскиот претседател Бранко Црвенковски во вторникот (11-ти март) пристигна во дводневна официјална посета на Словачка.
Тој ќе се состане со колегата Иван Гаспаровиќ, како и со премиерот Роберт Фицо и заменик претседателот на парламентот, Ана Белусовова.
За време на посетата ќе биде потпишан билатерален договор за меѓународниот транспорт на луѓе и стока.
Maкедонскиот министер за надворешни работи, Антонио Милошоски, во понеделникот (10-ти март) допатува во дводневна посета на Холандија, на покана од колегата Максим Верхаген.
Милошоски треба да се состане со претставниците на Холандскиот институт за повеќепартиски демократии и да й се обрати на парламентарната комисија за надворешни работи.
Разговорите се очекува да се фокусираат на билатералните врски, ситуацијата на Балканот и надежите на Македонија за добивање покана за членство во НАТО, на самитот на Алијансата во Букурешт во април.
<b>Бугарија</b> се обидува да ги развие своите односи со соседите врз основа на принципите и критериумите на Европа, рече во неделата претседателот на парламентот Георги Пирински.
Тој го изјави ова за време на тридневната посета на Maкедонијa, каде што се состана со највисоките официјални претставници.
Франција во средата (5-ти март) вети дека ќе го забрза процесот на пристап на Хрватска во ЕУ.
Министерот за надворешни работи, Бернард Кушнер, го вети ова за време на состанокот со својот хрватски колега, Гордан Јандроковиќ, во Париз.
Тој, исто така, ја повика Хрватска да ги интензивира своите напори, особено во поглед на судските реформи и борбата против корупцијата, истакнувајќи дека Загреб досега отворил само 14 од 33 поглавја на аквисот.
Aлбанскиот премиер Сали Бериша во четвртокот (6-ти март) рече дека ќе ја брани важноста на поддршката на Косово и нејзиното признавање како независна држава на престојниот дводневен самит на Организацијата на исламските конференции.
Истата ќе биде отворена в четврток во Дакар, Сенегал.
Бугарскиот претседател Георги Парванов и неговиот македонски колега, Бранко Црвенковски, се состанаа во средата (5-ти март) во Софија.
Парванов рече дека неговата земја беше прва што ја призна Македонија под нејзиното уставно име и дека Бугарија ги поддржува аспирациите на трите земји од Јадранската повелба -- Албанија, Хрватска и Македонија -- за членство во НАТО.
Унгарскиот премиер Ференц Ѓурчани во вторникот (4-ти март) во Будимпешта се состана со својот албански колега, Сали Бериша.
Ѓурчани го пофали нивото на дипломатските врски помеѓу двете земји и рече дека Унгарија ја поддржува кандидатурата на Албанија за влез во НАТО.
Двајцата министри потпишаа договор за соработка во образованието, науката и културата.
(Разни извори – 04/03/08-11/03/08)
