25/05/2010
Од Есра Ердуран за Southeast European Times во Анкара -- 25/05/10
Кемал Киличдароглу беше избран за претседател на најголемата опозициска Републиканска народна партија (ЦХП) на партискиот конгрес во саботата (22-ри мај).
Тој го замени долготрајниот водач Дениз Бајкал, кој поднесе оставка претходно овој месец.
Номинацијата на Киличдароглу беше поддржана од 1.189 од вкупно 1.197 делегати.
Поддржувачите велат дека тој ќе ја придвижи партијата и ќе помогне да се зголеми нејзината привлечност за народот.
„Немаше да дојдам на конвенцијата ако не беше Киличдароглу“, рече Хусеин Балбора, делегат од југоисточниот град Дијарбекир.
„За првпат по многу години почнав да верувам дека ЦХП ќе биде повеќе од опозициска партија.“
„Тој ќе биде водач кој ќе ги истакне карактеристиките на „народна партија“ на оваа партија“, додаде Балбора.
Конвенцијата изминатиот викенд беше најголема во последниве децении.
Толпи народ се собраа пред конвенцискиот центар за да бидат сведоци на, како што се опишува, пресвртницата во турската политика.
Бајкал, кој ја предводеше ЦХП од 1992 година, се повлече на 10-ти мај поради скандалот со секс-снимката.
Приватно претпријатие ангажирано од ЦХП подоцна заклучи дека снимката била лажна.
„Прикажаното единство по еден стресен период ...
им покажа на оние кои стојат зад [снимката] дека нивните дејства не успеаја;
ние сме посилни и помоќни од кога и да е“, рече еден член за време на собирот.
Бајкал (71) не присуствуваше на конгресот и оттогаш не се експонира.
Се вели дека тој бил вознемирен бидејќи Киличдароглу не ја обелоденил неговата кандидатура порано.
Многумина сега очекуваат промена во тонот на партијата.
Под раководство на Бајкал, ЦХП беше критикувана дека се оддалечува многу од своите корени.
„За време на долготрајната власт на Бајкал, партијата спроведуваше елитистичка политика и не успеа да ја исполни својата мисија на собирање на сите левичарски политичари под своја капа“, рече Џафер Јуксел, истакнат левичарски политичар кој работел и за ЦХП и подоцна за Социјалдемократската народна партија.
„Политиката на ЦХП беше еден од факторите кои ја донесоа АКП (владејачката Партија на правдата и развојот) на власт“, изјави тој за SETimes.
Според Јуксел, промената во раководството има потенцијал да ги обедини расцепканите политички сили.
„Изборот на Киличдароглу ...
им овозможува на другите политичари или да се приклучат во редовите на ЦХП или да ја поддржат партијата“, рече тој.
Рахсан Еџевит, вдовицата на починатиот премиер Булент Еџевит, отворено ја поддржа кандидатурата на Киличдароглу.
Нејзината одлука, рече Јуксел е „прв сигнал за спојувањето на расцепканите турски левичарски партии“.
Клучна фигура во турската политичка историја, Еџевит четирипати беше премиер.
Многумина велат дека тој оставил зад себе политичка празнина што сé уште не е исполнета.
„Киличдароглу има огромна одговорност на својот грб бидејќи од него се очекува да ги собере левичарите под капата на неговата партија, како и да [ја победи] владата на АКП.
Тој не е чудотворец, само новоизбран партиски водач.
Времето ќе покаже како ќе ги исполни сите овие очекувања“, изјави новинарот Илнур Чевик за SETimes.
