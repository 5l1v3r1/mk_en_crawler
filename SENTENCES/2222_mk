10/12/2004
Од Разван Амариеи за Southeast European Times во Букурешт – 10/12/04
Во текот на изминатата година Романија имаше намалување за скоро 50 отсто на висината на долгот кон земјата од страна на најголемите даночни должници. 
Во септември 2003 година 552 даночни обврзници должеа повеќе од 2,3 милијарди евра. 
Моментно 414 обврзници должат 1,3 милијарди евра. 
Седум државни претпријатија за рударство и енергија должат вкупно 478,3 милиони евра, додека двете приватизирани претпријатија -- романската Тутунска индустрија и Каром -- должат 279 евра. 
Сé на сé, вкупната висина на долгот на најголемите претпријатија изнесува една третина од државниот буџет.
Околу 129 големи претпријатија добија дозвола за отплата на долгот на рати, додека 38 државни претпријатија се ставени под специјален режим на управување. 
Околу 232 претпријатија се принудени да плаќаат со примена на правни мерки. 
Покрај тоа, властите покренаа судски постапки против 51 јавни и приватни должници, од кои може да се побара да прогласат банкрот.
До крајот на оваа година, според договорот со ММФ, цифрата треба да се намали за 79,7 милиони евра.
„Економското реструктуирање и процесот на приватизација ќе доведат до поагресивно намалување на долговите“, рече романскиот министер за финансии, Михаи Танасеску, за дневниот весник Котидианул.
Сепак, не се бара од сите должници да ги платат сумите што ги должат. 
Некои долгови на претријатијата се отпишани, додека во други случаи, заостанатите долгови се претворени во акции. 
Како резултат на тоа, тврдат некои критичари, намалувањето на јавниот долг, е претежно вештачко.
Според економскиот аналитичар Мирчеа Косеа намалувањето на „заостанатите долгови не е возможно сега, поради тоа што не е засновано на евентуална реструктуирана економија, на фискална реформа и на законодавни промени. 
Затоа сметам дека нивото на долговите е исто.“
Покрај големите претпријатија, малите и средните претпријатија, исто така, должат 1,8 милијарди евра во јавниот буџет. 
Досега Владата не покрена многу судски постапки против ваквите претпријатија, бидејќи официјалните претставници се убедени дека повиците за суд и заканата од казни, во повеќето случаи, се доволни за да ги принудат на плаќање.
Кога едно претпријатие не ги плаќа своите даноци властите му ги блокираат сметките, или можат дури да го продадат имотот. 
На аукциите луѓето можат да купат скоро сé, вклучувајќи автомобили, цевки, лежишта, дизел локомотиви, столици, индустриски објекти, телевизори, автобуси или микробранови печки.
Аналитичарите велат дека ако биде наплатен вкупниот долг, парите ќе бидат доволни за финансирање, сé до 2012 година на плановите за 600 километри од патот од Букурешт до унгарската граница или за финансирање на зголемувањето на пензиите од 33 отсто во текот на следните две години.
