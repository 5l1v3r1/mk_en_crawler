03/02/2012
Мишко Талески за Southeast European Times во Струга -- 03.02.12
Состојбата во Струга се смирува, велат жителите, откако муслиманите одржаа насилни протести оваа недела и минатата, предизвикувајќи серија инциденти на верска основа.
Тензиите меѓу христијаните и малцинските муслимани се разгореа по карневалот во Вевчани на 13-ти јануари, на кој православни христијани се облекоа како жени во бурки и се исмејуваа со Куранот.
Демонстрантите одговорија со симнување на македонското знаме од зградата на локалната власт во Струга, извикувајќи слогани и палејќи македонски православни цркви во Лабуништа и во Мала Речица.
„Вахабистите [радикални исламисти] се присутни овде веќе подолго време.
Тие сé повеќе навлегуваат меѓу посиромашните Албанци и Македонците од исламска вероисповед“, рече за SETimes аналитичарот и поранешен професор по безбедност на Факултетот за безбедност во Скопје, Иван Бабановски.
Исламската верска заедница (ИВЗ) изрази загриженост поради инцидентите и потенцијалното зголемување на исламофобијата.
„Владата секоја година одвојува 50.000 евра за карневалот од парите на сите граѓани, вклучително и муслиманите“, се вели во нејзиното соопштение.
Некои ја обвинуваат владата за инцидентите, со оглед на тоа што Мерко и водачите на локалната власт се членови на владејачката албанска Демократска унија за интеграција (ДУИ).
„Ако ја засилите политиката со лажен патриотизам и национализам, можете да владеете додека не ја доведете државата во колапс.
Обично страдаат државата и граѓаните, но исто така и самите популисти“, рече за SETimes политичкиот аналитичар и заменик-ректор на Универзитетот ФОН во Скопје, Мерсел Биљали.
Но, за жителите на Струга она што се случува не е ништо ново.
„Православните христијански Македонци и муслиманите, без оглед на етничката припадност, никогаш немале несогласувања.“
Кога Вахабистите се инфилтрираа, работите се променија.
Тие се движат низ Струга и во селата со карактеристичните бради и куси панталони, предизвикувајќи тензии.
Дали некој ќе направи нешто, не знаеме, а несигурноста предизвикува страв за соживотот“, рече за SETimes пензионерот Никола Трајаноски.
Бабановски рече дека не е изненаден од реакцијата на муслиманите во Струга и тврди дека тоа е дел од воспоставувањето поголем пан-исламистички тренд на Балканот.
„Сé поголемото пан-исламистичко влијание на земјите од Блискиот Исток -- особено Саудиска Арабија -- на Балканот, дополнително ја оптоварува ситуацијата, што го објаснува вахабистичкото утврдување во Струга и други места во регионот, од кои фундаменталистите сакаат да дејствуваат во Европа“, рече Бабановски.
Биљали смета дека инцидентите им помагаат на македонските политичари да ги пополнат празнините што се создадени со тоа што тие не ги покажуваат резултатите од нивната работа со националистички активности.
„Решението за ваквите тензични ситуации е веднаш да се деблокира евроатланската агенда“, рече Биљали.
Македонската полиција презеде чекори, во надеж дека ќе спречи повторување на настаните.
„[Полицијата] испрати писмо до Фејсбук за расформирање на групата“, рече за SETimes портпаролот на Министерството за внатрешни работи, Иво Котевски.
Претседателот на Светскиот македонски конгрес, Тодор Петров, изјави за SETimes дека насилството е политички мотивирано, со намера да се дестабилизира Македонија, со оглед на пописот, притисокот за промена на нејзиното име и идентитет и да се дефокусира вниманието од неодамнешната одлука на МСП против Грција.
„Исто како што и конфликтот од 2001 година не беше војна меѓу Македонците и Албанците, ниту меѓу христијаните и муслиманите, последните инциденти немаат никаква врска со верата и етничката припадност.
Тоа е симулирана војна за спроведување на глобалните интереси во регионот со злоупотреба на верските чувства на граѓаните, со оглед на тоа што верниците го отфрлаат насилството“, рече Петров.
