09/06/2009
Од Зоран Николовски за Southeast European Times во Скопје -- 09/06/09
Македонија и Грција треба да продолжат со разговорите оваа есен, при што виорот од ставови, политички мислења и надворешен притисок расте.
„Се врши притисок како врз Грција, така и врз Македонија“ од „сите надворешни фактори“ за премостување на разликите, рече премиерот Никола Груевски на неодамнешната прослава на младите сили на ВМРО-ДПМНЕ.
Иако не е одреден краен рок, постои очекување прашањето да се заокружи „што е можно поскоро ...
за да влезе Македонија во НАТО и ЕУ“, рече Груевски.
Македонскиот претседател Ѓорге Иванов во понеделникот (8-ми јуни) повика на разумно решение за спорот околу името, но рече дека истиот не смее да го попречи македонскиот идентитет.
Претставникот на ОН Метју Нимиц треба да ги посети Скопје и Атина овој месец, сега кога Грција ги заврши изборите за ЕП.
Во очекување на посетата на Нимиц, македонските власти ја потврдија својата подготвеност за решавање на проблемот со името, но не по секоја цена.
Груевски потврди дека Македонија останува целосно посветена на членството во ЕУ и НАТО, но додаде дека и покрај решеноста на Македонија да стори „сé што е во нејзина моќ за да ...
изнајде решение“, надминувањето на проблемот не „смее да ги поткопа државните и националните интереси“.
„Ако биде постигнат компромис, истиот ќе биде ставен на референдум на кој народот ќе го има последниот збор“, рече Груевски.
Поранешниот министер за надворешни работи и внатрешни работи Љубомир Фрчковски се противи на идејата за референдум.
Тој вели дека истата е фасада што ја создаваат политичарите за да ги маскираат партиите кои попуштаат пред надворешниот притисок, и одат по полесниот пат ставајќи го товарот врз грбот на народот.
Тој искажа критики бидејќи „политичката елита си игра и избегнува одговорност околу прашањето на името, заговарајќи референдум кој ќе го трауматизира македонскиот електорат“.
Спорот околу името претставува чувствително прашање и дијалогот се разгледува од сите агли, вклучително и забелешките на заменик-претседателот на ЕК Жак Баро.
Во своето обраќање пред министрите за внатрешни работи на ЕУ минатата недела во Луксембург, Баро ја нарече Македонија, „Северна Македонија“, еден од предлозите за името на Нимиц.
Канцеларијата на Баро се обиде да го претстави како лапсус, но повеќето Македонци не се согласуваат со тоа, вклучително и поранешниот министер за надворешни работи Денко Малевски, кој го протолкува како стратешки удар.
Американскиот амбасадор во Македонија, Филип Рикер, за скопскиот весник Дневник во понеделникот изјави дека идентитетот на Македонија е нешто за што не може да се преговара.
„Земјата мора да најде решение за спорот околу името со цел да се придвижи кон целосна интеграција.
Идентитетот е ваш, тој му припаѓа на секој поединец, на секоја група.“
Владо Поповски, поранешен министер за одбрана, предложи компромис за време на интервјуто за А2 ТВ.
Тој предложи ОН и другите меѓународни организации да ја ословуваат Македонија со нејзината привремена референца, под која Македонија беше примена во ОН, но земјата да го задржи своето име во билатералните односи со 120 земји што ја признаа.
Тој додаде дека уставот, пасошите, името на народо и македонскиот јазик треба да се зачуваат.
Демократската унија за интеграција (ДУИ) на етничките Албанци, врши притисок за решавање на прашањето и му даде на Груевски краен рок, како што објави Дневник.
