03/05/2007
(ДПА, Еуроњус, Њујорк тајмс, Вашингтон пост, Гардијан, Тајмс, УПИ - 03/05/07;
AФП, АП, Ројтерс, ББС, ФТ, Интернешнал хералд трибјун, РФЕ/РЛ, Еуобсервер, Стратфор, американски Стејт департмент - 02/05/07)
Скоро еднонеделните расправии помеѓу Естонија и Русија ескалираа во средата (2-ри мај), кога млади активисти кои се на страната на Кремлин ја нападнаа амбасадата на оваа балтичка земја и нејзиниот претставник во Москва.
Телохранителите на амбасадорката на Естонија, Марина Каљуранд, мораа да прскаат солзавец за да ја заштитат од напаѓачите на прес-конференцијата што таа ја свика за да го искажи протестот поради недоволното обезбедување околу амбасадата на нејзината земја.
Естонската дипломатска мисија во Москва беше опколена од членови на руската младинска организација „Наши“ и други групи, од крајот на минатата недела.
Претходно во средата демонстрантите се обидоа да ја спречат Каљуранд да ја напушти амбасадата.
Истиот ден, шведскиот амбасадор Јохан Моландер беше нападнат на излегување од зградата.
Демонстрантите го удираа неговиот автомобил и го кинеа шведското знаме на возилото, блокирајќи го околу 15 минути.
Искажувајќи „голема загриженост“ во врска со инцидентите од средата, Германија, која моментно претседава со Унијата, побара од Русија да ги исполни обврските од Виенската конвенција за имунитетот на дипломатскиот персонал и да осигури соодветно обезбедување.
Естонскиот претседател Тоомас Хендрик Илвес испрати порака во која ги повикува руските власти „да останат цивилизирани“.
Естонската конзуларна служба, која веќе прекина со издавање визи за Русите, беше затворена во средата од безбедносни причини.
Естонија, исто така, започна со евакуација на семејствата на своите дипломати во Москва.
Тензиите започнаа минатата недела, откако Естонија ја премести својата меморијална статуа од војната, подигната во 1947 година, и остатоците на неколку руски војници од центарот на Талин на воените гробишта надвор од главниот град.
Ова предизвика немири од страна на етничките Руси, кои сочинуваат околу една четвртина од населението на Естонија, од вкупно 1,3 милиони жители.
Десетици демонстранти беа повредени, едно лице загина, а стотици беа уапсени.
Талин ја обвини Москва за организирање и спонзорирање на немирите.
Естонскиот министер за надворешни работи, Урмас Пает, во интервјуто од вторникот рече дека преместувањето на статуата на Бронзениот војник и вандализмот што следеше, се внатрешни работи, додека „координираната активност на Русија против Естонија е работа на цела ЕУ“.
Сајбер нападите на веб-страницата на естонската влада беа извршени од ИП адреси регистрирани во Кремлин, тврдеше тој.
Портпаролот на руското Министерство за надворешни работи, Михаил Камњин, рече дека неговата земја ќе ги исполни своите обврски, но ја обвини Естонија за зголемените тензии.
„Страстите беа доведени до степен на вриење и ние сметаме дека вината за тоа лежи целосно на страната на Естонија“, рече тој во средата.
Истиот ден руското државно железничко претпријатие одеднаш го прекина дотурот на нафта до естонските пристаништа, припишувајќи го овој потег на поправките на железницата и на недостатокот на вагони.
Преку естонските пристаништа, според <I>Фајненшал тајмс</I>, поминува околу 25 отсто од дотурот на нафта од Русија на светските пазари.
Извозот на јаглен може, исто така, да се поремети.
Овие настани доведоа до повици за време на состанокот во средата на амбасадорите на ЕУ во Брисел за одложување на самитот на ЕУ и Русија, закажан за 18-ти мај.
„Ние не го исклучуваме“, <I>EУобсервер</I> ја цитираше изјавата на Едвардс Стипрејс, литвански амбасадор во ЕУ, по состанокот.
„Тоа зависи од руската реакција.“
Високи претставници на НАТО и на САД изразија загриженост во врска со растечката криза.
Канцеларијата на естонскиот претседател објави дека Илвес разговарал по телефон со генералниот секретар на НАТО, Јап де Хоп Шефер, кој „ја осудил антиестонската пропагандна кампања што ја започна Русија, како и мешањето на Руската федерација во внатрешните работи на Естонија“.
Портпаролот на американскиот Стејт департмент, Том Кејси, ја искажа загриженоста на Вашингтон „поради континуираните извештаи за насилство и малтретирање, вклучувајќи го и нападот на естонскиот дипломатски персонал и просториите во Москва“.
Тој ја повика Москва да ги исполни своите обврски во врска со дипломатските мисии и дипломатите, и да „избегнува тешки зборови и ескалација“.
