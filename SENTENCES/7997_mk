04/12/2012
Ана Ловаковиќ за Southeast European Times во Сараево -- 04.12.12
Последниот извештај на високиот претставник во Босна и Херцеговина, Валентин Инцко, до Советот за безбедност на ОН, дава мрачна слика за политичката сцена во земјата и ја повикува меѓународната заедница да ги убеди политичките водачи во БиХ да ги надминат разликите.
Во извештајот на Инцко, предаден на 17-ти ноември, се вели дека владејачките политички партии мора да покажат поголема желба и способност за справување со економските и социјалните проблеми во БиХ, за земјата да може да ја започне следната фаза од процесот на пристапување во ЕУ или НАТО.
Инцко вели дека партиите се вклучени во бескрајна серија борби за моќ на сите нивоа на власта. 
Тој предупредува дека земјата се наоѓа во сериозна политичка криза, посочувајќи ги дејствата на политичарите во Република Српска, вклучително и на претседателот Милорад Додик, кој „отворено и јавно се застапува за распад на Босна и Херцеговина“.
„Меѓународната заедница не смее да толерира вакви предизвици, а ние мораме да имаме волја и способност да ги запреме“, рече Инцко. 
„Мораме да истакнеме, појасно од кога и да е, што се очекува од политичките водачи и што нема да се толерира. 
Тие мора да престанат со разделувачкото однесување и конечно да го отворат патот на целосна реинтеграција на земјата во интерес на сите нејзини граѓани.“
Зијад Бечировиќ, директор на Меѓународниот институт за Блискиот Исток и балкански студии во Љубљана, Словенија, вели дека ќе биде тешко да се најде политичко решение.
„Секоја надеж дека Милорад Додик ќе постигне напредок во БиХ претставува класична политичка утопија, бидејќи Додик е човек кој се застапуваше и ги спроведуваше политиките на Радован Караџиќ и прогласувањето на Република Српска за држава на територијата на Босна и Херцеговина“, рече Бечировиќ за SETimes.
„Ефективно решение ќе биде ако НАТО ја прифати БиХ како полноправна членка преку забрзана [постапка], а потоа да најде решение што ќе биде подобро од постојниот Дејтонски договор. 
Перспективата на БиХ е сигурно во НАТО и во ЕУ.“
Среќко Латал, аналитичар на Кризната група за Балканот, изјави за SETimes дека ситуацијата во БиХ е толку сериозна што без меѓународно учество не е возможна никаква поделба на земјата на мирен начин.
„Она што конечно мора да се направи е да се дефинира што всушност претставува кршење на Дејтонскиот устав“, рече Латал. 
„Во согласност со тоа, меѓународната заедница има обврска да ги коригира грешките во Дејтонскиот устав и да инсталира инструменти за нивно коригирање.“
Инцко даде подеднакво негативен извештај и минатата година, но реакцијата на меѓународно ниво беше мала. 
Аналитичарите велат дека ова е јасна порака дека меѓународната заедница сака политичарите во БиХ да најдат свои сопствени решенија.
Но, некои, како што е Славко Кукиќ, политичар и професор на Економскиот факултет при Универзитетот во Мостар, ја повикаа на помош меѓународната заедница. 
Тој предупреди дека без таква помош, никој не може да ја предвиди иднината на БиХ.
„Ако меѓународната заедница не ги искористи надлежностите што й се дадени со Дејтонскиот договор во Босна, негативните трендови ќе продолжат, со можност за различни сценарија во догледна иднина“, рече Кукиќ.
Бечировиќ рече дека со оглед на дезориентираноста на политичкото раководство, меѓународната заедница треба да организира конференција за БиХ.
„Моментно се водат преговори за воспоставување ново парламентарно мнозинство [и] истите само ќе ја продлабочат и пролонгираат кризата во Босна“, рече Бечировиќ.
