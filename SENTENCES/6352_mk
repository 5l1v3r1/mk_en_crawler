19/09/2011
Пол Чикои за Southeast European Times во Букурешт -- 19.09.11
Додека екологистите остро ги критикуваат плановите за изградба на пат во југозападна Романија кој ќе поминува низ националниот парк на планинскиот венец Ретезат, локалните власти инсистираат на тоа дека истиот ќе биде од корист за општините во регионот.
Новиот пат, ДН 66А, треба да биде врска меѓу градот Петросани, центарот на рудниците на јаглен во Романија, и планинското одморалиште Баиле Херкулане, и да поминува низ Националниот парк Домоглед-Валеа Чернеј, единствената нечепната шума во Европа под Арктичкиот круг.
Противниците велат дека истиот, најверојатно, ќе ја уништи заштитената област населена од најголемата популација на волци, мечки и рисови во Европа.
Животните, велат тие, ќе бидат одвоени од 4 метри високи ѕидови кои ќе го опколат патот и ќе ги спречат да мигрираат во потрага по храна и вода.
Тие, исто така, тврдат дека патот е бескорисен бидејќи веќе има две алтернативни врски меѓу двата града, и е спротивен на аргументите на локалните власти дека ДН 66А економски ќе ја заживее областа.
„Се обративме до претседателот и министрите за транспорт и туризам, но сите наши повици за дијалог беа игнорирани“, вели Габриел Паун, претседател на Агент грин.
„Секојпат баравме од властите аргументи во прилог на изградбата.
Само ни беше кажано дека патот ќе му служи на локалниот туризам, но нема главен план кој може да ги измери бенефициите од еден таков пат за граѓаните во регионот.“
Организацијата на Паун спроведе протести во Букурешт и во заштитената област.
На крајот од јули околу 20 членови на Агент грин го блокираа патот 66А на Планините Ретезат барајќи прекин на градежните работи на секторот од 19 километри, кој поминува низ резерватот.
Демонстрантите облекоа костими на мечки и држеа слогани:
„Стоп!
Ова е мојата куќа“.
Студијата за влијанието врз животната средина која даде основа за да се продолжи со изградбата беше недоследна и лажна, тврди Паун.
„Згора на сé, Светска банка и Европска инвестициска банка одбија да го финансираат проектот“, додаде тој, предупредувајќи дека неговата група планира да поднесе жалба до Европската комисија.
Но, локалните власти, тврдат дека новиот пат позитивно ќе ја промени областа, истовремено заштитувајќи ја животната средина.
„Немаше да го прифатиме овој проект уште на почеток ако очајно не ни требаше овој пат“, рече за SETimes Данут Бухаеску, градоначалник на Уричани.
„Рударството, активност од која живееме толку многу години, опаѓа, така што мораме да го фатиме чекорот и првенствено да излеземе од географската изолација со градење на овој пристапен пат.
Не сакаме повеќе да живееме во мрак“, додаде тој, споменувајќи дека алтернативните патишта се премногу долги и одземаат многу време.
„Собравме околу 16.000 потписи и ги испративме до владата и претседателот за да докажеме дека овој пат е вистинска потреба за локалната заедница.
Сите овие напади врз нас дека ја расипуваме природата се предубедувања што произлегуваат од недостатокот на сериозна јавна дебата за оваа тема“, рече Бухаеску.
