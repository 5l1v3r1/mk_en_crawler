08/06/2010
Од Марко Биоцина за Southeast European Times во Загреб -- 08/06/10
Словенечкиот премиер Борут Пахор постигна политичка победа во неделата (6-ти јуни), кога гласачите со тесно мнозинство го одобрија планот за решавање на пограничниот спор со Хрватска преку обврзувачка меѓународна арбитража.
Планот ветува прекин на годините расправии во врска со крајбрежјето на Јадранското Море и отворање на вратата за потопли односи меѓу Словенија и Хрватска. 
Пахор и неговата хрватска колешка, Јадранка Косор, се силни поддржувачи на договорот.
Одѕивот на референдумот, кој изнесуваше 42,28 отсто, беше низок. 
Со повеќе од 99 отсто пребројани гласови, резултатите покажаа дека 51,48 отсто се за арбитражниот договор, а 48,52 отсто се против.
Пахор не го криеше задоволството од исходот. 
„Иако нема победници, ниту губитници денес, овој референдум е победа за Словенија, Словенија која гледа кон иднината, способна да го реши својот проблем на мирен начин“, извештаите на медиумите ја цитираа неговата изјава. 
„Словенија и Хрватска конечно докажаа дека можат да најдат начин да живеат пријателски.“
Косор имаше сличен став. 
„Арбитражата е најдобар начин да се најде решение на спорот кој не мачи скоро 18 години и кој предизвика многу тензии и фрустрации меѓу нашите две земји“, рече таа. 
„Сакаме да изградиме нови мостови на пријателство меѓу Хрватска и Словенија. 
Исходот на словенечкиот референдум претставува важен чекор во таа насока и ние го поздравуваме.“
„Хрватска сега има чист пат кон членството во ЕУ“, додаде Косор. 
Ќор-сокакот се закани да го попречи пристапувањето на Хрватска, при што Љубљана ги блокираше преговорите поради ова прашање.
Претседателот на Европската комисија, Жозе Мануел Баросо, ги поздрави резултатите од неделата како „важен чекор напред“ и рече дека решавањето на пограничниот спор ќе испрати важен сигнал до регионот.
Медиумите во двете земји скоро едногласно го поддржаа договорот. 
Резултатите, пак, беа удар за опозицискиот водач Јанез Јанша, кој водеше негативна кампања.
Ако гласачите го одбиеја договорот, централно-левичарската коалициска влада на Пахор можеби ќе паднеше. 
Но, наместо тоа, извиси Јанша.
„Изгубивме со тесна разлика, само неколку стотици гласови“, рече тој. 
„Тоа не е доволно. 
Прашањата како ова треба да се решаваат со консензус. 
Ќе бидеме запишани во историјата како генерација која имала шанса да ги реши проблемите со нашата јужна граница на добар начин, но не успеала во тоа.“
Другите се дури и покритични. 
Звонко Чернац од Словенечката демократска партија рече „оваа генерација ќе биде запомнета како генерација која го изгубила морето“. 
Друг силен противник на арбитражниот договор, Марко Подобник, заклучи дека „Словенија повеќе не е поморска земја“.
Критичарите, вклучително и Јанша и неговата десничарски политички партнери, сé уште треба да одиграат улога во иднината на арбитражниот договор. 
По донесувањето на одлуката, истата мора да се ратификува од двата парламенти, и со двотретинско мнозинство гласови. 
Ова ќе биде тешка задача за двете земји, и особено за Словенија, бидејќи тоа не може да се случи без поддршка од Словенечката демократска партија на Јанша.
