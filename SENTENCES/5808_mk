21/06/2011
Од Есра Серез за Southeast European Times во Истанбул – 21.06.11
Пазарите ја дочекаа победата на АКП на општите избори во Турција на 12-ти јуни како показател за политичката стабилност, според аналитичарите во земјата. 
Тие велат дека резултатите се во согласност со очекувањата.
Сепак, постои загриженост дека вниманието може да биде одвлечено од економските прашања, бидејќи АКП се концентрира на градењето политички сојузи и редица други неодложни прашања.
„Испративме многу силен сигнал до странските пазари дека владата ќе биде силна“, коментираше Зумрут Имамоглу, економистка во Центарот за економија и социјално истражување (БЕТАМ) при Универзитетот Бахчешехир.
„Изборите завршија во согласност со основното сценарио на пазарот“, рече Нилуфер Сезгин, главен економист на Експрес Инвест. 
„Сепак, премиерот Ердоган рече дека тие ќе бараат компромис со другите партии. 
Тоа значи дека концентрацијата на владата може да биде одвлечена од мерките потребни за ребалансирање на економијата кон поодржлив развој.“
Големите бизнис здруженија, како што е Турското бизнис и индустриско здружение (ТУСИАД) и Сојузот на комори и размена на стока на Турција (ТОББ) ги повикаа политичките партии да постигнат консензус за нов граѓански устав.
Економистите велат дека владата нема време за губење и мора веднаш да преземе мерки за решавање на растечкиот дефицит на тековната сметка и појавениот инфлациски ризик.
Сезонски приспособениот дефицит на тековната сметка се зголеми во април на 7,7 милијарди американски долари од 4,4 милијарди американски долари во истиот месец во 2010 година, според податоците објавени од турското Биро за статистика (ТУИК) на 13-ти јуни. 
Дефицитот беше втор по големина откако почнаа рекордите во 1984 година, по рекордни 9,8 милијарди американски долари во март. 
Истиот се зголеми повеќе од двојно во периодот јануари-март, достигнувајќи највисока цифра досега, од 29,6 милијарди американски долари.
„Се плашам дека владата е премногу амбициозна, и ќе продолжи со својата стратегија на [охрабрување] на брзиот раст“, рече Еринч Јелдан, професор по економија на Универзитетот Билкент, додавајќи дека треба да се преземат силни и болни мерки во банкарскиот и финансискиот систем.
За решавање на прашањето на тековната сметка, владата треба да објави помалку трошоци на краток рок, според Имамоглу, која рече дека тоа, исто така, ќе помогне да се намали корупцијата. 
Друга можна мерка би била зголемување на даноците, рече таа, додавајќи дека тоа може особено да се примени на увезената стока, со зголемување на специјалниот данок на потрошувачка.
Во меѓувреме, рече Сезгин, „инструментите на подолг рок може да варираат од реформи на пазарот на труд до поддршка на супституција на увозот, што може да го зголеми производството и да ја подобри ефикасноста“.
Додека трае дебатата за тоа дали економијата е прегреана, исто така има пазарни очекувања дека турската Централна банка (ЦБТ) може да ги зголеми каматните стапки, особено поради тоа што нејзината стратегија за зголемување на задолжителната резерва не даде скоро никакви резултати.
Но, не се согласуваат сите со ова. 
„И покрај сите очекувања на пазарите дека централната банка ќе ги зголеми каматните стапки, јас очекувам истата да ги задржи стапките на константно ниво“, рече за SETimes Инан Демир, главен економист на Финансбанк. 
„ЦБТ ќе сфати дека економијата се забавува; според тоа нема да има потреба за зголемување на стапките.“
Демир реферираше на падот на индексот на индустриското производство во април, за 0,6%, во споредба со претходниот месец, при што тримесечниот кумулативен пад достигна 2,9%.
Едно такво намалување беше неизбежно, со оглед на тоа што претпријатијата што извезуваат се против рекордно зголемениот дефицит на тековната сметка, според Јелдан.
Со цел да се оцени дали економијата е прегреана, мора да се направи разлика меѓу странската и домашната побарувачка, рече Имамоглу, додавајќи дека иако првата останува слаба, втората е зголемена и е „далеку над својот тренд“.
„На крајот, централната банка ќе ги зголеми каматните стапки, но истата сака да го одложи ова што е можно повеќе. 
Значи, клучно прашање станува кога ќе го стори тоа“, рече Имамоглу, додавајќи дека неодамнешното зголемување на девизниот курс би било добар изговор за ЦБТ да ги зголеми стапките. 
„Ова, исто така, ќе зависи од тоа колку брзо се затегнува фискалната политика.“
Со оглед на тоа што на АКП ќе й треба повеќе од месец да формира нова влада, дотогаш не се очекуваат никакви мерки.
„Овој еден месец ќе ни овозможи да видиме дали забавувањето што е регистрирано како во Турција така и во другите економии, е одржливо или не“, рече Демир.
