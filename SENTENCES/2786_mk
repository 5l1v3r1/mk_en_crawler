02/11/2005
(UN News Centre, АП, АФП, Ројтерс, УПИ, РФЕ/РЛ, Newsroom Finland, ЈЛЕ, Бета - 01/11/05;
Ројтерс - 29/10/05)
Генералниот секретар Кофи Анан во вторникот (1-ви ноември) официјално го извести Советот за безбедност во врска со своите планови за назначување на поранешниот фински претседател Марти Ахтисари за свој специјален претставник, кој ќе ги води преговорите за идниот статус на Косово.
„Извонредните преговарачки способности на Ахтисари, докажаното лидерство, претходното искуство во ОН и познавањето на Балканот го прави идеална личност за оваа задача“, рече портпаролот на ОН Стефан Дујариќ на брифингот во вторникот.
Во своето писмо до телото од 15-држави Анан, исто така, го наименува и австрискиот дипломат Алберт Рохан за заменик на Ахтисари во косовскиот политички процес, во кој поранешниот фински претседател „ќе има максимална слобода со цел да ја изврши својата задача“.
Назначувањето на Ахтисари, кое треба да биде официјално одобрено и од Советот за безбедност, уследи по одобрението од страна на Советот на 24-ти октомври за започнување на разговорите за одредување на идниот статус на Косово.
Тој процес, најверојатно, ќе започне овој месец.
И покрај тоа што е законски дел од Србија и Црна Гора, ОН управуваа со Косово од крајот на конфликтот таму во периодот 1998-1999 година.
Помеѓу косовските Албанци, кои сочинуваат 90 отсто од населението во покраината од вкупно 2 милиони жители, големи се надежите дека претстојните преговори ќе доведат до целосна независност од Србија и Црна Гора.
Но, Белград се спротивставува на целосната независност, барајќи задржување на одреден вид сувереност над покраината.
Властите во Приштина го поздравија наименувањето на Ахтисари, кој беше претставник на ЕУ во 1999 година и го убеди југословенскиот претседател Слободан Милошевиќ да ги прифати условите на НАТО и да ги повлече српските сили од Косово.
„Ние веруваме дека Ахтисари ...
ќе одреди рамка за решавање на статусот на Косово врз основа на неколкуте принципи -- од кои главниот е почитувањето на волјата на мнозинството во Косово“, АП го цитираше портпаролот на косовскиот претседател Ибрахим Ругова, Мухамет Хамити.
Цитирајќи дипломатски извори Ројтерс објави дека Ахтисари ќе се заложи за решавање на статусот на Косово до средината на 2006 година.
Минатата недела тој рече дека без оглед на исходот од разговорите НАТО ќе продолжи со својата безбедносна улога во Косово и во следните години, додека ЕУ ќе има главна улога во цивилните прашања.
Разговорите околу статусот се очекува најпрво да бидат во вид на шатл-дипломатија.
Официјалните претставници на УНМИК посочуваат дека Ахтисари, најверојатно, ќе формира база во Виена, а се очекува во Косово подоцна овој месец.
Тој ги објави своите планови најпрво да се сослушаат различните страни вклучени во процесот, а потоа да се премине на разговорите за тоа „како би можеле да се решат овие проблеми“.
Пред да биде вклучен во решавањето на косовскиот конфликт во 1999 година 68-годишниот Ахтисари беше специјален претставник на Анан за поранешна Југославија во 1993 година.
Последната неговата функција беше специјален претставник на шефот на ОН во хуманитарната криза во Сомалија и Етиопија во Африка.
Тој, исто така, доби признание оваа година за помошта во преговорите со кои беше ставен крај на 30-годишниот вооружен конфликт во индонезискиот регион Ацех.
Во другите вести во врска со ова, Контакт-групата за Косово, во која се вклучени шест држави, во средата ќе одржа седница зад затворени врати.
Членовите ќе разговараат за евентуалните датуми за отворање на преговорите за статусот, како и за тоа на кој начин ќе се спроведуваат разговорите.
