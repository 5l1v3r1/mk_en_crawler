13/03/2007
Од Георги Митев-Шантек за Southeast European Times во Белград -- 13/03/07
По реформите изминатите години, народот повторно почнува да им верува на банките и повеќе не ги полни душеците со своите тешко заработени пари. 
Банките во земјата моментно чуваат околу 3,2 милијарди евра во вид на банкарски заштеди. 
Ова е зголемување за 44,6 отсто за само една година, што е за 2,9 милијарди евра повеќе од крајот на 2001 година.
Зголемувањето е знак дека реформите во банкарскиот сектор на Народната банка на Србија (НБС) имаат ефект. 
Само пред пет години, Србија имаше околу 80 квази државни банки, кои не нудеа кредити за широката јавноста. 
Парите им беа на располагање само на привилегирани претпријатија, тогаш блиски на режимот на Милошевиќ.
Денес, Србија има околу 30 национални банки. 
Со доаѓањето на странските банки, конкуренцијата е здрава, бидејќи секоја се бори да понуди најдобри услуги и каматни стапки.
Преку потрошувачките заеми, Србите можат конечно да си дозволат нов фрижидер или телевизор, но автомобил или стан е сé уште надвор од дофат за многумина. 
Каматните стапки се сé уште високи поради кредитниот ризик на Србија, кој е значително повисок отколку во соседните земји, а да не ја споменуваме ЕУ.
Генерално кажано, каматните стапки остануваат високи во целиот Балкан, како резултат на политичката несигурност. 
Како што објасни Александар Пикерт, претседател на Извршниот одбор на ХВБ Банка во Белград, за српското списание за економија, Бизнис енд фајненс, каматите кои се наплаќаат во Србија на парите од странство всушност, изнесуваат 10 отсто, за разлика од просекот во ЕУ, 3,9 отсто.
Сепак, НБС не е загрижена поради високите каматни стапки. 
Банката смета дека вистинскиот проблем е тоа што јавноста има повеќе доверба во странските валути отколку во динарот -- како за штедење така и за заеми.
Заштедите во домашната валута се за 35 пати помали отколку во странска валута. 
Од хиперинфлацијата во 1993 година, Србите се плашат да не ги загубат своите заштеди. 
Како резултат на тоа, нив не ги привлекуваат високите каматни стапки на динарските заштеди или штедните обврзници.
Србија во никој случај не е единствената земја каде што ова е вистина. 
Во Хрватска, 65 отсто од сите заштеди е во евра, додека во Македонија заштедите во странски валути се двапати поголеми од денарските заштеди.
Малкумина го прифатија советот на гувернерот на НБС, Радован Јелашиќ, кој инсистира на тоа дека „заштедите треба да бидат во истата валута како и вашата плата“. 
Оние кои се вратија на динарските заштеди во текот на изминатите две години, заработија петпати повеќе отколку оние чии депозити во банките се во евра.
