08/08/2006
Од Марина Стојановска за Southeast European Times во Скопје -- 08/08/06
Македонското село Галичник е местото на годишниот настан кој овозможува да се видат старите обичаи и традиции.
На денот на Св.Петар илјадници галичани и потомци на локалните семејства доаѓаат да се потсетат на животот каков што некогаш бил тука.
Во времето на најголемата населеност, во селото се одржувале по 30 свадби секоја година на Св.Петар.
Оттогаш Галичник стана познат по емиграциите, при што луѓето заминуваа во потрага по подобар живот во странство.
Сепак во јули -- како што се случува секое лето -- уште еднаш се слушнаа зурлите и тапаните во селото.
Оваа година невестата и зетот, Томислав и Ирина Лазареви, се венчаа во прекрасната црква Св.Петар и Павле, во присуство на голем број роднини и пријатели.
Исто така, на свадбата присуствуваше и претставникот на ЕУ во Македонија, Ерван Фуере.
Традиционално свадбената церемонија започнува во сабота на изгрејсонце.
Зетот го украсува бајракот со цвеќиња пред домот на неговото семејство и пука од пушка.
Неговата мајка се поздравува со семејството и роднините со домашен леб и бокал во рацете, а потоа го поведува таканареченото „свекрвино оро“.
Затот, неговиот кум и другите пријатели тогаш со факели се упатуваат до куќата на невестата.
Факелите го симболизираат бркањето на демоните кои може да го следат младиот пар.
Тие го осветлуваат патот до трите чешми, каде што невестата ги полни бокалите со вода за последен пат како немажена девојка.
Галичката свадба претставува мешавина од христијански и пагански обичаи.
Еден од нив е неделното „капење на мртвите“, кога роднините на зетот ги посетуваат гробовите на нивните предци.
Тогаш тие заминуваат во домот на кумот, каде што зетот бара благослов.
Следат едни од најинтересните свадбарски обичаи.
Зетот се бричи, како знак на преминот од момче во маж.
Потоа се стрижи.
Потоа се става паричка во неговата поткастрена коса, за богатство и деца.
Потоа зетот и неговите гости се упатуваат кон куќата на невестата.
Облечена во традиционална галичка носија, украсена со сребро и злато, една од најубавите и најбогатите македонски народни носии, невестата го дочекува младоженецот на балконот од својата куќа.
„Низ прстен те гледам, во срце да ти влезам“, вели таа, гледајќи низ прстенот.
Качена на коњ, невестата потоа се упатува кон домот на нејзиниот сопруг, каде што ја пречекува нејзината свекрва со домашен леб.
Таа мора да сврти три круга околу свекрвата, допирајќи го лебот како знак дека ќе биде послушна.
Потоа се одржува свадбената церемонија во црква.
Со ората, меѓу кои е и „невестинско оро“ парот го прославува почетокот на брачниот живот.
Потоа се враќа во куќата на младоженецот, каде што ги чека веселба.
Тие ја започнуваат заедничката иднина истовремено сеќавајќи се на минатото -- времето кога имало живост во селото и кога се водел различен живот.
