26/07/2012
Мики Трајковски за Southeast European Times во Охрид -- 26.07.12
Кампањата на македонската влада за привлекување странски инвестиции се исплати, со оглед на тоа што инвестициите почнаа да се материјализираат и големи инвеститорски имиња продолжуваат да ја посетуваат земјата за да ги испитаат бизнис можностите.
„Се [надеваме] дека ќе донесеме [во Македонија] што е можно повеќе странски инвестиции, ќе покажеме професионализам, подготвеност и флексибилност за соработка“, рече вицепремиерот Владимир Пешевски.
Во средата (25-ти јули) владата потпиша договор вреден 415 милиони евра со канадското претпријатие „Еурoмакс ресорсис“, за изградба и работење со рудникот за злато и бакар Иловица. 
Минатата недела турското претпријатие „Џевахир холдинг“ иницираше инвестиција од 300 милиони евра за луксузен станбен комплекс во скопската општина Аеродром.
Слично на тоа, германското претпријатие „Лиза Дрекслмајер ГмбХ“ ќе му се придружи на локален партнер во проектот вреден 35 милиони евра за производство на автомобилски делови во новата фабрика во Кавадарци, во која ќе бидат вработени 4.000 луѓе во првите пет години.
Во рок од една година, Дрекслмајер ќе изгради уште една фабрика во Кавадарци, која ќе го снабдува производителот на автомобили „Мерцедес“.
Властите велат дека изборот од страна на Дрекслмајер на Македонија претставува признание за македонските напори да создаде привлечни услови за инвестирање -- како што се атрактивни локации со помошна инфраструктура и погодности -- честопати обезбедени од владата -- во седум технолошко-индустриски развојни зони, како и експедитивни електронски административни процедури.
„Практично им ја даваме на инвеститорите земјата бесплатно“, изјави за SETimes Виктор Мизо, директор на македонската Агенција за привлекување странски инвестиции.
Аналитичарите велат дека друга привлечна карактеристика е тоа што Македонија има најниски даноци во Европа; капиталната добивка и персоналниот приход се оданочуваат со рамен данок од 10 отсто. 
Странските инвеститори кои ја реинвестираат добивката се ослободени од плаќање данок.
Светски познатите брандови како „Кемет електроникс“, „Технохосе“ и „Проте“ ги завршуваат своите фабрики во индустриско-развојната зона Скопје 1 -- позната како Бунарџик -- и ќе почнат со производство оваа есен.
Други, како белгискиот производител на автобуси и индустриски возила „Ван Хоол“, како и индиското претпријатие „Мадерсон“ и американското НИН Фибер, купија земјишни парцели или веќе градат фабрики во зоната Скопје 1.
Друг аспект на владините напори е носењето на некои од најбогатите инвеститори во светот -- како што е мексиканскиот милијардер Карлос Слим, емирот од Катар, Хамад бин Калифа Ал Тани, и Субрата Рој, кој го води најголемиот индиски работодавач, Сахара груп -- во Македонија, за да ги испитаат инвестициските можности.
„Нивното присуство има смирувачки ефект врз проблематичните регионални економии“, изјави за SETimes Атанас Ѓуровски, професор по јавни финансии на Универзитетот „Св.Климент Охридски“ во Битола.
По посетите на инвеститорите доаѓаат специјалисти на претпријатијата кои поблизу ги испитуваат можностите кои се движат од развој на туристички зони во примарните езерски дестинации на Македонија -- Охрид, Струга, Преспа и Дојран -- па сè до локации за снимање филмови.
„Регионот треба во овие посети да гледа можности, бидејќи светски големите играчи сакаат да ги намалат трошоците и бараат евтини дестинации, како и поволни бизнис услови“, рече Ѓуровски.
Тој објасни дека претпријатијата од Блискиот и Далечниот Исток и подалеку, сè повеќе ја ценат Македонија поради потпишаните договори за слободна трговија и пристапот до пазарот на ЕУ.
„Важно е регионот да се стави на мапата за светските инвеститори. 
Големите инвеститорски имиња обично сакаат да инвестираат во целиот регион, откако ќе воспостават мостобран“, изјави за SETimes Љубе Трпески, поранешен гуверенер на Народната банка на Македонија.
