16/02/2006
Од Влатко Вукотиќ за Southeast European Times во Бања Лука -- 16/02/06
Во поранешната касарна на армијата на Република Српска (РС) зградите беа реконструирани со цел да се овозможи друг вид активност:
високо образование.
Минатата година Универзитетот на Бања Лука стана сопственик на комплексот, кој се состои од вкупно 41 зграда.
Воените реформи во Босна и Херцеговина (БиХ) го намалија бројот на војниците и воената опрема во текот на изминативе неколку години.
Поради тоа локалната власт во Бања Лука му ја предаде касарната - поранешен штаб на армијата на РС - на универзитетот, каде што се запишани 15.000 студенти.
Повеќе од 3,5 милиони евра се потрошени за изградбата на универзитетскиот град.
Факултетите за уметност, земјоделство и спорт веќе се префрлени во поранешната касарна, додека факултетите за филозофија, архитектура и стоматологија се во процес на префрлање.
Ректоратот ќе биде во главната зграда, а студентите ќе добијат и нов ресторан и интернат со околу 300 кревети.
И покрај тоа што процесот на префрлање е во тек, пропуштени се многу крајни рокови, што предизвика вознемиреност помеѓу студентите.
Универзитетските официјални претставници дадоа одобрение за влез во интернатските соби, но зградата е без греење и нема доволно мебел и неопходна опрема.
Владата на РС вели дека работите се забавени поради комплицираните правни процедури.
Преместувањето на универзитетот се одвива во заднината на напорите за подобрување на квалитетот на високото образование во БиХ.
Во 2003 година заедничката комисија за високо образование подготви легислатива со која овозможува воведување на принципите на Болоњската декларација - историски договор од 1999 година за создавање на Европска високообразовна област (ЕХЕА) до 2010 година.
БиХ е една од 40-те потписнички на документот.
Сепак, усвојувањето на легислативата наиде на пречки.
Хрватските претставници тврдат дека истата ќе „ги компромитира националните интереси“, додека РС инсистира на тоа воспоставувањето, финансирањето и водењето на институциите да остане на ниво на ентитетот.
