28/01/2008
Oд Ајхан Шимшек за Southeast European Times -- 28/01/08
Во една од најголемите рации против група поврзана со Ал каеда во Турција, четворица осомничени милитанти и еден полицаец загинаа, за време на 13-часовната престрелка во четвртокот (24-ти јануари).
Регионалниот водач на групата, Мехмет Полат, беше помеѓу загинатите. 
Тој се верува дека го презел водството по смртта на милитантот на Ал каеда Мехмет Јилмаз во судирите со американските сили во ирачкиот град Киркук минатата година.
Дваесет и тројца осомничени беа уапсени во истовремените рации на 18 локации во провинциите Газиантеп и Кахраманмарас. 
Во неделата полицијата објави дека имало дополнителни шест апсења, вклучително и три во Истанбул. 
Еден од уапсените е Чеченец.
Турската полиција рече дека терористите планирале да извршат „сензационални напади“ врз стратешки цели низ целата земја. 
Полицијата заплени две пушки „калашников“, две автоматски пушки, неколку пиштоли, муниција, повеќе од 100 килограми хемикалии за правење бомби и различни цедеа и документи на Ал каеда, за кои безбедносните експерти веруваат дека може да ги откријат домашните и меѓународните врски на групата.
Во ноември 2003 година Ал каеда спроведе напади во Турција врз две синагоги, Британскиот генерален конзулат и банката ХСБЦ. 
Најмалку 60 лица загинаа во бомбашките напади.
На снимката објавена минатата година водачот на Ал каеда, Осама бин Ладен, ги упати своите најнови закани до европските земји, особено оние кои соработуваат со Соединетите Држави.
Полицијата рече дека повеќето притворени милитанти работеле како трговци на локалниот пазар во Газиантеп и биле следени од страна на разузнавачите по сомнителните патувања во Иран, Пакинстан и Авганистан во последните неколку години.
Според аналитичарите за безбедност, покраината Газиантеп била „пилот регион“ за турската исламистичка милитантна група Хизбулах, која досега уби голем број луѓе, меѓу кои и турски просекуларни академици, новинари и курдски сепаратисти.
Поради своето насилство, Хизбулах ја изгуби и онака малата база на поддршка во регионот, а нејзините поддржувачи неодамна се фокусираа на обезбедување помош и пропагандни активности преку различни невладини организации во регионот.
По некои поголеми операции на полицијата за борба против тероризмот, водечките членови на групата отпатуваа за Иран, Пакистан и Авганистан, а според мислењето на експертите, тие подоцна й се приклучиле на Ал каеда.
Претходно овој месец турската полиција уапси повеќе од 40 членови на Хизбулах, за која се смета дека не е поврзана со иранското движење Хезболах во Либан.
