13/01/2009
Од Горан Трајков за Southeast European Times во Скопје – 13/01/09
Гувернерот на Македонската народна банка, Петар Гошев, предвидува дека економскиот раст во земјата за 2009 година ќе биде помеѓу 3 и 4,5 отсто, со инфлација од 2,2 отсто до 3,4 отсто.
Тој вели дека годината „носи големи неизвесности за земјите со мали и отворени економии како што е македонската“, додавајќи дека економскиот раст ќе биде побавен од минатата година.
Народната банка ќе се фокусира на стабилноста на цените, како своја примарна монетарна цел оваа година.
Како резултат на светската економска криза, Македонија треба да очекува бавен економски раст, помал прилив на странска валута, помалку заштеди и помалку кредити.
Според Гошев, граѓаните потешко ќе добиваат кредит оваа година, дури и преку своите кредитни картички.
Сепак, вели Гошев, ликвидноста на банките не е загрозена, иако има мали потешкотии во пристапот до нови пари.
„Постои тренд на мало намалување на ликвидноста на банките, но за да ја заштити стабилноста на банкарскиот систем, Народната банка презеде превентивни чекори“, рече тој.
Банкарскиот систем не беше директно погоден од кризата, рече Гошев, и 2008 година, генерално гледано, беше успешна година.
„На банкарскиот пазар имаше три нови стратешки инвеститори во текот на 2008 година.
Во моментов во Македонија има 14 банки чии сопственици се надворешни инвеститори, што изнесува 84 отсто од вкупниот капитал на банкарскиот систем“, рече тој.
Тој, исто така, ја отфрли можноста за евентуална девалвација.
„Девизните резерви ни се на солидно ниво, и ако биде потребно, ќе интервенираме на девизниот пазар за стабилизација на курсот.
Во 2008 година интервениравме на [тој] пазар.
Во еден дел купуваме, а во друг продаваме.
Бруто девизните резерви изнесуваат 1,537 милијарди евра.
Во овој момент имаме ...
резерви кои може да покријат 3,5 месеци увоз, што е многу солидно.“
Главниот предизвик за Народната банка оваа година ќе биде дефицитот на тековната сметка, кој во 2008 година беше 15 отсто од БДП, а се очекува да изнесува околу 10 отсто од БДП во 2009 година.
Гошев не очекува инфлацијата да биде сериозен проблем.
Економистите предвидуваат инфлација помеѓу 2,2 и 3,4 отсто оваа година.
Скопје презема чекори и за спречување на евентуална рецесија.
Властите планираат да наплаќаат данок на добивка само на дивиденди и ќе ги намалат даноците за материјалите што ги увезуваат македонските индустрии.
Исто така, ќе им го простат неплатеното здравствено осигурување на претпријатијата за четири години ако тие продолжат со плаќање на придонесите за тој период.
Владата ќе ги ослободи претпријатијата и од плаќање казнени камати за неплатениот данок на приход, данок на капитална добивка, данок на додадена вредност, данок на имот и пензиски придонеси, јавува Ројтерс.
