25/01/2007
AНКАРА, Турција -- Министерот за надворешни работи, Абдула Ѓул, во средата (24-ти јануари) укажа дека владата ја поддржува евентуалната измена на контроверзниот Член 301 од турскиот кривичен законик, со цел да се отстранат сите бариери на слободата на изразувањето. 
Тој рече дека ова прашање ќе биде решено во соработка со невладините организации. 
Изјавата на Ѓул дојде еден ден по погребот на истакнатиот турско-ерменски новинар Хрант Динг, чие убиство на крајот од минатата недела ги покрена прашањата за слободата на изразувањето, прекумерниот национализам и етничката толеранција во Турција. 
Динк беше помеѓу неколкуте новинари и интелектуалци кои се соочија со обвиненија според Членот 301, со кој за кривично дело се прогласува „навредата на турската припадност“.
Според извештаите во локалните медиуми, убиството на Динк може да има позитивно влијание на турско-ерменските односи, кои се замрзнати од 1993 година, како резултат на актуелниот спор во врска со наводниот геноцид врз Ерменците во последниот период пред распадот на Отоманската империја. 
За време на погребот на новинарот во вторникот во Истанбул, ерменскиот заменик министер за надворешни работи, Арман Киракосијан, рече дека земјата е подготвена за обновување на дипломатските врски со Турција без услови. 
Ѓул издаде слична изјава во средата. 
(Mилијет, Фокус - 25/01/07; Turks.US, EПA - 24/01/07)
