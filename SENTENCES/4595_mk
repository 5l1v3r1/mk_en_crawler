21/04/2009
Од Блерта Фониќи-Кабаши за Southeast European Times во Приштина – 21/04/09
Белград и Приштина ја започнаа препирката во Меѓународниот суд на правдата (МСП) во врска со едностраната декларација за независност, прогласена во февруари 2008 година.
Во петокот (17-ти април) двете земји официјално доставија поднесоци до МСП.
Косовскиот вицепремиер Хајредин Куци рече дека неговата земја се носи со процесот кој го започна Србија.
„Косово ги ангажираше најдобрите [eксперти] во светот“ за да го одбрани својот случај“, рече Куци.
Опозициските партии, пак, ја критикуваат владата заради тоа што не му даде на парламентот копија на документот што го испрати до МСП.
„Ќе имавме соработка меѓу сите партии“ ако владата го стореше тоа, рече Ибрахим Маколи од Новата косовска алијанса.
Настрана од приговорите, владата е убедена дека ќе има успех.
„Ние сме 100 процентни сигурни дека [одлуката] на судот ќе биде во наша полза“, Ројтерс го цитираше косовскиот министер за надворешни работи, Скендер Хисени.
„Прогласувањето независност и борбата за слобода не се правно прашање.
Тоа е резултат на еден историски процес.“
Неговиот српски колега, Вук Јеремиќ, рече дека Белград ќе докаже оти независноста на Косово е „незаконска“.
Тој за белградскиот канал Б92 изјави дека случајот, прв на отцепување што ќе го разгледува МСП, ќе има „огромна важност“ за меѓународните односи во иднина.
Нема краен рок за одлуката на МСП, која нема да биде обврзувачка.
Сепак, Јеремиќ предвидува дека првото рочиште ќе се одржи во декември, додека одлуката, најверојатно, ќе биде издадена во првата половина од 2010 година.
На денот на поднесувањето српскиот претседател Борис Тадиќ беше во Косово, да го одбележи православниот Велики Петок.
Летајќи со хеликоптер на КФОР, тој го посети манастирот Дечани и упати „порака за мир“, како што ја опиша.
„На овој ден не смее да има омраза“, рече Тадиќ.
Косовските власти претходно рекоа дека нема да му дозволат да влезе во Косово, но се повлекоа под притисок на западните претставници, како што јави Ројтерс.
Во својата изјава Тачи рече дека одлучил да ја дозволи посетата бидејќи истата била стриктно од „приватни“ и „религиозни“ причини.
