05/03/2013
Линда Карадаку за Southeast European Times во Приштина -- 05.03.13
Парламентарната комисија ја разгледува можноста за измени во надзорот на косовската разузнавачка агенција, откако еден од нејзините припадници на обезбедувањето беше уапсен во врска со грабеж на банка.
„И покрај фактот дека овој вработен бил на многу ниска позиција во структурата на [разузнавачката агенција], ова имаше големо негативно влијание врз кредибилитетот, имиџот и довербата во оваа институција“, рече заSETimesФадил Демаку, заменик-претседател на косовската парламентарна надзорна комисија.
Демаку рече дека инцидентот од 21-ви февруари во кој Кастриот Ислами беше уапсен со двајца други за грабежот во НЛБ банка во Приштина, предизвика загриженост за надзорот на чувствителните институции, чија примарна работа е да се грижат за националната безбедност.
Според одредбите на надзорот, комисијата може да бара од водачите на разузнавачката агенција да поднесуваат извештај за прашањата што се однесуваат на безбедноста во земјата. 
Агенцијата не мора да се консултира со комисијата при носењето на одлуките. 
Иако евентуалниот подобар надзор не може да ја спречи вклученоста на некој вработен во агенцијата во кривично дело, истиот може да ги заостри прописите за вработување на агенцијата.
Комисијата ја сочинуваат деветмина членови -- од кои двајца мора да се од малцинствата -- и со истата секогаш претседава опозициски пратеник.
Комисијата наидува на пречки во својата работа бидејќи законот за доверливи информации, кој пропишува и до 12 години затвор за објавување доверливи информации, не се спроведува откако беше усвоен во 2010 година, рече Демаку. 
Некои членови на комисијата, исто така, немаат право на пристап до доверливи информации.
„Ние немаме пристап до многу доверливи информации“, рече Демаку.
Според Флориан Ќехаја, експерт во Центарот за безбедносни студии во Приштина, проблемите се резултат на недостатокот на информации на комисијата.
„Нејзините членови се соочуваат со предизвици при спроведувањето строг надзор, [иако] сè уште не обезбедиле потврди за безбедност и како последица, нивниот пристап до оваа институција е ограничен“, рече Ќехаја заSETimes.
Официјалните претставници во разузнавачката агенција одбија да дадат коментар заSETimes.
Надзорот не е на нивото на кое треба да биде од голем број причини, според Флорим Красниќи, кој претседава со комисијата.
„Владејачката партија ПДК делегираше двајца членови во оваа комисија ... 
Тоа во голема мера го отежнува надзорот на разузнавачката агенција. 
Понекогаш е невозможно кога членовите на малцинските заедници ќе ја заземат страната на членовите на комисијата од ПДК“, рече за SETimesКрасниќи, член на опозициската партија Ветевендосје.
Тесната соработка со разузнавачката агенција досега ја пополнуваше празнината, според Красниќи.
„Директорот и главниот инспектор досега беа многу кооперативни во своите редовни извештаи за сите барања на комисијата“, рече Красниќи.
