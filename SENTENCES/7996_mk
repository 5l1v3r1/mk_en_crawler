04/12/2012
Дражен Ремиковиќ за Southeast European Times во Загреб -- 04.12.12
Несогласувањето во хрватската владејачка коалиција Кукурику во однос на тоа дали да се воведе нов данок на имот од април, покажа дека коалицијата е во криза и ги покрена прашањата за тоа дали ќе преживее, сметаат аналитичарите.
Хрватската народна партија (ХНС), заедно со двете помали партии -- Истарската демократска партија (ИДС) и Хрватската партија на пензионери (ХСУ) -- се спротивставија на намерата на водечката коалициска партија, Социјалдемократската партија (СДП), да го воведе контроверзниот данок за сите граѓани кои поседуваат каков било вид имот.
Многумина сметаат дека Радимир Чачиќ, претседателот на ХНС, ја оркестрира кризата во коалицијата.
„Конфликтот во врска со законот за данок на имот претставува показател за една сериозна криза во владата.
Во овој момент јас само можам да шпекулирам дали Радимир Чачиќ стои зад конфликтот“, рече за Dnevnik.hr претседателот Иво Јосиповиќ.
Чачиќ поднесе оставка во средината на ноември, откако унгарскиот суд го осуди на 22 месеци затвор за предизвикување автомобилска несреќа со фатални последици во 2010 година, при која загинаа две лица.
Тој е третиот министер кој поднесе оставка откако коалицијата ја формираше владата во 2011 година.
Претставниците на коалицијата негираа дека има конфликт меѓу партиските водачи или владина политичка криза.
„Несогласувањето во врска со данокот за имот не значи автоматски конфликт во коалицијата, туку обид за постигнување договор.
Ако сме во коалиција, тоа не значи дека сме здружени во една партија и сите размислуваме исто“, рече за SETimesБорис Блажековиќ, пратеник од партијата ХНС..
Блажековиќ рече дека оставката на Чачиќ нема да ја намали работата на владата, но сигурно ќе ја промени.
„Владата има уште многу работа која мора систематски да се извршува, без оглед на тоа кој доаѓа и кој си оди од нејзините редови“, рече тој.
Аналитичарите сметаат дека кризата во владината коалиција претставува обид да се одвлече вниманието на јавноста од итните прашања, како и дека коалицијата ќе издржи.
„Чачиќ ја напушти владата, но сé уште сака да остане на политичката сцена.
Исто така, деновиве има навестувања дека ХНС ќе ја напушти коалицијата.
Техничка влада би била добро решение, но тоа нема да се случи бидејќи власта е премногу слатка за сите нив“, рече заSETimesДаворка Будимир, потпретседателка на Хрватското политиколошко здружение.
Хрватската опозиција ја искористи можноста да нагласи дека владата е фатена во криза на идеи и решенија.
„Тие покажаа дека апсолутно немаат никаков план како да управуваат со Хрватска.
Еден таков план можеше да се донесе уште многу одамна, бидејќи коалицијата беше во опозиција со години“, рече за SETimesДражен Бошњаковиќ, пратеник на ХДЗ во хрватскиот парламент.
Многу жители се чини дека го делат ставот оти владата е деконцентрирана и не ги решава проблемите за кои беше избрана да ги реши.
„Штом почнаа да се занимаваат со себе, наместо со нас, граѓаните, јасно е како ситуацијата ќе заврши.
Сега им е поважно [на коалициските водачи] кој ќе го замени Чачиќ или дали коалицијата ќе се распадне, наместо тоа дека треба да имаме пари за да ги плаќаме даноците кои се зголемуваат секој ден.
Овој вид однесување ќе биде казнето на следните избори“, рече за SETimesГордана Вукмирица (37), жителка на Загреб.
