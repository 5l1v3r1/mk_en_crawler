09/09/2004
(ЕурАктив, Танјуг, Будапест сан - 09/09/04;
Ројтерс, АФП - 08/09/04;
Влада на Србија - 07/09/04;
Радио Б92 -- 31/08/04 - 08/09/04)
Изразувајќи загриженост во врска со етничкото насилство врз унгарското малцинство во српската провинција Војводина, Унгарија ја повика ЕУ да изврши притисок врз Белград.
Унгарскиот министер за надворешни работи Ласло Ковач во средата (8-ми септември) изјави дека ќе го покрене ова прашање на состанокот на министерите за надворешни работи на ЕУ в понеделник, со надеж дека изјавата со која се изразува загриженост ќе биде усвоена.
По одржан владин состанок, тој рече дека Будимпешта веќе испратил нацрт-резолуција до другите 24 земји-членки на ЕУ.
„Во овој документ се вели дека ЕУ со загриженост ги следи нападите врз несрпските заедници кои ја загрозуваат демократијата, но и стабилноста и безбедноста на регионот“, рече Ковач.
Унгарија загуби две-третини од својата територија по Првата светска војна и околу 300.000, од вкупно 2,5 милиони етнички Унгарци кои живеат надвор од земјата, се во Војводина.
Сочинувајќи 15 отсто од населението во провинцијата, тие се најголемата група помеѓу 26-те етнички малцински групи во Војводина, која на север се граничи со Унгарија.
И покрај тоа што оваа област не беше зафатена од крвопролевањето за време на балканските конфликти во 1990-тите, војводинските Унгарци во последниве месеци се жалат на сé поголемото насилство врз нив.
Српскиот премиер Воислав Коштуница во средата беше во мисија на утврдување на фактите во регионот.
Во изјавата за новинарите во градот Темерин тој призна дека има инциденти, но ги опиша истите како „изолирани случаи“ во кои се вклучени не само Срби туку и Унгарци.
Настаните не треба ниту да се прикриваат ниту да се преувеличуваат, рече Коштуница, предупредувајќи дека „во случај да се преувеличат, постои опасност од разгорување на меѓуетничко насилство“.
Според претседателот на Советот на војводинските Унгарци, сепак, ситуацијата не е преувеличена.
„Всушност, сметам дека таа се минимизира, поради тоа што ние секогаш зборуваме за најекстремните случаи во кои се работи за физички напади, додека за случаите на психолошко и вербално малтретирање никогаш не се разговара“, изјави Џозеф Каса за дневниот весник <I>Дневник</I>.
Тој, исто така, ја критикуваше и локалната полиција и судовите за нивните несоодветни реакции.
Во интервјуто оваа недела, Коштуница рече дека полицијата испитува поголем дел од случаите, а судовите преземаат соодветни дејства.
Не гледајќи потреба од „институционализирање на прашањето“, Коштуница рече дека Србија ќе побара решение преку дијалог со Будимпешта.
Прашањето се очекува да се најде на агендата за време на посетата на унгарскиот претседател Ференц Мадл на Белград следната недела.
