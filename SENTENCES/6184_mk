28/11/2011
Пол Чикои за Southeast European Times во Букурешт -- 28.11.11
Претседателот Трајан Басеску неодамна изрази оптимизам во врска со идните економски перформанси на Романија.
„Исклучена е можноста Романија да пропадне економски сé додека ние сме дел од програмата на тројката (ММФ, Европската комисија и Светската банка). 
Ги имаме заврзано сите сигурносни појаси. 
Можеме да си дозволиме оптимизам“, рече тој по средбата со делегација на тројката во Романија овој месец.
Како резултат на земјоделството, економскиот раст во третиот квартал достигна до 4,4 отсто, но аналитичарите предвидуваат дека претстои пад.
Во споредба со вториот квартал, Романија имаше најголем економски раст меѓу 27-те земји членки на ЕУ. 
Се очекува севкупниот раст за цела година да достигне 1,5 отсто, додека пак за 2012-та година најновата прогноза на Светска банка покажува раст од 1,8 отсто на 2,1 отсто.
Аналитичарите, сепак, предупредуват за економскиот раст на крајот на третиот квартал од 2011-та година.
„Тоа не е одржлив раст, туку заснован на претпоставки, како и на добрите резултати во земјоделството. 
Но, јас ја исклучувам можноста за слично темпо на раст во наредниот период“, изјави за SETimes Дан Попа, кој води еден популарен економски блог.
„Сега ни преостанува да се надеваме дека економското забавување во останатиот дел на Европа најмалку ќе влијае врз нашиот раст. 
Отскочниот ризик сé уште постои и се чувствува како резултат на зголемените загуби направени од страна на локалниот банкарски систем, по ситуацијата во Грција и Италија“, додаде тој.
Уште еден ризик произлегува од можниот политички популизам на изборите следната година, изјави Попа. 
„Овој ризик е истакнат во речиси сите внатрешни банкарски извештаи, ММФ и говорите на официјални претставници. 
За жал, политичката бучава го прекрива економското лелекање“, предупреди Попа.
Меѓутоа, далеку од тоа дека позитивниот економски тренд ќе влијае врз животниот стандард на Романците кој доживеа голем пад за време на неодамна завршената рецесија.
„Добра вест во однос на растот во третиот квартал е повеќе една статистичка референца отколку една почетна точка во повторното отпочнување на локалната економија со видливи ефекти на теренот“, изјави за SETimes Виктор Лупу, заменик-главен уредник на весникот Најн оклок.
„Ова е причината зошто би изразил сомнеж во однос на какви било очекувања за пораст на животниот стандард во блиска иднина. 
Не претстои ниту пораст, ниту добри вести. 
Со цел да се „почувствуваат“ економските придобивки, ние треба да очекуваме економски раст од најмалку 3 до 4 отсто од БДП“, додаде Лупу.
Вработените во јавниот сектор се оние кои најмногу посакуваат подобри економски промени откако нивните плати беа намалени за 25 отсто, како дел од мерките за штедење во 2010-та година.
„Ние можеме да зборуваме за зголемување на животниот стандард само откако тие 25 отсто ќе ни бидат повторно вратени во нашите плати. 
Ова е точката од каде што ние тргнуваме. 
До тогаш, сите овие добри вести, остануваат само бројки на хартија за нас“, изјави за SETimes Василе Думитраску, сметководител во државна агенција.
Романските официјални претставници одбиваат да кажат дали платите и пензиите ќе се зголемат следната година. 
Претставници на Тројката, кои предупредуваат кога станува збор за јавната потрошувачка, велат дека таквата мерка е возможна почнувајќи од средината на следната година, во зависност од внатрешната економска ситуација на земјата и надворешни фактори.
