13/06/2013
Бедрана Калетовиќ за Southeast European Times во Сараево -- 13.06.13
Поради недоволниот напредок во спроведувањето на пресудата Сејдиќ-Финчи, Парламентот на ЕУ упати предупредување до Босна и Херцеговина (БиХ).
Земјата ризикува да ја изгуби својата Спогодба за стабилизација и асоцијација и членството во Европскиот совет, вели парламентот. 
Овој потег ќе ја врати земјата уште поназад во нејзиниот напредок кон членството во ЕУ, каде што заостанува зад другите земји од регионот.
„Босна и Херцеговина, за жал, сѐ уште заостанува зад другите земји во регионот. 
За да го промениме тоа, мораме да видиме посилна посветеност и подготвеност на политичките елити да ги здружат силите со јасна визија за целокупниот правец на земјата“, рече Дорис Пак, германска пратеничка и специјална известувачка за БиХ.
„Ова е силна политичка порака до политичарите во БиХ“, рече за SETimes Јелко Кацин, известувач во Европскиот парламент за Западен Балкан.
Во прашање е одбивањето на БиХ да ја спроведе пресудата на Европскиот суд за човекови права 2010 во случаите Финчи и Сејдиќ против БиХ, која им дава повеќе права на етничките малцинства во земјата.
Пак препорача суспензија на средствата на ЕУ за БиХ во висина од 108 милиони евра оваа година, но Европскиот парламент го одби тоа.
„Суспензијата ќе послужи како јасно предупредување до политичарите. 
Тие создадоа сериозен проблем, бидејќи не направија ништо“, рече Пак.
„Губењето на средствата [ од EУ] би значело намалување на приливот на капитал во земјата. 
Овие ресурси претежно ги користат невладините организации, кои се застапуваат за правни корекции; подобрување на квалитетот на животот, се застапуваат за соживот, деминирање, унапредување на образованието, здравствениот и социјалниот систем“, рече Инга Оруќ, од невладината организација Хоризонс, со седиште во Зеница.
Но, властите велат дека санкциите нема да помогнат.
„Предлогот да се казни БиХ покажува недоволно разбирање за суштината на проблемот во земјата. 
Казнувањето на БиХ и нејзините граѓани нема да резултира со никакви радикални мерки за земјата“, рече министерот за надворешни работи на БиХ, Златко Лагумџија.
Граѓаните сметаат дека предлогот на Пак за суспензија на средствата на ЕУ би бил крајно предупредување за политичарите.
„Што друго треба да се случи во нашата земја за нашите водачи да ја сфатат безнадежноста во која живееме? 
Граѓаните се дават во сиромаштија, додека тие го минуваат времето во своите неважни политички игри, а конкретните ефекти од нивниот политички ангажман никаде не можат да се видат“, рече за SETimes Рајко Кривокапиќ, од Олово во близина на Сараево.
Како може ЕУ да ја наметне својата порака до политичарите во БиХ? 
Кажете ни што мислите долу.
