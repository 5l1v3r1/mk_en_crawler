26/04/2010
Mајкрософт Босна и Херцеговинa oрганизираше четврт Иновациски форум на експерти по ИТ и менаџери во Сараево во средата (21-ви април), посветен на образованието и вработувањето. 
Настанот стана традиционален состанок на претставници на владините институции, невладините организации, бизнис заедницата и експертите, на кој се разговара за значењето на ИТ технологиите во образованието и вработувањето.
***
Соединетите Држави и Србијa потпишаа договор за научна и технолошка соработка во Вашингтон во петокот (23-ти април). 
Документот беше потпишан од американскиот потсекретар за демократија и глобални прашања, Марио Отеро, и српскиот вицепремиер и министер за научен и технолошки развој Божидар Ѓелиќ.
***
Романскиот мобилен оператор Космоте Романија, во сопственост на грчката група Космоте, отпочна 3Г комуникациски сервис со интернет брзина од 21,6 МБ/с. 
3Г мрежата покрива скоро 58 отсто од романското население. 
Сервисот е на располагање и во странство преку 37 оператори во 30 земји.
***
Maкедонскиот министер за информатичко општество, Иви Ивановски, и министерот за образование, Никола Тодоров, во понеделникот (21-ви април) во Скопје промовираа веб-портал за е-учебници. 
Порталот содржи 60 учебници со опција за проширување на неговата содржина во иднина, рече Ивановски. 
Дигиталната библиотека пред сé е наменета за учениците во основните и средните училишта, но може да биде корисна и за нивните професори и родители.
***
Aлбанскиот мобилен оператор АМЦ воведе технологија од новата генерација на локалниот пазар на 16-ти април. 
Зелениот сервер, произведен од Нокиа Сименс нетворкс, е направен од рециклиран материјал, кој зачувува 90 отсто од материјалите кои обично се користат за производство на сервери. 
Истиот е наменет за заштеда на 80 отсто од струјата и испушта 20 отсто помалку јаглероден диоксид.
(Разни извори -- 19/04/10-26/04/10)
