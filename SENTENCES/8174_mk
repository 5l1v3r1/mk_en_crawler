27/08/2011
Мухамет Брајшори за Southeast European Times во Приштина -- 27.08.11
Неодамна формираниот косовски Институт за воени злосторства ќе собира податоци за злосторствата против човештвото и актите на геноцид извршени во Косово од 1998-та година до јуни 1999-та година. 
Во вториот дел на ова интервју со дописникот на SETimes Мухамет Брајшори, неодамна назначениот директор на институтот Зејнулах Груда зборува за неговите разочарувања од Трибуналот за воени злосторства на ОН.
SETimes: Многумина во Косово сметаат дека МКСЈ не ја задоволи правдата што се однесува до злосторствата во Косово. 
Каков е вашиот став за тоа?
Груда: Многу сум благодарен за ова прашање кое е важно. 
Да се ​​казнат оние кои извршиле воени злосторства е примарен услов. 
Тоа е сатисфакција за жртвите, тоа е барање на правдата и услов за подобар живот на идните генерации. 
Исто така е предупредување за другите да не ги повторат злосторствата.
За жал, она што се случува во МКСЈ и Србија е тоа дека судовите третираа симболичен број случаи. 
Ова не е важно. 
Тие се осврнаа на оние кои ги нарачале и некои кои извршиле злосторства на теренот, но не и на другите.
Во теоријата и во практиката ова е погрешно, бидејќи еден од главните експерти за меѓународно право, Хуго Гротиус -- во својата книга за законот за војна и мир -- вели дека не само оние кои извршиле, туку исто така и оние кои испланирале, помогнале, поддржале злосторства, скриле злосторства или не се обиделе да ги спречат нив, се одговорни.
Според ова ... 
Мислам дека тука меѓународната заедница потфрли. 
Тие требаше да започнат де-нацификација на Србија, отстранување на сите оние кои се поврзани со помагање, планирање и нарачување злосторства. 
Во тој случај, правдата би била задоволена. 
Ова е исто со нирнбершката практика.
Обвинението и одлуката за казна [во Нирнберг] не запираа само со оние обвинети и изведени пред суд, туку ги обвини и ги нарече криминалци НСДП, СС и Гестапо. 
Беше речено дека сите поврзани со нив треба да бидат изведени пред суд.
Ако нирнбершката практика беше следена, сите формации за време на војната требаше да се прогласат за криминални формации. 
Лидерите на политичките партии, особено радикалите и екстремистите -- Црвените беретки, Белите орлови, Тигрите на Аркан -- беа криминални формации финансирани од државата и обучени од страна на полицијата и армијата. 
Во Косово, има повеќе Албанци обвинети за воени злосторства од Срби.
SETimes: Што може народот на Косово да очекува од вашиот мандат во Институтот?
Груда: Ова е релативно долгорочна работа. 
Од Втората светска војна, Евреите работат на холокаустот и тоа ќе потрае со децении, затоа што многу пати воените злосторства се тешки и предизвикувачки задачи.
Во БиХ имаше институт основан за време на војната кој направи неверојатна работа и објави многу книги. 
Ние, исто така, имаме книги за воените злосторства, но книгите напишани од страна на институтите се веродостојни и луѓето кои работат таму ќе имаат подобри квалификации.
Работата на Институтот ќе биде да собира докази и податоци, да формира банка на податоци, нудејќи му можност на секого да ги погледне и користи; да ги систематизира податоците, да ги обработи и да ги објави ако финансиските ресурси се достапни. 
И можеби еден ден тоа ќе биде корисно за да се презентираат докази против Србија во Меѓународниот суд на правдата.
Ние сега имаме илјадници слики од најстрашните злосторства обезбедени од КМДЛНЈ [првиот невладина организација за човекови права основана во 1990-тите]. 
Ова е долгорочна работа, кој ќе ја завршиме на најдобар можен начин.
Среќа што имаме институционална поддршка од министерот за правда и владата, што ја олеснува работата и гарантира квалитет. 
Институтот ќе обезбеди квалитетна документација ... 
за сите оние кои сакаат да ја знаат историјата и вистината.
