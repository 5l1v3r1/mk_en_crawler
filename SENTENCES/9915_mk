10/06/2013
Клаудија Лутовска за Southeast European Time во Скопје -- 10.06.13
Со цел зајакнување на демократијата и процесите на интеграција во ЕУ на целиот Западен Балкан, белградската невладина организација Астра, во соработка со своите регионални партнери, го спроведува проектот Balkan ACT Now.
Мрежите на граѓанското општество во областите на човековите права и владеењето на правото од Србија, Македонија, Босна и Херцеговина (БиХ) и Хрватска се здружија како дел од проектот, кој е финансиран од Инструментот за предпристапна помош и Инструментот за граѓанското општество.
Партнерите одржаа конференција на 23-ти и 24-ти мај, со што и официјално започнаа активностите во регионот.
„Само што ја завршивме првичната фаза од проектот и ја финализиравме стратегијата и планот за спроведување за следните 18 месеци.
Спроведувањето на стратегијата почнува [овој месец]“, рече за SETimes Марија Анѓелковиќ, директорка на невладината организација Астра.
Меморандум за разбирање беше потпишан меѓу невладината организација Астра и српскиот јавен обвинител.
Македонските и босанските невладини организации се дел од мониторинг тимот што ги спроведува стратегиите во борбата против шверцот со луѓе.
„Бидејќи шверцот со луѓе претставува организиран криминал што ги погодува сите земји, одговорот мора да биде организиран исто така и да биде заснован на меѓународна соработка.
Ова ја одразува важноста на заедничките напори на Србија, Македонија, Хрватска, БиХ, Холандија и Франција во рамките на проектот Balkan ACT Now“, рече Анѓелковиќ.
„Анализата на ситуацијата во земјите-учеснички покажува дека законите се добри, но не се спроведуваат или не се применуваат.
Потребно е поголемо внимание во заштитата на жртвите и хармонизација со стандардите на ЕУ“, рече за SETimes Марјан Вијерс, консултант за човекови права и активист против шверцот во холандскиот Хелсиншки комитет.
Секоја организација на граѓанското општество во проектот има претходно искуство со шверцот со луѓе во својата држава.
Овие организации обезбедуваат директна помош за жртвите, обезбедуваат образование, заштита, јавна свест, истражување и известување.
„Невладините организации можат да помогнат во голема мера со следење на соодветното спроведување на законите, особено оние кои се однесуваат на третманот и правата на жртвите.
Тие, исто така, го следат влијанието на законите на заштитата на жртвите и другите погодени групи, како што се мигрантите и сексуалните работници.
Тие можат да обезбедат повратни информации за владините институции и препораки за спроведувањето, засновани на секојдневните искуства од теренот.
Државите можат да имаат полза од искуството и знаењето стекнато од страна на невладините организации“, рече Вијерс.
Проектот ќе се спроведува и хармонизира според законската политика против шверцот за Западен Балкан, во согласност со стандардите и вредностите на ЕУ.
„Како и со другите невладини организации во проектот, Balkan ACT Now има тесна соработка со властите во БиХ во однос на потиснувањето на овие проблеми.
Оваа соработка постојано се подобрува со размена на информации“, рече за SETimes Елма Захировиќ, проект-координатор во БиХ.
„Најважно е што овој проект нема да заврши во 2014 година, туку ќе продолжи да служи како рамка за понатамошната работа со цел да се стави крај на шверцот со луѓе во нашето општество“, рече Анѓелковиќ.
Дали мислите дека шверцот со луѓе претставува важен проблем во регионот?
Зошто?
Ве молиме споделете ги вашите размислувања долу.
