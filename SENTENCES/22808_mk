07/11/2008
ПРИШТИНА, Косово -- Премиерот Хашим Тачи во четвртокот (6-ти ноември) го опиша како коректен новиот извештај на Европската комисија (ЕК) за напредокот на Косово.
Истиот ги критикува институциите за нивната неспособност за борба против организираниот криминал и корупцијата.
Тачи рече дека тој лично ја изразил оваа загриженост претходно оваа година и го обвини судскиот систем.
Владата вели дека ќе започне со подготвување серија стратегии:
една за борбата против организираниот криминал, друга за борбата против тероризмот и третата за борба против шверцот со дрога, заедно со неопходните акциони планови.
Опозициската партија Алијанса за иднината на Косово (ААК), исто така, го искажа својот став во четвртокот, велејќи дека извештајот на ЕК дава јасна слика за актуелната ситуација во Косово.
ААК ги повика државните институции да ги сфатат сериозно заклучоците.
Во другите вести од четвртокот, американската Стопанска комора во Косово објави истражен извештај за корупцијата и бизнисот таму.
Според документот, околу 6 отсто од бизнисмените признаваат дека поткупиле вработени во институциите и официјални претставници за да го водат својот бизнис.
Како најпроблематични институции се споменуваат енергетското претпријатие КЕК, различни владини агенции -- вклучително и царинската и даночната администрација -- и судовите.
(Коха Диторе, Косова сот, Експрес, Зери, Лајм, Телеграфи - 07/11/08;
Кохавижн, РТК - 06/11/08)
