14/11/2011
Светла Димитрова за Southeast European Times -- 14.11.11
Изгледите за сопирање на кризата во Еврозоната во скоро време се чинеа најслаби во четвртокот (10-ти ноември) откако положбата на Италија на меѓународните финансиски пазари сериозно се влоши претходниот ден.
Иако грчките политичари, конечно успеаја да се договорат за новиот премиер по четири дена разговори, контроверзните изјави на официјални претставници на ЕУ оваа недела само ја разгореа веќе растечката загриженост за иднината на 17-члената Еврозона и самиот проект ЕУ.
Во изминатите две години, еврозоната мораше финансиски да ги спасува Грција, Ирска и Португалија, поради нивните прекумерни долгови, но не успеа да спречи кризата да се прошири на другите членки.
Многу од нив ја обвинуваат Еврозоната дека не била доволно агилна поради немањето на доволно политичка волја да се справи со проблемот.
Но, со Италија, третата по големина економија во оваа област, која најверојатно станува наредниот кандидат за спасување, ситуацијата се влоши драматично.
Слични стравувања повремено се јавуваат за Шпанија, следна на листата на најголемите економии во еврозоната.
Во очигледен обид да ја смири сé поголемата загриженост, претседателот на ЕУ, Херман Ван Ромпуј ја потврди посветеноста на 27-члената унија да ја врати финансиската стабилност во еврозоната.
„Ние сме одлучно решени да ја вратиме финансиската стабилност на Еврозоната, стабилноста на Еврозоната, исто така, е од витално значење за светската економија“, рече тој во Цирих во средата.
Судбината на Грција
Забелешките на Ван Ромпуј дојдоа во услови на продолжување на шпекулациите дека Грција би можела да стане првата земја во Еврозоната која ќе биде исфрлена.
Соочувајќи се со државен долг од над 350 милијарди евра, оваа балканска земја е постојано критикувана поради нејзиниот неуспех да ги исполни обврските за реформи дадени во мај 2010-та година во замена за својата прва финансиска помош од ЕУ и ММФ.
Бидејќи на Грција сега й е потребна дополнителна меѓународна помош и покрај 110 милијарди евра одобрени минатата година за да избегне неподмирување на долгот, лидерите на Еврозоната се согласија на нов пакет за спасување на земјата за време на самитот во октомври.
Неколку дена подоцна, грчкиот премиер Јоргос Папандреу ги шокираше европските партнери на неговата земја велејќи дека ќе распише референдум за договорот.
Во рок од помалку од една недела, тој ја повлече одлуката и поднесе оставка од функцијата на 6-ти ноември.
Во меѓувреме, иако не постојат законски одредби кои дозволуваат еден член на Еврозоната да се откаже или да биде протеран од неа, официјални претставници на ЕУ навестија дека Грција може да биде исфрлена.
Според Лисабонскиот договор на ЕУ, една земја може да ја напушти Еврозоната само ако одлучи да ја напушти самата ЕУ.
Неодамна, германската канцеларка Ангела Меркел повика на измени на договорот, насочени кон заострување на финансиските правила со цел да й се овозможи на една "европска институција" да интервенира кога некоја земја не ги почитува своите обврски кон пактот за стабилност.
Но, некои аналитичари на ЕУ се скептични дека тоа би можело да се случи наскоро.
„Нема политичка волја за промена на Лисабонскиот договор“, изјави Љубов Панајотова, претседател на Европскиот институт во Софија, за SETimes во средата, исто така, отфрлајќи ги растечките шпекулации за можно распаѓање на Еврозоната.
„Тоа не може да се случи, но поединечните членови да ја напуштат -- да, можеби“, рече таа.
Неколку избрани
Меркел и францускиот претседател Николас Саркози, кои ги предводат напорите да се справат со кризата која се провлекува и продлабочува во Еврозоната, сега се централните личности во неодамна формираната ад хок група, наречена „групата Франкфурт“.
Во ова тело, исто така познато како ГдФ, се вклучени и ван Ромпуј, извршниот директор на ММФ Кристин Лагард, претседателот на Европската комисија Жозе Мануел Баросо, еврокомесарот за економски и монетарни прашања, Оли Рен, и шефот на Еврогрупата Жан-Клод Јункер.
Неформална во однос на својот статус, групата веќе ја презеде улогата на орган за справување со кризата во Еврозоната, изјави за SETimes Јозеф Јанинг, директор на Европскиот политички центар (ЕПЦ) со седиште во Брисел.
„Групата беше создадена од динамиката на криза, кога лидерите на Германија и Франција ја искористија приликата за време на прошталниот настан за претседателот на Европската централна банка (ЕЦБ) [Жан-Клод] Трише да се состанат за да ја координираат својата реакција на тековната грчка криза“, објасни тој.
„Меркел и Саркози имаа различни ставови околу стратегијата, сакаа да ги премостат нив на начин кој би можел да добие поддршка од Еврогрупата.
Исто така, тие сакаа да бидат вклучени и основните институционални играчи“, додаде тој.
Додека создавањето на групата наиде на критики од некои, кои брзо ја нарекоа новото „политбиро“ на ЕУ, Панајотова ја сфаќа како позитивен развој.
„Со оглед на [институционалниот] вакуум, добро е да се има лидери кои се способни за преземање на потребните јасни политички одлуки и се подготвени да се соочат со сериозните последици за нивните кариери како политичари,“ изјави бугарската аналитичарка.
Јанинг, исто така, не се согласува дека има било какви причини за загриженост дека групата Франкфурт би можела да излезе како највисоко тело за донесување одлуки во ЕУ како целина.
„Оваа загриженост е претерана.
Сите 17 членки на Еврозоната се вклучени преку нивните министри за финансии“, рече тој.
„Еврогрупата, како таква, јасно се појавува како внатрешниот круг на ЕУ-27, што всушност беше одлучено од сите 27земји при донесувањето на договорот од Мастрихт“, додаде тој.
Тој, исто така, истакна дека и покрај тоа што начелото на Европската монетарна унија се однесува на сите земји на ЕУ, тоа, исто така, им овозможува на земјите-членки кои ги исполнуваат условите за влез во еврозоната, но не сакаат да се приклучат да одберат да се откажат, каков што е случајот со Велика Британија и Данска.
Значи, тие „не можат да се жалат дека се изоставени“ од групата Франкфурт, рече Јанинг.
Двобрзинска Европа?
Во меѓувреме, во вторникот Саркози повика на двобрзинска Европа, идеја за која Панајотова вели дека е вкоренета во Лисабонскиот договор.
„На крајот, јасно, ќе има две европски брзини:
една брзина кон поголема интеграција во еврозоната и брзина која е поконфедерална во ЕУ“, Еуобзервер ја цитираше изјавата францускиот претседател при една дискусија во Универзитетот во Стразбур.
Тој, исто така, ја смета „целосната интеграција" на сите земји на ЕУ како „невозможна“, особено по понатамошното проширување на Унијата на Балканот.
„Не може да се направи единствена валута без економска конвергенција и економска интеграција.
Тоа е невозможно“, рече Саркози.
„Човек не може да се изјасни за федерализам, а во исто време за проширување на Европа.
Тоа е невозможно ...
Ние очигледно ќе треба да ги отвориме вратите за Балканот.
Ќе бидеме 32, 33 или 34 земји.
Претпоставувам дека никој не мисли дека федерализмот -- целосна интеграција -- е можен со 33, 34, 35 земји“
Неговите коментари дојдоа во време на шпекулациите дека тој и Меркел разгледуваат начини за реорганизација на еврозоната во потенцијално помала, и финансиски, поинтегрирана зона, кои германските и француските официјални лица ги негираат.
Зборовите на Саркози, исто така, се разидуваат со изјавата на еврокомесарот Жозе Мануел Баросо дадена за време на говорот во Берлин во средата, во кој тој тој повторно истакна дека Унијата е основана на принципите на правдата, еднаквоста и владеењето на правото.
„Да бидам појасен -- една поделена унија нема да функционира“, истакна тој.
„Ова важи за една унија со различни делови ангажирани во контрадикторни цели;
унија со интегрирано јадро, но слободна периферија;
унија доминирата од една нездрава рамнотежа на моќ или било каков вид на директориум“
Баросо, исто така, сугерираше дека сите земји на ЕУ треба да го усвојат еврото како своја национална валута.
„Значи, предизвикот е како дополнително да се продлабочи интеграцијата на Еврозоната без создавање поделби со оние кои се уште не се во неа“, рече Баросо.
Сепак, се чини дека последните случувања повеќе го продлабочија јазот меѓу членките на Еврозоната и другите десет земји на ЕУ кои се уште не се дел од неа.
Извештаите на медиумите го наведуваат фактот дека министрите за финансии од двете групи одржаа оделни вечери на различни места во Брисел во понеделникот.
„За жал, она што го гледаме во последниве неколку месеци е тоа дека солидарноста, една од темелните вредности на Унијата, сé повеќе се уништува и сé повеќе и повеќе недостасува“, изјави Панајотова.
„Работите не се движат во вистинската насока“
