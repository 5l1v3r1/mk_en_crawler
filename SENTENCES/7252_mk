09/05/2012
Сафет Кабашај за Southeast European Times во Приштина -- 09.05.12
По континуираниот протест на новинарите и медиумските набљудувачки групи, косовската претседателка Атифете Јахјага во вторникот (8-ми мај) го отфрли предлог-законот кој би ја криминализирал клеветата и би дозволил затворање на новинари ако не ги откријат своите извори.
Во својата изјава Јахјага рече дека предлозите се спротивни на косовскиот устав. 
Таа го испрати предложениот кривичен законик назад во парламентот на разгледување и измени.
Новинарите ја поздравија одлуката.
„Косовскиот парламент отсекогаш имал на ум една работа: правните прописи треба да ја поддржуваат работата на новинарите“, рече за SETimes Оливер Вуковиќ, генерален секретар на виенската Медиумска организација на Југоисточна Европа.
„Новинарите се моќна сила за демократскиот развој на Косово, и политичарите во парламентот треба да го сфатат тоа. 
Овој предлог-закон беше мала грешка на парламентарците, а грешките се дел од работата, и јас верувам дека парламентот на Косово сега ќе работи на подобар документ.“
Арбен Ахмети, претседател на Друштвото на професионални новинари на Косово (АПЈК), ги пофали новинарите и меѓународните организации за отпорот на предложениот закон. 
„АПЈК оценува дека со една ваква одлука, слободата на медиумите во Косово е спасена, а истата беше сериозно загрозена од содржината на актуелниот законик“, рече тој за SETimes.
Прекршоците според предложениот законик беа казниви со затворска казна од најмалку три години. 
Таа одредба, и условот новинарите да ги откриваат своите извори, беше силно критикуван од локалните новинари, граѓанските агенции, Здружението на професионални новинари на Косово, како и СЕЕМО и меѓународната медиумска набљудувачка група Новинари без граници.
Владата ги предложи законите и покрај предупредувањата на новинарите и медиумските набљудувачки групи дека тоа значително ќе ја поткопа и онака несигурната слобода на медиумите во Косово.
Косовските новинари ги бојкотираа вестите на државните институции на 3-ти мај, Светскиот ден на слободата на медиумите. 
Дневните весници објавија „Престанете со игрите“ на своите насловни страници, во вид на сообраќаен знак, и не ги покрија активностите на институциите, ниту емитуваа програма за истите.
„Ако овој закон беше на сила пред два месеци, јас ќе морав да го обелоденам изворот на мојата приказна, нешто што би било против принципите на слободното новинарство“, рече за SETimes хонорарниот новинар Кастриот Јахај.
Еден функционер го тужеше за клевета, откако ги откри коруптивните практики на функционерот, но судот во Приштина пресуди дека Јахај не е виновен.
Во обид да го спречат влегувањето во сила на ревидираниот закон, претставниците на медиумите се состанаа со Јахјага и побараа од нејзе да не го потпише и да го враќа во парламентот.
Министерот за правда, Хајредин Куќи, испрати писмо на поддршка до медиумите, повикувајќи ја Јахјага да го врати законот во парламентот и ветија дека ќе лобираат таму за отфрлање на двата контроверзни члена. 
Куќи вети дека ќе поднесе оставка ако законот влезе во сила, иако неговото министерство го спонзорираше предлогот во парламентот.
Ахмети вели дека тој не бил убеден оти Куќи може да го донесе предлог-законот без членовите насочени против новинарите.
„Самата новинарска заедница ќе продолжи да се бори против обидите за ограничување на слободата на медиумите“, рече тој.
