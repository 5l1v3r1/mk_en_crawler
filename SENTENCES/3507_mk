15/03/2007
Од Игор Јовановиќ за Southeast European Times во Белград – 15/03/07
На 5-ти март романското претпријатие „Купром“ стана новиот сопственик на најголемите рудници на бакар во Србија, со купувањето на комплексот РТБ Бор по цена од 303 милиони евра -- најголем договор за приватизација во 2007 година.
„Купром“ ќе инвестира дополнителни 137 милиони евра во претпријатието, додека српската влада планира да вложи 60 милиони евра за поправка на штетите во објектите, како и други 60 милиони евра за нова еколошка опрема.
Ако за решавањето на проблемот со загадувањето биде потребно повеќе од таа сума, романското претпријатие е договорно обврзано да ги апсорбира трошоците.
„Купувањето на рудниците за бакар Бор е една од најголемите трансакции на Балканот, и со нашите романски капацитети ние ќе создадеме важен учесник во европската бакарна индустрија“, рече директорот на управниот одбор на „Купром“, Хорија Симу.
„На српската влада й беше дадена највисока можна цена и таа направи добар потег со продажбата на Бор во време кога цената на бакарот е меѓу највисоките досега.“
Српскиот министер за економија, Предраг Бубало, рече дека експертите на Светската банка предложиле затворање на рудниците за бакар, но владата наместо тоа одлучила да им даде шанса ставајќи ги на пазарот.
Сепак, продажбата предизвика контроверзност.
Зоран Дракулиќ, сопственикот на второрангираниот понудувач „Ист поинт холдингс“ вели дека неговото претпријатие размислува да поднесе тужба.
Тој тврди дека српската влада можно е да олеснила дел од условите на тендерот во нефер корист на „Купром“.
Градоначалникот на Бор, Бранислав Ранкиќ, член на ултранационалистичката Српска радикална партија ја обвини владата за продажба на рудниците по нереално ниски цени.
Менаџментот на претпријатието, исто така, се спротивстави на понудата на романската фирма.
По општите избори во јануари, српската влада објави дека ќе ја запре приватизацијата до формирањето на новата влада.
Продажбата на Бор, сепак, беше заокружена, бидејќи процедурата започна пред изборите.
Владата се надева дека приватизацијата на рудниците ќе предизвика економско заживување на Бор, еден од најсиромашните српски градови.
„Купром“ вети дека нема да отпушти никој од сегашните 4.500 работници во текот на следните три години.
Отпуштените по тој период ќе добијат надоместок од 400 евра за секоја година помината во претпријатието.
