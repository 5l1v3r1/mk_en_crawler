11/10/2010
Од ХК Цанис за Southeast European Times во Атина -- 11/10/10
Последниот штрајк во Грција се случи во четвртокот (7-ми октомври), кога Синдикатот на државните службеници (АДЕДИ) ги повика членовите да не одат на работа и да протестираат против владините итни мерки на штедење:
кратење на платите, бонусите и идните пензии.
Штрајкот од четвртокот ги вклучи синдикатите кои ги претставуваат наставниците во јавните училишта, контролорите на воздушниот сообраќај, државниот болнички персонал и вработените во локалната власт на ентитетите.
Околу 1.500 демонстранти се собраа пред парламентот во дождливото утро.
Сепак, резултатите беа видливо слаби.
„Претставниците на синдикатите тврдат дека тројца од десет наставници учествувале во штрајкот, но тоа е претерано;
најверојатно биле двајца од десет, или дури и еден од десет“, рече професор во средно училиште во стар дел од Атина, барајќи анонимност.
„Ќе биде интересно да се види дали реакциите ќе се случат по усвојувањето на државниот буџет за [2011 година] подоцна овој месец ...
Акцијата од четвртокот беше само „револуционерна гимнастика“, рече професорот по природни науки, мислејќи на поднесувањето и очекуваната ратификација на внимателно следениот предлог-буџет.
Во текот на целата година, синдикатот на државните службеници прогласи околу десеттина акции, претежно 24-часовни штрајкови, еден дводневен штрајк во понеделникот, како и различни прекини на работата.
Но, штрајкот од четвртокот не ја вклучи најголемата синдикална група од приватниот сектор, ГСЕЕ, што значи дека сите важни масовни транзитни провајдери, вклучително и задолжениот Хеленик рејл (ОСЕ), работеа нормално.
Неодржувањето штрајк на масовниот транзит во Атина и Солун значеше дека прекинот на услугите во земјата беше минимизиран.
Запрашан зошто синдикатите од секторот на образованието не се решаваат да прогласат штрајк во врска со неодамнешните кратења на платите, кога штрајкови со отворен крај -- честопати придружувани со динамични протестни маршови -- се случија во 2007 и 2008 година, со цел да се побара минимална плата од 1.400 евра за нововработените наставници, инструкторот по биологија и претставник на синдикатот на средношколските професори од областа на Атина (ЕЛ.МЕ) Јанис Фасарис го наведе, како што го нарече, ставот „чекај да видиме и стравот“ на луѓето.
„Луѓето чекаат;
тие не ги прифатиле (мерките на штедење), тие се вкочанети.
Покрај тоа, расположението на луѓето наспрема мобилизираноста е слабо“, рече тој.
Фасарис истакна дека не очекува ништо од актуелната социјалистичка влада освен нови кратења на платите, главно преку спроведување на сеопфатна градирација на плати за сите вработени во јавниот сектор, за која синдикатите стравуваат дека ќе гравитира кон подолниот крај на скалата.
Иако синдикатите што ги претставуваат вработените во проблематичниот ОСЕ не учествуваа во акцијата од четвртокот, железничкиот оператор неколкупати беше погоден од штрајкови против одлуката на владата за значително рационализирање на претпријатието-загубар.
Претседателот на вработените во железничкиот сообраќај во заминување, Никос Киуцукис, во средата го повтори своето обвинување дека грчката влада сака да го претвори ОСЕ во „забавен парк ...
отворен само за викендите.
Истата сака да го претвори железничкото претпријатие во минијатура од 800 километри, од сегашните 2.600 километри“.
Согласувајќи се околу потребата за драстично реформирање на задолжениот железнички оператор, Куцакис рече дека планот за двојно намалување на скоро 6.700 вработени во ОСЕ, не гарантира основна плата и пензиски права за вработените во ОСЕ кои се определени да се префрлат на други позиции во јавниот сектор.
ОСЕ акумулираше долгови од повеќе од 10 милијарди евра, иако претставниците на синдикатот енергично негираа дека долгот произлегува од банкарската позајмица наметната врз организацијата од последователните влади за секакви работи на националната железничка мрежа, наместо од директни државни фондови.
