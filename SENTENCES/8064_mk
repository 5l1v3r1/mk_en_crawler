01/04/2013
Менексе Токјај за Southeast European Times во Истанбул -- 01.04.13
Стабилниот економски раст и зголемувањето на националниот доход автоматски не значат силен развој на општествените показатели.
Тоа е еден заклучок кој набљудувачите го извлекоа од овогодинешниот Индекс за човеков развој објавен од страна на Програмата за развој на Обединетите Нации. 
Индексот мери многу аспекти на развој -- меѓу кои еманципацијата на жените, стапките на писменост, како и еколошките услови -- со цел да се обезбеди покомплетен поглед на човечкиот напредок од оној што го нудат стандардните економски индикатори.
Индексот оценува голем број на критериуми и им дава оценка на земјите изразена како вредност помеѓу 0 и 1. 
Индексот на Турција за 2012-та година изнесува 0,722, со што земјата се најде на 90-тото место од вкупно 187 земји и територии.
Извештајот ја нарече Турција една од „помалку познатите успешни приказни“ која „им дава облик на идеите за тоа како да постигне човеков развој“. 
Турција забележува силен економски раст и зголемување на доходите во последниве години.
Сепак, Турција се соочува со предизвик да ја претвори својата силна економија во општествен развој. 
Земјата има ниска стапка на учество на жените на пазарот на труд од 28,1 отсто, додека пак просечната стапка на години на школување изнесува само 6,5 години.
„Показателите за здравството и образованието не се подобрени колку доходите во Турција, особено затоа што инвестициите и подобрувањата кои се направени во овие области може да вродат со плод на долг рок“, Фаик Ујаник, портпарол на програмата, изјави заSETimes.
Турција се надева дека ќе ја зголеми нејзината економија за 3 отсто во 2013-та година. 
Ујаник очекува позитивни резултати во показателите за човековиот развој во Турција сè додека земјата го одржува својот економски напредок и ги користи придобивките за решавање на различни општествени потреби.
„Со цел да има одржлив човеков развој, Турција, исто така, треба да развие стратегии за регионален развој за да се надминат нееднаквостите во развојот помеѓу регионите, што е кревок аспект [на ситуацијата], исто така", вели Ујаник.
Според индексот, Хрватска се рангираше на 47-мото место, следена од Црна Гора на 52-тото, Романија на 56-тото, Бугарија на 57-мото, Србија на 64-тото и Босна и Херцеговина на 81-вото место.
Во Бугарија, очекуваното траење на животот е 73,6 години, додека граѓаните трошат околу 10,6 години на образование. 
Стапката на учеството на жените на пазарот на трудот е релативно висока и изнесува 48,6 отсто.
Романија падна за шест места подолу од претходните рангирања, и покрај тоа што вредноста на индексот во земјата се искачи на 0,786 во споредба со последното рангирање.
Мирчеа Киву, вонреден професор на Факултетот за социологија на Букурешкиот универзитет, изјави заSETimes дека има неколку фактори кои треба да се разгледаат во падот на Романија на ранг-листата.
„Покрај економските фактори, како што е намалувањето на куповната моќ во услови на мерки за штедење, има и други неекономски фактори кои лежат во корените на овој пад од шест места“, рече тој.
Набројуваќи ги причините, Киву рече: „Ниското ниво на здравствена помош кое води до [висока] стапка на смртност кај доенчињата, слабо развиените социјални услуги, намалувањето на квалитетот на живот делумно се должи на стресот предизвикан од неизвесноста на [пазарот] за работни места“.
Киву додаде дека политичките фактори се, исто така, дел од равенката.
„Тоа е, исто така, ситуација која е поврзана со политичката клима, доброто управување, имено приоритет на владата да обезбеди пристоен животен стандард за граѓаните, подобар квалитет на животот. 
За жал, ние не гледаме нешто такво“, рече тој.
Македонија се рангираше на 78-мото место, нејзината позиција е непроменета од последниот индекс. 
Меѓу балканските земји, само Босна и Херцеговина се рангираше пониско.
За некои граѓани, ова рангирање не претставува изненадување.
„Ние едноставно не можеме да се споредуваме со Европа. 
Медицинските служби таму се подобри, образованието е подобро. 
Платите се неспоредливи“, изјави Ана Арсовска, студент по економија во македонскиот главен град Скопје, заSETimes.
„Ако ме прашувате мене, ние сме повеќе во рангот на некои африкански или неразвиени земји кога станува збор за квалитетот на живот“.
Сепак, Македонија има постигнато напредок, зголемувајќи го очекуваното траење на животот на 75 години. 
„Денес македонските граѓани може да очекуваат да живеат 5,2 години подолго отколку во 1980-та година и да останат 2,5 години повеќе во училиште отколку во 1990-та година“, се наведува во извештајот.
Македонските граѓани, исто така, имаат повеќе пари за трошење денес отколку во минатото; бруто националниот производ измерен според куповната моќ се зголемил за речиси 40 отсто во споредба со 1995-та година.
Овогодинешниот извештај на ОН истакна големи подобрувања во помалку развиените земји, од кои многу забележаа силен економски раст, намалување на сиромаштијата и појава на средната класа. 
Повеќе од 40 земји во развој неочекувано реализираа поголеми придобивки од човековиот развој во последниве децении низ одржливи инвестиции во образованието, социјалните програми и здравствена заштита.
Билјана Лајмановска во Скопје и Пол Чикои во Букурешт го дадоа својот придонес во овој напис.
Дали рангирањето на вашата земја според индексот на ОН е точно? 
Кажете ни зошто во делот за коментари под написот.
