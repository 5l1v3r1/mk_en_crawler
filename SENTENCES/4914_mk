31/08/2009
Од Бојана Миловановиќ и Пол Чикои за Southeast European Times во Белград и Букурешт - 31/08/09
Мадона го возбуди Балканот оваа недела, на последниот круг од својата европска турнеја „Стики енд свит“ 2009.
Таа настапи на стадионот Васил Левски во Софија во саботата (29-ти август), на Парк Извор во Букурешт на 26-ти август и два дена претходно во паркот Ушче во Белград.
Пејачката ги започна своите концерти со „Кенди шоп“, хит од нејзиниот албум од 2008 година „Хард кенди“, по почетниот сет на британскиот диџеј Пил Оукенфолд.
Тамара, голем обожавател, дојде од Москва да ја види поп-дивата.
„Ова е петти пат да ја видам Мадона;
ја следам на турнеја секогаш кога ќе можам.
Таа е единствена и посебна“, рече Тамара.
На нејзиниот следен концерт во Букурешт, Мадона настапи пред околу 60.000 обожаватели кои врискаа.
„Здраво Романија?
Спремни ли сте?
Никогаш досега не сум била овде.
Затоа сум многу среќна што сум овде и ве сакам“, рече Мадона.
Во Букурешт, т.н. „Материјална девојка“ упати порака на толеранција, што не беше толку добро прифатена.
„Сите ние сме исти“, рече таа.
„Ги следам вестите и забележав дека Ромите и Циганите се многу дискриминирани, генерално, во Источна Европа.
Многу сум тажна бидејќи не верував дека сé уште постои дискриминација против некого.
Ние веруваме во слободата и еднаквите права ...
Да не го заборавиме тоа!“
Обожавателите го исвиркаа нејзиниот повик, епизода што доби голем публицитет во меѓународните медиуми.
Некои обожаватели од Букурешт се пожалија за лошата организација на шоуто.
Оние во последните редови рекоа дека не можеле да слушнат или видат многу, бидејќи екраните биле премногу ниско поставени и звукот бил премногу слаб, додека други се жалеа на правот во паркот.
Сепак, сé на сé, обожавателите уживаа во многу големи хитови на Мадона, како што се:
„Вог“, Мјузик“, „Реј оф лајт“, „Фроузен“, „Фор минитс“, „Холидеј“ и „Инту д грув“.
Мадона, исто така, му оддаде почит на Мајкл Џексон, пеејќи некои од неговите хитови, додека нејзините танчери во позадината ги изведоа неговите легендарни движења, како што е „мунвок“.
Концертите завршија со „Гив ит ту ми“, уште еден хит од нејзиниот 11-ти студиски албум „Хард кенди“.
