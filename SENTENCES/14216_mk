13/12/2005
САРАЕВО, Босна и Херцеговина (БиХ) -- Премиерот на БиХ Аднан Терзиќ во понеделникот (12-ти декември) рече дека главните бегалци обвинети за воени злосторства Радован Караџиќ и Ратко Младиќ се наоѓаат на територијата на Србија и Црна Гора, цитирајќи ги информациите на безбедносните служби во БиХ. 
Тој додаде дека за зајакнување на соработката во врска со воените злосторства владата ќе расправа за нацрт-законот за конфискување на имотите на бегалците. 
Високиот претставник Педи Ешдаун предупреди дека Белград и Бања Лука би можеле да се соочат со санкции ако не осигурат конкретен напредок во соработката во врска со воените злосторства.
Во меѓувреме во Париз, францускиот претседател Жак Ширак ја повика БиХ да ги фати Караџиќ и Младиќ. 
За време на состанокот со членовите на трипартитното босанско претседателство во понеделникот Ширак, исто така, повика на зајакнување на демократските институции во БиХ. 
(Независне новине - 13/12/05; Фена, РТРС, ХИНA - 12/12/05)
