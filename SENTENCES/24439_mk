10/03/2009
TИРАНА, Албанијa -- Европската комисија (ЕК) во понеделникот (9-ти март) објави дека ќе й додели 60,9 милиони евра на Албанија, како дел од нејзиното предпристапно партнерство. 
Парите ќе бидат искористени за финансирање 24 проекти од областа на административните реформи, образованието и руралната инфраструктура, со цел доближување на Албанија до членството во ЕУ.
Амбасадорот на ЕК во Тирана, Хелмут Лохан, и албанскиот министер за интеграција во ЕУ, Мајлинда Брегу, исто така, потпишаа договор вреден 3,1 милиони евра за помош на Албанија во реконструкцијата на село во близина на Гердец, оштетено во смртоносната експлозија на муниција пред една година. 
Парите ќе бидат искористени за реконструкција на училиште, водоводна мрежа и канализација. 
Опозициските партии планираат в недела да одржат комеморација за жртвите на трагедијата.
Во другите вести од понеделникот, претседателот Бамир Топи поднесе апликација за нова лична карта и ги повика и другите да го следат неговиот пример. 
Тој истакна дека новите лични карти ќе им овозможат на граѓаните да гласаат на јунските парламентарни избори и ќе го олеснат патувањето во државите на ЕУ. 
Исто така, министерот Бујар Нишани ги отфрли тврдењата на опозициските партии дека процесот за издавање нови лични карти е неуспешен. 
Тој рече дека сите оние кои аплицирале во февруари може да ги очекуваат своите лични карти сега. 
(Газета шкиптаре, Шкип - 10/03/09; Шекули, Топ ченал, Балкан веб, Клан, ТВШ, Алсат - 09/03/09)
