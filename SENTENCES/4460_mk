27/11/2008
(AФП, Javno.hr, Ксихуа, СТA - 26/11/08;
AFP -12/11/08;
AFP - 03/11/08)
Хрватска и Словенија во средата (26-ти ноември) се согласија дека подобра билатерална соработка е неопходна за решавање на нерешените прашања помеѓу нив.
Долготрајниот пограничен спор откако двете земји прогласија независност од поранешна Југославија во 1991 година одвреме навреме ги нарушуваше врските помеѓу Загреб и Љубљана.
Двете земји не успеаја да ја решат контроверзноста околу долговите на словенечка Љубљанска банка кон хрватските вложувачи.
Сепак, тие постигнаа одреден напредок во поглед на заедничката сопственост на нуклеарната централа Кршко во Словенија, уште едно горливо билатерално прашање.
„Комуникацијата во врска со ваквите прашања [како што е границата] треба да се интензивира и ако има потреба ние треба да искористиме и ...
трета страна“, АФП го цитираше словенечкиот претседател Данило Турк од изјавата што ја даде во средата во Загреб, по разговорите со својот хрватски колега, Стипе Месиќ.
Говорејќи за време на неговата прва официјална посета на Хрватска откако дојде на позицијата во декември 2007 година, словенечкиот водач, исто така, изрази надеж дека новата влада на неговата земја „ќе развие богати и многу интензивни контакти“ со Загреб.
Изразувајќи ист став како Турк во врска со евентуалната вмешаност на трета страна во напорите за решавање на пограничниот спор, Месиќ истакна дека „отворените прашања треба да се решаваат внимателно и низ договор“.
Во 2001 година починатиот хрватски премиер Ивица Рачан и неговиот словенечки колега во тоа време, Јанез Дрновшек, потпишаа договор за поморската граница помеѓу нивните земји, но истиот наиде на противење од страна на хрватската јавност и не беше ратификуван во парламентот.
Сепак, Турк смета дека договорот претставува знак оти е возможно решение.
„Договорот покажува дека мудроста ја одигра својата улога, и дека ќе биде релевантна во модалитетите на спроведувањето на интензивните преговори“, рече словенечкиот претседател.
Словенија пристапи во ЕУ заедно со девет други земји од Централна и Источна Европа во 2004 година.
Хрватска, која ги започна своите преговори за пристап со Унијата во октомври 2005 година, се очекува да стане втора поранешна југословенска република која ќе влезе во блокот како негова 28-ма членка во 2010 година.
На крајот од октомври, хрватскиот главен преговарач со ЕУ, Владимир Дробњак, изрази жалење поради одлуката на Словенија да го блокира отворањето на трите нови поглавја во разговорите за пристап на Загреб со Брисел, поради пограничниот спор помеѓу двете земји.
Разговори за 21 од 35 поглавја на преговорите се отворени од 2005 година досега, при што четири се привремено затворени.
„Хрватска нема никакви намери да ги вклучува билатералните прашања во процесот на пристап и ние очекуваме ваков пристап и од релевантните членки на ЕУ“, рече Дробњак.
Сепак, Словенија го обвини својот сосед дека се обидува да го искористи процесот на пристап за да наметне ситуација на завршена работа во поглед на нерешените погранични прашања.
Билатералните прашања, како што е пограничниот спор, мора да се држат надвор од разговорите за пристап, рече комесарот за проширување на ЕУ, Оли Рен, овој месец.
Ваквите прашања „треба да се решаваат биларерално ...
во добар европски дух и во дух на добрососедски односи“, рече тој на 12-ти ноември, за време на дводневната посета на Загреб.
