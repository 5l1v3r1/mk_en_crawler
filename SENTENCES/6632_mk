06/09/2011
Линда Карадаку за Southeast European Times во Тирана -- 06.09.11
Албанија и Русија во петокот (26-ти август) потпишаа договор за соработка во борбата против шверцот со дрога.
Овој потег, велат аналитичарите, е најнова индикација дека Москва има намера да игра водечка улога во регионот, кога станува збор за прашањето на борбата против наркотиците.
„Рускиот обид да биде прва виолина во оваа иницијатива е очигледен“, рече поранешниот албански дипломат, Генц Млоја, за SETimes.
Албанскиот министер за внатрешни работи, Бујар Нишани, е тој што го потпиша договорот заедно со шефот на руската Федерална служба за контрола на дрогата, Виктор Иванов.
Двајцата официјални претставници ги наведоа здравствените и безбедносните ризици од дрогата и шверцерите.
Mосква веќе потпиша слични договори за борба против дрогата со Србија и Македонија.
Според неодамнешниот извештај на Гласот на Русија земјата сака да формира меѓународен „квинтет“ од пет земји -- Албанија, Македонија, Црна Гора, Русија и Србија -- кој би дејствувал заеднички со цел да ги пресече правците на дрогата кои поминуваат низ Косово.
„Заедничкото дејствување на квинтетот ќе биде помогнато со великодушна размена на разузнавачки податоци.
Русија, на пример, поседува обемни разузнавачки податоци за дрогата од американски и авганистански извори во Авганистан.
Реакцијата на иницијативата досега ги подгрева надежите дека предложениот фронт може да биде формиран пред јануари“, се додава во извештајот.
Добивката е потенцијално огромна.
Иванов им рече на албанските власти дека ако европските земји не преземат решителни мерки против шверцот со хероин, криминалните групи ќе добиваат и по 500 милијарди американски долари годишно.
Албанија е „една од првите земји што ги чувствува последиците од тој шверц, бидејќи познатиот коридор долж Турција, Бугарија, Македонија и другите медитерански земји ја прави Албанија една од првите земји што се соочува со овој шверц“, додаде Иванов.
Млоја рече дека овој договор за борба против дрогата „е плус“ за Албанија, особено поради тоа што и понатаму се опишува во меѓународните извештаи како земја со граници „што може да се пробијат“.
„Приштинските власти отсекогаш изразувале подготвеност и решителност за бескомпромисна борба против нарко-шверцот“, рече Млоја, додавајќи дека овие власти можеле да му го кажат тоа и на самиот Иванов.
Но, Иванов ја исклучи Приштина од својата турнеја.
„Има околу 375 картели на дрога кои ја снабдуваат Европа и Русија.
Секој од нив има свое лого и печат.
Ја сметаме Албанија за транзитна држава на дрогата кон европските држави.
Русија не ја признава независноста на Косово, но според податоците од партнерските служби, има одредено подготвување на наркотици таму, кои подоцна се делат на делови и се продаваат“, албанската телевизија Алсат го цитираше Иванов.
Соработката ќе вклучува размена на информации, планирање напади на криминални групи и координирање на заедничката работа на соодветните агенции.
