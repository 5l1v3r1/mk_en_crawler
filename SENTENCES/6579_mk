07/09/2011
Од Билјана Пекушиќ за Southeast European Times во Белград -- 07/09/11
Одбележувајќи ја својата 50-годишнина, Движењето на неврзаните се врати оваа година во Белград -- градот каде што се роди. 
Дводневниот собир започна во понеделникот (5-ти септември), при што присуствуваа 600 делегати од преку 100 држави.
Светската мапа радикално се промени откако започна движењето, но членовите велат дека истото останува релевантно, и покрај крајот на Студената војна и неговиот биполарен светски поредок.
„Движењето се развиваше и продолжува да се развива“, рече претседателот на движењето, египетскиот министер за надворешни работи, Амр Мохамед Камел. 
„Од 25 членки во 1961 година, истото сега има 130, што е две третини од сите земји во светот.“
Иако поранешна Југославија имаше клучна улога во неговото формирање, ниту една од земјите-наследнички не е членка. 
Земјата-домаќин, Србија, е набљудувач, исто како и Босна и Херцеговина и Хрватска.
„Нашата намера е да ја подигнеме на повисоко ниво политичката и економската соработка со гордите земји кои се денес со нас во Белград“, им рече српскиот претседател Борис Тадиќ на учесниците на конференцијата, додавајќи дека неговата земја останува посветена на принципите на неврзаните.
Со оглед на тоа што земјите во движењето сочинуваат пазар од околу две милијарди луѓе, властите велат дека влогот е голем.
„Воената индустрија е столбот на соработката меѓу Србија и неврзаните“, рече за SETimes министерот за одбрана, Драган Шутановиќ. 
„Само од соработката со Алжир и Ирак добиваме 800 милиони американски долари.“
Но, некои ги сметаат врските со движењето за обврска, а не придобивка.
„Приближувањето до неврзаните е негирање на потребата Србија да й припаѓа на евроатланската цивилизација“, рече професорот по историја, Никола Самарџиќ, за SETimes. 
„ЕУ има обврска да изврши конкретен притисок врз власта во Србија да им помогне на граѓаните да се ослободат од нивните грешки што произлегуваат од национализмот и комунизмот.“
Предизвикот за српската демократија беше евидентен оваа недела, кога учесниците на конференцијата силно го поддржаа формирањето независна Палестина. 
Со оглед на тоа што Генералното собрание овој месец треба да го разгледа приемот на Палестина во ОН, поддршката од неврзаното движење може да биде решавачка.
„Како домаќини, ние немавме намера да го отвораме ова политичко прашање на конференцијата на неврзаните, но земјите-членки сакаат да дискутираат за истото“, рече српскиот министер за надворешни работи, Вук Јеремиќ, за SETimes. 
„Србија не е членка на Движењето на неврзаните, но ние се приклучуваме на нивниот став.“
Србија има добри односи со Израел и експертите се чинеа уверени дека тоа нема да биде загрозено.
„Се надеваме дека пријателската земја Израел ќе го разбере овој став на Србија, бидејќи домаќинот на конференцијата на неврзаните не може да биде против волјата на повеќето членки на движењето“, рече за SETimes политичкиот аналитичар Милан Николиќ.
Основано во 1961 година, Движењето на неврзаните беше оригинална идеја на поранешниот југословенски водач Јосип Броз Тито, индискиот водач Џавахарлал Нехру, египетскиот водач Гамал Абдел Насер, индонезискиот водач Сукарно и Кваме Нкрумах од Гана.
Внукот на Тито, водачот на Комунистичката партија, Јошка Броз, вели дена не бил дури ни поканет.
„Владата е хипокритична“, рече тој, „организирајќи го во мај состанокот на НАТО алијансата и сега состанокот на неврзаните. 
Додека вакви луѓе се на власт, Србија нема да биде добро.“
