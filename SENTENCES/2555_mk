19/12/2005
Од Зоран Николовски за Southeast European Times во Скопје - 19/12/05
Славеничко расположение преовладуваше во Македонија во изминативе неколку дена, по одлуката на ЕУ да й додели кандидатски статус на земјата. 
Шефовите на држави и влади од земјите-членки на ЕУ ја донесоа одлуката во Брисел во раните часови во саботата (17-ти декември), по жешката дебата околу буџетските прашања и прашањата на проширувањето.
Веста предизвика еуфорија во Скопје. 
Маса народ се собра на плоштадот во главниот град на официјалната прослава. 
И покрај тоа што забавата ја организираше власта, на настанот присуствуваа и опозиционите водачи.
„Добивме јасно признание за постигнатото и напредокот во изминатиов период“, им рече претседателот Бранко Црвенковски на своите сограѓани. 
Истовремено, тој предупреди дека одлуката „значи и исклучителна одговорност за нас да продолжиме со уште поголема посветеност по истиот курс и кон истата цел“.
Премиерот Владо Бучковски ја поздрави, како што рече, новата страница во македонската историја. 
Сепак, тој додаде дека „кандидатскиот статус не е волшебно стапче со кое веднаш ќе се решат сите прашања кои ги засегаат граѓаните, а особено оние кои се однесуваат на економијата и квалитетот на животот“.
„Бидете сигурни дека искуството на другите земји каде што се зголемија инвестициите и се подобрија условите за бизнис ќе се повторат и кај нас“, рече Бучковски.
Во меѓувреме, пристигнаа честитки од меѓународната заедница.
Претседателот на Европската комисија (ЕК), Жозе Мануел Баросо, истакна дека Македонија се наоѓаше на работ на граѓанска војна само пред неколку години. 
Кандидатскиот статус е признание за сето она што е постигнато досега, рече тој.
Американската амбасадорка во Македонија, Џилијан А. 
Миловановиќ, исто така, й честиташе на македонската влада.
Комесарот за проширување на ЕУ, Оли Рен, објасни дека ЕК не предложи датум за отпочнување на преговорите бидејќи тоа зависи од капацитетот на Македонија за спроведување на критериумите за членство. 
Сепак, ЕУ со тоа даде јасен сигнал за европските перспективи на земјите од Западен Балкан, рече Рен.
Во заклучоците на одлуката за доделување на кандидатскиот статус европските водачи, исто така, вклучија и параграф во која се вели дека овој чекор не подразбира автоматски и преговори за членство.
„Европскиот совет јасно дава до знаење дека ќе мора да се разгледаат понатамошните чекори во врска со дебатата за стратегијата за проширување. 
Апсорпциониот капацитет на Унијата, исто така, ќе биде земен предвид“, велат водачите.
Сепак, македонските водачи очекуваат почеток на преговорите за една година. 
Дотогаш ЕУ ќе мора да го заврши планираниот преглед на процесот на проширување, а Македонија ќе има време да ги спроведе препораките на ЕУ. 
Изборите планирани за ноември 2006 година ќе му дадат на Скопје можност да ја покаже способноста на земјата за одржување на слободни и фер избори.
„Визијата на ЕУ е обединета Европа“, изјави британскиот премиер Тони Блер за новинарите по донесувањето на одлуката. 
„Македонија е важен дел од таа визија“, додаде тој.
