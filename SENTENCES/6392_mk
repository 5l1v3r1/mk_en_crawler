17/11/2011
Енди Дабилис за Southeast European Times во Атина – 17.11.11
Блогерката Теодора Икономидес вели дека не е сигурна дали има некаква врска меѓу нејзиниот блог, The Irate Greek, кој жестоко ја напаѓа владата, и расипувањето на нејзиниот компјутер, или дали полицијата што одеднаш се појави на аголот од нејзината улица, само патролира таму.
„Мислам дека сé уште не сум била хакирана“, рече таа за SETimes.
Додека не одлучи да се огласи во јавноста пред два месеци, Икономидес беше една од растечката легија анономни грчки блогери што жестоко ја напаѓаа владата во врска со економската криза, мерките на штедење и, како што се мисли, полициската бруталност против демонстрантите.
Тоа стана толку константно што во август, министерот за правда, Милитиадис Папајону, рече дека Грција ќе ги заостри своите закони за интернетот и медиумите, и ќе изготви нов закон кој ќе го олесни идентификувањето на анонимните блогери, за кои рече дека ги поттикнуваат луѓето на насилни дејства против политичарите, сега зацрнети до точка на страв од напад.
„Нема да има повеќе маскирани луѓе на интернет“, рече Папајону.
„Во рацете на малкумина, интернетот стана клеветничка алатка со закани по живот за нашите сограѓани“, додаде тој.
„Има околу 55.000 блогери во Грција кои може да се свртат кон другите медиуми, вклучително и онлајн платформите како што е Фејсбукот, таблите за пораки, Твитер, или другите форуми каде што идентитетит се чуваат скриени.
Папајону формираше комитет за да се утврди дали клеветничките граѓани може да бидат принудени да ги откријат своите идентитети преку Интернет сервисните провајдери и Гугл.
Тој побара од медиумите доброволно да дискутираат за откажување од регулаторните права, но наиде на критики од еден член на комитетот, новинарот Паскос Мандравелис од весникот Катимерини, кој напиша:
„Секој обид да се идентификуваат блогерите или да се спроведе цензура дури и на најлошиот вид блогови ...
е осуден на пропаст ...
глобализацијата на мрежата, го создава најголемиот именител на слободата“.
Идејата дојде неколку месеци откако двајца мажи беа уапсени во Солун за лепење постери на пишуваше „Се бара“ за тогашниот премиер Јоргос Папандреу, за наметнување кратења на платите, даночни зголемувања и намалени пензии врз Грците, во замена за првата финансиска помош од 109 милијарди евра за спас на земјата од банкрот.
Минатиот месец полицијата уапси неколку луѓе за покажување антивладини транспаренти на фудбалски натпревар.
Грција, исто така, бара од луѓето што купуваат телефонски чипови да ги покажат своите лични карти, во обид да се спречи користење анонимни телефони за планирање и вршење кривични дела, како што велат властите.
Икономидес рече дека ова се обиди на владата да ги регулира своите граѓани, а не нивните апарати.
„Тоа не е диктатура бидејќи тоа значи укинување на институциите, туку ова е свртување на апсолутизам ...
Тие сакаат да ги заплашат луѓето“, рече таа.
Марија Адамопулу, адвокатка која работи во владина комисија, изјави за SETimes дека „Никогаш не беше намерата на министерот или која било друга комисија да ја забрани слободата на говорот или да ја забрани анонимноста на блогерот“, туку да се има механизам за дејствување против клеветата и кривичните дела извршени преку или со помош на интернетот.
„[Има] каталог на кривични дела за кои ИСП може да обезбеди трага, името на лицето кое ја создало клеветата.
Можете да обвинувате луѓе или што било, и да се криете зад анонимноста, и затоа ние сакавме да го регулираме тоа“, додаде таа.
Откако Папајону ги зеде на удар блогерите, Икономидес го исмеја.
„Не поминувате доволно време онлајн.
Ако поминувавте, ќе знаевте дека највеќе интернет сообраќај, во Грција и насекаде, има за сите видови бескорисни работи:
готвење, градинарство, домашни миленици, момчиња, девојки, хороскопи, порно, итн.
Многу малку е за политиката, а уште помалку повици за политичко насилство“, напиша таа.
Работник-ветеран во меѓународните бегалски напори на места како Судан, Палестинските територии, и наскоро Сомалија, таа рече дека по овие опасни места таа нема да биде заплашена од грчките власти.
„Ова е Грција, не Кина или Сирија -- сé уште.“
Таа го користи својот блог за упорно да ги истражува темите како што се луксузните плати и нивоата на бенефиции на членовите на парламентот, кои ги ратификуваа големите кратења на платите и даночните зголемувања за работниците, пензионерите и сиромашните, лутејќи ги политичарите, и таа додава дека нема да запре.
Катица Родригез, директор за меѓународни права на Фондацијата Електронска граница со седиште во Сан Франциско, која има за цел заштита на дигиталните права на интернет корисниците, изјави за SETimes дека „Владата треба да ги заштити правата на приватност на блогерите и нивните права анонимно да ги искажуваат своите мислења.
Анономните искажувања и искажувањата под псевдоним им овозможуваат на поединците да ги кажат непопуларните мислења, искрените забелешки, и инаку неслушнатите жалби“.
Родригез рече дека има и други причини поради кои некои луѓе мора да го држат својот идентитет во тајност, како што се корпоративните информатори, во страв дека ќе бидат отпуштени.
„Тие може да објават вести кои претпријатијата би ги потиснале“, паралела на она што Икономидес рече дека анономните грчки блогери се обидуваат да сторат против владата на која й се спротивставуваат.
Адамопулу рече дека Грција се придржува на правото на ЕУ.
Ние сакаме да го спречиме секој кој сака под аномимност да даде клеветнички коментари без последици“, иако е нејасно кој ќе го прогласи нештото за клевета.
Родригез се спротивставува:
„Откривањето на анономниот говорник не треба да се направи само затоа што владата го сака тоа“.
