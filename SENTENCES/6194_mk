25/08/2011
Билјана Пекушиќ за Southeast European Times во Белград -- 25.08.11
Откритието на вицепремиерот за евроинтеграции Божидар Ѓелиќ за Косово и кандидатскиот статус на Србија во ЕУ во дневниот весник Блиц предизвика политичка бура.
Ѓелиќ рече дека српските власти биле свесни во декември минатата година дека ќе мора да најдат решение за справување со царинските пломби на Косово, административните гранични премини и учеството на косовските власти на регионалните состаноци.
„Овие теми се во акцискиот план за стекнување на кандидатски статус во [ЕУ]“, рече Ѓелиќ.
Опозициската Демократска партија на Србија (ДСС) изјави дека сега е јасно оти со тврдењето дека Косово и интеграцијата во ЕУ се два посебни процеси, Ѓелиќ ја лажел српската јавност со години.
„Таа дрска лага сега ја нема, но наместо Ѓелиќ да преземе одговорност за целосниот колапс на „политиката за Косово, како и за ЕУ“, тој сега се преправа дека ја кажувал вистината сите овие години“ изјави портпаролот на ДСС Петар Петковиќ за SETimes.
Поради несогласувањата во државната политика во однос на Косово, претседателот на ДСС Воислав Коштуница ја распушти српската влада на која тој беше премиер во 2008-та година.
Коштуница се спротивстави на потпишувањето на Спогодбата за стабилизација и асоцијација со ЕУ, бидејќи рече дека таа ќе бара воспоставување на добрососедски односи со независно Косово.
„Сега Ѓелиќ вели дека токму тоа е условот за добивање на кандидатски статус, иако претходно тврдеше дека не сме во право“, рече Петковиќ.
Претставници на Српската Прогресивна Партија (СПП), најсилната опозициска партија во земјата, велат дека дилемата „Косово или ЕУ“ лебди во воздухот и е прашање на време кога на Србија ќе й биде понудено да го избере едното или другото.
„Политичарите во Србија не можат да се откажат од Косово, ниту од европската интеграција на Србија“, изјави претседателот на СПП Томислав Николиќ за SETimes.
По посетата на германската канцеларка Ангела Меркел на Србија на почетокот од оваа недела, Коштуница рече дека сега е јасно дека Косово е „цената“ за влез на Србија во ЕУ.
Тој рече дека Србија мора да „мирно и трезвено да соопшти дека нема да плати со својата територија со цел да влезе во ЕУ“.
Николиќ рече дека граѓаните на Србија се оние кои треба да ја решат дилемата преку референдум.
„Според уставот Косово е дел од Србија, но нашиот парламент, исто така, донесе одлука дека Србија ќе стори сé за да стане членка на ЕУ.
Како резултат на тоа, само граѓаните можат да одлучат за ова“, изјави тој.
Србите даваат различни одговори за тоа дали тие сметаат дека Косово како дел од Србија е поважно од тоа Србија да стане членка на ЕУ.
„Се разбира, Косово е поважно за нас.
Ако се откажеме од него, ние ќе влеземе во ЕУ без Санџак и Војводина [исто така]“, рече белградскиот пензионер Мирослав Трифуновиќ, сумирајќи еден често искажан став.
Сепак, многу други истакнуваат еден двоен стандард кој сугерира меѓународен заговор против Србија.
„Светот ги толерира Албанците кои крадат дел од српската државна територија, но кога северниот дел на Косово сака да остане српски, тогаш истиот тој свет вели дека границите не може да се сменат“, изјави белградскиот стоматолог Братислав Стратимировиќ за SETimes.
Никола Самарџиќ, професор на Белградскиот Универзитет, тврди дека ЕУ и меѓународната заедница не поставуваат нови услови за Белград во однос на Косово.
Исто така, тој тврди дека Белград ги крши обврските што веќе ги прифати, бидејќи со потпишувањето на договорот ЦЕФТА, Косово е признато како рамноправен економски партнер со исти права како и сите други членови во регионот.
„Улогата на државата не е да ги задоволува своите задоцнети политички каприци, туку да постигне добри односи со своите соседи и да биде во служба на граѓаните.
Во овој случај, тоа значи да го почитува договорот ЦЕФТА и да овозможи непречен извоз и увоз со Косово“, изјави Самарџиќ за SETimes.
