18/03/2009
Од Ема Ковач за Southeast European Times во Сараево -- 18/03/09
Босна и Херцеговина (БиХ) ќе ја испрати сараевската поп-рок група Регина и нејзината песна „Бистра водa" како претставник на државата на Евровизија. 
Групата победи на натпреварот на националната телевизија на 1-ви март.
Александар Човиќ, композиторот на песната и основачки член на Регина, рече дека групата има добри шанси за победа во Москва.
Групата го објави својот деби-албум во 1990 година. 
Од 1990 до 1992 година музиката на Регина уживаше значителна популарност низ цела Југославија. 
Групата се распадна во 1992 година, но новите членови ја одржуваа нејзината музика во живот и објавија четири албуми. 
Оригиналните членови повторно се обединија во 2006 година и го објавија последниот албум на Регина „Све могу ја“ (Можам сé), кој привлече значителен број обожаватели во БиХ и регионот.
„Бистра вода“ е рок балада, комбинирана со марширачки призвуци на тапан. 
Истата предизвика мешани реакции. 
Додека некои ја сметаат за добар избор за Евровизија, други ја критикуваат дека нема доволно иновативност и дека има премногу од 1980-тите, од југословенското чувство.
БиХ повеќе не го избира својот евровизиски претставник на фестивал и со телевоутинг. 
Седумчлено жири ја донесе одлуката на 12-ти јануари, избирајќи ја „Бистра вода“ меѓу 79-те песни поднесени до Радиотелевизија БиХ.
Многумина го пофалија новиот процес на избирање, кој се применува веќе три години, како многу поекономичен за БиХ. 
Сепак, граѓаните тврдат дека новиот систем трпи големо политичко влијание, го спречува учеството на публиката и оневозможува промовирање на музичките таленти.
И покрај критиките, очекувањата за Регина во Москва се високи. 
Многумина мислат дека „Биста вода“ е на нивото или дури и подобра од најдобриот настап на земјата на Евровизија, кога Хари Мата Хари го освои третото место со „Лејла“ во 2006 година во Атина.
Дваесет и пет години претходно, Сеид Мемиќ - Вајта, босански претставник на Југославија, настапи со друга песна, која случајно исто така се вика „Лејла“, и заврши на седмото место на Евровизија.
