22/10/2012
Пол Чикои за Southeast European Times во Букурешт -- 22.10.12
Повеќе од 1.200 делегати, вклучително и европски водачи, се собраа во Букурешт минатата недела на дводневен конгрес на Европската народна партија (ЕПП) за да се договорат околу политичката агенда на партијата и да го подготват профилот на својот кандидат за следен претседател на Европската комисија (ЕК).
Под слоганот „Повеќе Европа“, водачите ветија посилна и обединета европска заедница, но предупредија за заразата на популизмот во едни тешки економски времиња.
„Не можеме да го игнорираме постоењето на некои опасни трендови на различни места во Европа. 
Недостатокот на приближување ... 
ги храни популистичките дебати кои имаат за цел уништување на оваа прекрасна цел, европскиот проект. 
На овие сили не смее да им се дозволи да ја експлоатираат ,разочараноста’ на граѓаните“, рече Жозе Мануел Баросо, претседателот на ЕК.
Вилфред Мартенс, поранешен белгиски премиер кој беше реизбран за претседател на ЕПП во средата (17-ти октомври) за уште три години, ја посочи Романија како пример во овој контекст.
„Економската рамнотежа што Романија ја постигна не мора да се расипува со популистички мерки“, рече тој, мислејќи на мерките на штедење што поранешната централно-десничарска влада предводена од Емил Боц ги презеде во средината на 2010 година поради економскиот ќор-сокак.
Многу романски аналитичари искажаа загриженост дека следните парламентарни избори на почетокот од декември може да донесат предизборни ветувања кои може да ја попречат кревката економска обнова на Романија.
„Постои ризик од популизам, барем на ниво на јавен говор. 
Ако политичката или економската ситуација се влоши, политичарите може дa прибегнат кон популистички мерки. 
Но, за наша среќа, Меѓународниот монетарен фонд претставува бариера за едно вакво неодговорно политичко однесување“, рече заSETimesАурелиан Дочиа, експерт во Романскиот центар за економска политика, реферирајќи на престојната предизборна кампања.
Владејачката социјал-демократско-либерална коалиција во Букурешт набргу по доаѓањето на власт во мај објави дека ќе се погрижи за повлекување на 25-те отсто кратење на платите во јавниот сектор поради мерките на штедење усвоени во 2010 година. 
Второ зголемување е закажано за јануари.
„Ова е ризичен потег. 
Но, ако ова зголемување не претставува премногу голем чекор, тогаш економијата ќе може да го апсорбира“, рече Дочиа.
Романците очекуваат предизборната кампања да биде преполна со предизборни ветувања. 
„Така било отсекогаш. 
А замислете, ова доаѓа по период на мерки на штедење. 
Луѓето се гладни за ветувања за благосостојба, замката е ширум отворена за нив“, рече заSETimesДаниел Аксинте, сметководител во Букурешт.
Романските домаќини ја истакнаа важноста на конгресот. 
„Ова е политички настан од прва класа, најпрво поради тоа што ја утврдува партиската агенда за следната деценија и повеќе. 
Ние сме тука да испратиме прагматична порака против безобѕирниот популизам во Европа“, рече заSETimesЈоан Олтеан, пратеник на Демократско-либералната партија (ПДЛ) и член на ЕПП.
„Но, освен чувството на задоволство и гордост кога станува збор за еден ваков важен настан, ние сакаме да докажеме и дека владеењето на правото сé уште се почитува во Романија, и покрај политичките превирања низ кои поминавме ова лето“, рече тој.
Романскиот претседател Трајан Басеску, основач на ПДЛ, беше суспендиран од функцијата на почетокот од јули од сегашната социјал-демократско-либерална владејачка коалиција. 
Тој беше повторно поставен на функцијата откако неговото отповикување беше поништено на референдум. 
Но, контроверзните реформи што неговите противници ги презедоа за време на напорите за негово суспендирање, предизвикаа лутина на Запад, од каде што ја обвинуваат романската влада за сериозна повреда на демократските припципи.
За другите, конгресот има историско значење.
„За нас овој настан е уште позначаен затоа што за првпат во последниве 20 години успеавме да предложиме и да преговараме во исто време за вклучување во програмата на ЕПП на прашањето на традиционалните етнички малцинства“, рече за SETimesАтила Короди, пратеник на Демократскиот сојуз на Унгарците во Романија и член на ЕП.
„Со тоа ЕПП ја презеде одговорноста да промовира кохерентна европска легислатива која ќе прави разлика меѓу заедниците создадени од имиграцијата и традиционалните заедници, кои лежат во основата на европската разновидност“, додаде Короди. 
„Никој не може да го запре процесот на европска коагулација во кој секоја држава ќе си најде своја сопствена способност.“
