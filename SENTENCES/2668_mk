12/12/2005
(АП, ББС, Индипендант, Њујорк тајмс, Еуроњус, АДН Кронос интернешнал, Радио Б92 - 12/12/05;
Ројтерс, АФП, ББС, ВОА, РФЕ/РЛ, ХИНА - 11/12/05;
МКТЈ - 10/12/05)
Пензионираниот хрватски генерал Анте Готовина за првпат се појави пред судиите во Меѓународниот кривичен трибунал за поранешна Југославија (МКТЈ) во понеделникот (12-ти декември), изјаснувајќи се за невин по сите седум точки од обвинението против него.
Според обвинението, Готовина бил командант на севкупните дејства од операцијата „Бура“ во јужниот дел од регионот на Краина.
Како таков, тој се смета за одговорен за незаконско убивање на најмалку 150 краински Срби и за принудно депортирање на околу 200.000 други.
Тој е обвинет и за прогон, пљачкосување на имотот, уништување на градови и села и други нехумани дејства извршени од страна на војниците под негова команда и контрола.
До неговото фаќање минатата недела Готовина беше еден од тројцата најбарани обвинети на МКТЈ, заедно со поранешниот водач на босанските Срби, Радован Караџиќ, и неговиот воен командант, Ратко Младиќ.
Готовоина исчезна неколку недели пред МКТЈ да го обелодени обвинението против него во јули 2001 година.
Според изменетото обвинение издадено во февруари 2004 година тој се товари по седум точки за злосторства против човештвото и прекршување на законите или обичаите на војувањето.
Хрватската армија ја започна операцијата „Бура“ во август 1995 година со цел поврати контрола врз Краина од српските сепаратисти.
Но, според обвинителите на ОН операцијата немала за цел само воспоставување на хрватска власт туку и принудно и трајно иселување на српското население.
По повеќе од четири години во бегство, Готовина беше уапсен во средата во еден крајбрежен хотел на островот Тенерифе, еден од Канарските острови.
Тој потоа беше однесен во Ротердам, а во саботата й беше предаден на холандската полиција, по што беше префрлен во притворот на Хашкиот трибунал во Шевенинген.
Шпанските власти открија дека Готовина користел лажен пасош на име Кристијан Хорват во текот на своите патувања во изминативе години.
Се вели дека престојувал во Тахити, Аргентина, Чиле, Кина, Русија, Чешка, Мавританија и Маврициус.
Кога бил уапсен со себе носел десетина банкноти од по 500 евра и лап-топ.
Вториот лажен пасош, на име Стјепан Сеничиќ, бил пронајден во неговата хотелска соба.
Главниот обвинител на ОН за воени злосторства, Карла дел Понте, го објави неговото апсење за време на посетата на Белград во четвртокот.
Поздравувајќи го апсењето, официјалните претставници на ЕУ и на НАТО рекоа дека оваа акција треба да биде проследена со апсење на Караџиќ и Младиќ.
„Апсењето на Готовина е добра вест за светот, за изведувањето пред лицето на правдата на оние кои сé уште не се осудени, но се обвинети за многу сериозни злосторства и јас навистина сметам дека ова е добра вест за Хрватска“, рече во четвртокот генералниот секретар на НАТО, Јап де Хоп Шефер, додавајќи дека ова ќе помогне за доближувањето на Хрватска до Алијансата.
Тој, исто така, истакна дека двајцата поранешни водачи на босанските Срби треба да бидат изведени пред лицето правдата во Хаг.
