12/11/2004
(Разни извори – 05/11/04 - 12/11/04)
Помеѓу земјите од Југоисточна Европа, Бугарија, Хрватска и Романија постигнале најголем напредок во структурните реформи во текот на 2004 година, објави ЕБРД во својот годишен Извештај за транзицијата. 
Албанската економија има најбрза стапка на растеж (6,2 отсто), по што следи Романија (5,8 отсто), Бугарија (5,5 отсто), Србија и Црна Гора (5,0 отсто), Босна и Херцеговина (4,0 отсто), Хрватска (3,7 отсто) и Македонија (2,5 отсто).
***
УСАИД и шведската Агенција за меѓународен развој започнаа проект во висина од 20 милиони американски долари, кој има за цел подобрување на административната одговорност во Босна и Херцеговина (БиХ). 
Оваа иницијатива ќе покрива 40 општини во БиХ.
***
Српскиот министер за финансии, Млаџан Динкиќ, рече дека Владата планира радикална економска програма за следната година, која има за цел реструктуирање на ослабените државни претпријатија и зајакнување на приватниот сектор. 
Владата се надева дека тројно ќе ги зголеми приходите од приватизацијата, рече Динкиќ.
***
Бугарскиот Парламент ја усвои легислативата за данокот на додадена вредност (ДДВ), задржувајќи ја стапката од 20 отсто за следната година. 
Владејачката коалиција беше во состојба да ја добие поддршката на помалите партии и да го одбие нацрт-законот на опозицијата со кој стапката би се намалила за два процентни поени.
***
Луксембург се согласи да обезбеди 2 милиони евра за Албанија и да го финансира проектот за водоснабдување, кој се очекува да чини вкупно 73,2 милиони евра. 
Преостанатите средства ќе бидат обезбедени од меѓународните финансиски институции, велат официјалните претставници.
***
Словачка ќе обезбеди 1,6 милиони евра како помош за развојот на Србија и Црна Гора, во рамките на договорот потпишан за време на посетата на министерот за меѓународни економски односи на Србија и Црна Гора, Предраг Ивановиќ, на Братислава. 
Двете земји, исто така, потпишаа договор за заедничка заштита на инвестициите.
***
Царинските давачки за увезените автомобили во Maкедонија ќе бидат намалени двојно и ќе изнесуваат 5 отсто, почнувајќи од 1-ви јануари 2005 година. 
Владата и Светската трговска организација се согласија со даночното услогласување пред пристапувањето на земјата во организацијата минатата година.
