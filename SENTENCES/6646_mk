07/07/2011
Озгур Огрет за Southeast European Times во Истанбул – 07.07.11
Харикири, месечно списание за стрип, литература и карикатура во Турција, се затвори пред да го објави своето трето издание, соопштувајќи дека владината парична казна го оневозможи континуираното публикување.
Премиерскиот Одбор за заштита на младите од непристојни публикации, владин орган кој врши проверка на печатените медиуми, донесе одлука дека содржината на списанието -- уште од неговиот прв број -- е штетна за малолетниците. 
Истиот го казни списанието со околу 65.000 евра и нареди негово продавање во црна кеса.
Одборот го обвини списението за „охрабрување на младите на мрзливост, ризичен живот и односи надвор од бракот“.
„Општествата изградија социјални норми со цел да го заштитат своето постоење и да го одржат социјалниот ред. 
Инструментите и органите на печатот и радиотелевизијата мора да се придржуваат на овие норми и, исто така, имаат должност и одговорност соодветно на тоа да го водат, предупредуваат и да го потсетуваат општеството“, вели истиот.
Одлуката, усвоена со гласање седум наспрема три, започна уште една широка дебата за цензурата во Турција.
Графичкиот уметник на Харикири Чан Бајтак вели дека бил изненаден. 
„Ние сме луѓе со самоконтрола. 
Никогаш немавме намера да ги вознемириме луѓето како што тие велат“, рече тој за SETimes.
Неговиот колега-уметник во Харикири Кутлукан Перкер рече дека обвинувањата имале обесхрабрувачки ефект.
„Кога беше донесена одлука за првото издание, го проверивме второто издание во паника, прашувајќи се дали и во него има нешто непристојно.“
„Потоа сфативме, опа, и почнавме со самоцензура“, се сеќава Перкер.
Перкер се прашува дали она што е објавено во списанието е непристојно, тврдејќи дека стриповите и карикатурите се рефлексија и интерпретација на она што се случува во вистинскиот живот. 
Делото обвинето за „охрабрување односи надвор од бракот“, вели тој, е едноставно приказна за љубовна афера.
„Сега, не смееме ли да објавиме приказна што би содржела убиство?“, прашува тој. 
„Дали тоа би ги охрабрило луѓето да извршат убиство?“
Перкер изјави дека адвокатите на Харикири ќе поднесат жалба против одлуката на одборот и можеби ќе се обратат до Европскиот суд за човекови права (ЕЦХР), чиј потписник е Турција.
Колегите од другите списанија се и самите загрижени по одлуката на одборот, додаде тој.
Адвокатите Мехвеш Бинголу и Хурем Сонмез дадоа изјава за SETimes во врска со правните последици.
Според Бинголу, списанието најверојатно нема да добие поволна пресуда во турските судови, но можеби има шанса ако го изнесе случајот пред ЕЦХР.
„Верувам дека нема да биде возможно ЕЦХР да го прифати менталитетот кој се темели на јавниот морал за бракот“, рече таа, додавајќи дека паричната казна е „непропорционална“ со оглед на тоа што предизвика затворање на публикацијата.
Според Сонмез, пак, одборот не е непристрасен. 
„Членовите на одборот дејствуваат во рамките на сопствените погледи на светот и се свесни дека одборот е предмет на политичка моќ“, рече тој.
