24/11/2004
(Разни извори -- 17/11/04 – 24/11/04)
Единаесеттото издание на независниот филмски фестивал „Поглед во светот“ започна на 19-ти ноември во Белград со прикажувањето на филмот „Прогонства“ на алжирско-францускиот режисер Тони Гатлиф. 
Настанот ќе трае една недела.
***
Четириесетипеттиот меѓународен филмски фестивал во Солун, Грција беше отворен на 19-ти ноември. 
Вкупно 186 филмови ќе бидат прикажани во текот на фестивалот, кој ќе трае до 28-ми ноември.
***
Во галеријата Свети Анто во Сараево во тек е изложбата насловена како „Чесите во Босна и Херцеговина (БиХ)“. 
На изложбата се прикажани дела на повеќе од 50 чешки фотографи и сликари кои или ја посетиле или живееле во БиХ во текот на различни периоди од Втората светска војна досега. 
Настанот ќе трае до 29-ти ноември.
***
Американскиот џез-музичар Кристијан Мек Бриџ - еден од најпознатите изведувачи на акустична гитара - настапи на концертот во Белград на 21-ви ноември. 
Ова е негов втор концерт во Србија и Црна Гора во текот на изминативе неколку месеци, по неговото учество на летниот Џез-фестивал.
***
Хрватските пронаоѓачи освоија 36 награди на Светската изложба на пронајдоци, истражувања и нови технологии во Брисел. 
Хрватскиот тим освои четири златни, десет сребрени и 22 бронзени медали во конкуренција со 800 учесници од 32 земји.
***
Jапонија ќе додели 800.000 евра за модернизација на македонското филмско студио „Вардар филм“, како што објави неговиот менаџер Драган Паневски. 
Тим јапонски експерти моментно престојува во Македонија со цел да ја оцени техничката ситуација на студиото.
***
Фестивалот на алтернативна музика се одржа во Меѓународниот културен центар во Тирана помеѓу 16-ти и 18-ти ноември. 
На настанот учествуваа групи од Косово и од Македонија.
***
Основното училиште во хрватскиот град Вараждин го освои признанието на УНИЦЕФ „Училиште без насилство“. 
Признанието го додели амбасадорот на добра волја на УНИЦЕФ за Хрватска, пејачот Златан Стипишиќ - Џибони.
