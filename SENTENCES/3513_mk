14/03/2007
Од Марина Стојановска за Southeast European Times во Скопје -- 14/03/07
Американскиот помошник државен секретар за европски и евроазиски прашања, Даниел Фрид, во четвртокот (8-ми март) беше во Скопје, за да ја пренесе пораката на поддршка за аспирациите на Македонија за влез во НАТО и во ЕУ, и да й препорача на земјата да продолжи со реформите.
„САД сакаат Македонија да биде најсилниот кандидат за НАТО“, рече Фрид. 
„Претседателот и премиерот знаат кои се предизвиците и што треба да се стори.“
Американскиот дипломат се состана со премиерот Никола Груевски, претседателот Бранко Црвенковски и со водачите на опозицискиот Социјалдемократски сојуз на Македонија и Демократската унија за интеграција, Радмила Шеќеринска и Али Ахмети. 
Неговата посета беше дел од регионалната турнеја, која вклучуваше и посети на Белград и Приштина.
Maкедонија ја чека долг пат во однос на разбивањето на корупцијата и организираниот криминал, како и во однос на спроведувањето на Охридскиот договор и реформирањето на економијата, рече Фрид. 
„Тоа треба да се стори во следните шест месеци бидејќи НАТО тогаш ќе ги прегледува достигнувањата на земјите-кандидатки.“
Груевски го увери дека Македонија е свесна за домашната задача што мора да ја заврши. 
„Оваа година владата ќе инвестира многу енергија во реформите“, вети тој. 
„Ние, исто така, сметаме дека сите релевантни политички партии ќе придонесат и ќе инвестираат во подготвките на Македонија за членство во ЕУ и во НАТО.“
Тој, исто така, го истакна придонесот на земјата во мировните мисии и мисиите за стабилизација, како и во војната против тероризмот. 
„Македонија и понатаму ќе биде дел од борбата против глобалниот тероризам и ние остануваме со нашите партнери во Ирак, Авганистан и Босна“, рече тој.
Фрид беше во Скопје еден ден откако американскиот Претставнички дом ја усвои резолуцијата за поддршка на пристапот во НАТО на Македонија, Грузија, Украина, Албанија и Хрватска.
Резолуцијата ја потврди поддршката на САД за континуирано проширување на Алијансата „кон демократиите кои можат и сакаат да ги исполнат обврските на членството“.
Во истата конкретно се повикува на „навремен прием на Албанија, Хрватска, Грузија и Македонија во НАТО“ и се одобрува помош во безбедноста за овие земји оваа година.
