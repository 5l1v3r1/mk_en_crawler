03/04/2006
Од Кристина Чук за Southeast European Times во Загреб -- 03/04/06
Невработеноста во Хрватска е повисока отколку во земјите-членки на ЕУ, според статистичките податоци на Хрватскиот институт за вработување.
Од февруари оваа година вкупно 313.627 лица се регистрирани како невработени - 18,4 отсто од вкупното население.
Високата стапка на невработеност претставува резултат на високите трошоци на транзициониот период, лошото спроведување на приватизацијата, сеприсутната „сива економија“, и некои други проблеми.
Поголемиот број хрватски претпријатија не беа подготвени за приватизацијата и странската конкуренција, велат експертите.
Постојаната масовна емиграција на високообразованите луѓе и професионалци претставува вообичаен проблем.
Во изминатава деценија околу 10.000 научници ја напуштија Хрватска и тој број од ден на ден се зголемува.
САД, Велика Британија, Германија, Франција и Канада се најпосакуваните дестинации.
Таквиот „одлив на мозоци“ го попречува развојот во Хрватска.
Но, тешко може да се обвинуваат оние што заминуваат, бидејќи честопати тие не можат да најдат можности дома.
Особено е тешко да се најде работа во одредени полиња како што се правото, дизајнот, уметноста, образованието и транспортот.
И покрај тоа што администрацијата на премиерот Иво Санадер вети дека ќе го реши ова прашање, податоците покажуваат дека не е сторено доволно.
Според аналитичарите, може да се преземат одредени чекори.
Даночната политика може да се промени со цел да се мотивираат работодавачите за отворање на нови работни места и да се инвестира во образованието.
Истовремено, земјата мора да се направи поатрактивна за странските инвеститори.
Зголемувањето на производството и извозот може да помогне во решавањето на големиот хрватски странски долг и дефицит.
Подобрениот квалитет на производите би резултирал со повисока конкурентност на хрватските производи на светските пазари и намалување на државните трошоци, што ќе значи помала потреба за меѓународни кредити.
На долгорочните изгледи ќе влијае влезот на Хрватска во ЕУ.
Повеќето очекуваат пристапот да донесе подобрување во однос на работните места.
Сепак, невозможно е да се предвиди какво ќе биде тоа влијание, и во секој случај, членството во ЕУ не претставува лек што може веднаш да ги реши сите проблеми.
Според администрацијата на Санадер, напорите за борба против невработеноста се засноваат на четири столба:
стимулирање на секторот на работни места, зајакнување на економијата, мотивирање на бизнисот и изедначување на условите за вработување помеѓу половите.
Помеѓу другите чекори е и поедноставувањето на процесот на регистрирање на малите и средните претпријатија, со што ќе се создадат нови можности за хрватските граѓани што бараат работа.
