22/07/2009
AНКАРА, Турција -- Tројца мажи, идентификувани како татко и неговите двајца синови, отвориле оган врз своите соседи во селото Караали во источна Турција во вторникот (21-ви јули), убивајќи шест лица и ранувајќи седум други, објавија медиумите. 
Напаѓачите, Хасим Јукселен и неговите синови, упаднале во домот на братот на Јукселен, Мехмет, ја убиле неговата сопруга, го застрелале и оставиле него мислејќи дека е мртов. 
Подоцна напаѓачите оделе по селото пукајќи по селаните, рече локалниот гувернер Муамер Мусма. 
По нападот, тие избегале. 
Мусма рече дека сите тројца имаат „психички проблеми“ и дека претходно им се заканувале на селаните.
Во другите вести, еден војник загина во експлозија на нагазна мина во југоисточната покраина Сирнак, објави во соопштението од вторникот Генералштабот. 
Мината, наводно, поставена од припадниците на терористичката Курдистанска работничка партија (ПКК), експлодирала додека војниците патролирале во планинска област на Монт Купели, помеѓу градовите Сирнак и Чизре.
Во меѓувреме, во вторникот започнаа ископувањата на локација каде што постојат сомневања дека се наоѓа масовна гробница, во армиска касарна во југоисточната провинција Хакари. 
Обвинителите ги наредија ископувањата, откако добија информација дека 12 Курди исчезнати од 1994 година е можно да биле убиени и закопани таму. 
Курдите биле припадници на т.н. 
селска стража, локална милиција која ја плаќа владата да ја поддржува армијата во нејзината борба против ПКК. 
(Хуријет - 22/07/09; НТВ, новинска агенција Доган, Јени Сафак, Хуријет, ББС, АП, АФП, ДПА, Ксинхуа, новинска агенција Анадолу - 21/07/09)
