12/06/2013
Менексе Токјај за Southeast European Times во Истанбул -- 12.06.13
Демонстрантите беа избркани од плоштадот Таксим во вторникот (11-ти јуни), така што владата повторно воспостави контрола над значајното место во центарот на Истанбул, велат аналитичарите.
Набљудувачите, исто така, се сомневаат дека плоштадот ќе биде искористен за митинг на поддршка на владејачката Партија на правдата и развојот (АКП), за разлика од скоро двонеделните антивладини демонстранции, поттикнати од уништувањето на популарниот парк.
„Владата чекаше да го преземе плоштадот до вторникот изутрина, бидејќи имаше многу малку луѓе таму, особено во споредба со стотините илјади во текот на викендот“, рече за SETimes Сабине Фрајзер Гунеш, политичка аналитичарка на Јадранскиот совет, со седиште во Истанбул.
„Владата не сакаше да изгледа дека најважниот плоштад во Турција повеќе не е под нејзина контрола и затоа одлучи да ,го исчисти’ утрово.
За жал, повторно беше употребена прекумерна сила и полициската операција продолжи до попладневниот сообраќаен метеж, што погоди голем број жители на Истанбул“.
Судирите меѓу демонстрантите и полицијата траеја во текот на целиот ден.
Насилните остри мерки од вторникот претежно не ги зафатија демонстрантите во Гези Парк, кој се наоѓа до плоштадот Таксим, а кој е предмет на напорите за зачувување, иако имаше барем еден судир.
„Полицијата не го нападна Гези Парк директно, но тоа не значи дека до нив не допре гасот“, рече за SETimes демонстрантот Кузеј Челик.
„Ние сме заглавени во Гези Парк.“ Во говорот пред членовите на АКП во вторникот, премиерот Реџеп Тајип Ердоган сигнализираше дека паркот нема да може уште долго да биде оставен.
Тој, исто така, рече дека демонстрантите треба да го напуштат паркот.
„Жалам, но Гези Парк е за прошетки, а не за окупација“, рече тој.
Ердоган, исто така, ја бранеше полицијата, која беше остро критикувана за суровоста и неселективната употреба на солзавец и водени топови врз туристите и другите неповрзани со движењето на демонстрантите.
„Што очекуваа демонстрантите;
дека ќе паднеме на колена пред нив?“, рече тој.
Протестите почнаа на 31-ви мај, кога полицијата насилно ја отстрани малата група еколози кои протестираа поради тоа што во Гези Парк ќе се гради трговски центар.
Масовни демонстрации против полицијата и владата уследија во Истанбул и неколку други градови.
Најмалку три смртни случаи се потврдени од владата, а се проценува дека се повредени 5.000 луѓе.
Зовриената лутина што се огледа во протестите можеше да биде ублажена со поголема отвореност во работата на Турција на изготвувањето на новиот устав, рече Гунеш.
„Јасно е дека постои голем дел од населението кој не чувствува дека може да се искаже себеси политички врз основа на актуелната институционална структура и наместо тоа ја избра улицата“, рече Гунеш.
Дописникот Еврим Курдоглу во Истанбул даде свој придонес за овој извештај.
Зошто според вас владата го исчисти плоштадот Таксим?
Споделете ги вашите размислувања во делот за коментари долу.
