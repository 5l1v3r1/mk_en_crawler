25/08/2005
(ББС, Тајмс, Breakingnews.ie, Скај њус - 25/08/05; AП, Ројтерс, ББС, УПИ, Ворлд њус - 24/08/05)
Вкупно 34 луѓе починаа од поплавите што ги зафатија земјите од Централна и Југоисточна Европа оваа недела, меѓу кои и Бугарија, Хрватска и Романија. 
Бројот на жртвите, најверојатно, ќе се зголеми откако ќе бидат пронајдени и исчезнатите, објавија властите во средата (24-ти август).
Романија и Бугарија уште од април се зафатени од последователни поплави. 
Последната поплава предизвика најголеми последици во Романија, каде што 25 луѓе загинаа, а повеќе од 2.000 куќи беа поплавени во околу 21 округ. 
Во Хрватска, пак, властите во средата прогласија вонредна состојба во два региона откако реката Мура се изли од своето корито, оштетувајќи куќи, посеви и инфраструктура. 
Повеќе од 300 спасувачи носеа храна и друга помош до луѓето во поплавените области на запад и исток од земјата, како што објави АП.
Властите во Бугарија сé уште се обидуваат да се справат со последиците од претходните поплави, во кои загинаа 36 лица, а околу 14.000 останаа без дом и кои ги уништија посевите во голем број области. 
Виталната инфраструктура беше, исто така, уништена. 
Штетата се проценува на околу 175 милиони евра. 
Државното претријатие за железнични сообраќај претрпе загуба од околу 78 милиони евра.
„Државата е апсолутно неподготвена за катастрофа од овие размери“, ББС го цитираше во средата Красен Станчев, шефот на експертската група на Институтот за пазарна економија. 
„Тука сé уште постои стариот систем на централно планирање, со кој сите одлуки мора да дојдат од врвот и интересите на оние кои ги користат водните ресурси не се заштитени. 
Од 1970-тите години досега ништо не е финансирано во одржувањето на браните и мостовите во добра состојба. 
Сега владата го прави единственото нешто што може да го направи -- троши пари од државните резерви.“
Министерот за финансии, Пламен Орешарски, рече дека ќе побара одобрение од ММФ за насочување на дел од буџетскиот суфицит на Бугарија -- кој сега изнесува половина милијарда евра -- кон напорите за обнова.
Владин функционер во средата рече дека Бугарија, исто така, побарала од ЕУ дополнителна финансиска помош за поддршка во справувањето со последиците од катастрофата. 
Земјата, која треба да пристапи во ЕУ во јануари 2007 година, заедно со Романија, најпрво побара помош од блокот од 25 нации во јули, во висина од повеќе од 200 милиони евра.
„Испративме второ барање до ЕУ со нови информации за штетите од поплавите кои се случија на почетокот од август“, Ројтерс го цитираше заменик-министерот за финансии, Кирил Ананиев, во средата. 
„Јасно е дека со штетите од неодамнешните силни врнежи, сумата лесно ќе ја надмине висината од 500 милиони евра.“
