03/03/2006
Од Берта Фониќи за Southeast European Times во Приштина – 03/03/06
Косовскиот претседател Фатмир Сејдиу официјално го предложи шефот на Косовскиот заштитен корпус, Агим Чеку, за премиер на покраината.
Во изјавата од четвртокот (2-ри март) Сејдиу рече дека неговата номинација е резултат на коалицискиот договор помеѓу Сојузот за иднината на Косово (ААК) и Демократскиот сојуз на Косово (ЛДК) и другите партии.
Чеку сега има мандат да предложи нова влада, која мора да ја одобрат 61 од вкупно 120 членови на парламентот.
Новиот премиер ќе дојде на местото на Бајрам Косуми, кој ја објави својата оставка во средата на барање на владејачката коалиција.
„Давам оставка ...
но, ќе повторам дека во изминатиов период работев на воспоставувањето на држава Косово, на независно и суверено Косово“, им рече Косуми на новинарите.
Објаснувајќи го својот чекор, тој рече дека не сака актуелната владина коалиција да ризикува да го загуби своето парламентарно мнозинство.
Политички активен во Косово од 1992 година, Косуми стана премиер на почетокот од 2005 година откако неговиот претходник, Рамуш Харадинај, беше обвинет за воени злосторства од страна на Трибуналот на ОН во Хаг.
Во средата владејачката коалиција побара оставка и од претседателот на парламентот, Неџат Даци, повикувајќи на негова замена со актуелниот заменик-претседател на ЛДК, Коле Бериша.
Измените се прават во име на „тековните демократските процеси во Косово“, рече високиот функционер на ЛДК, Екрем Крезиу.
Даци потврди дека нема да поднесе оставка преку советникот Рамуш Тахири.
Шефот на УНМИК, Сорен Јесен-Петерсен, вели дека ваквите настани се дел од нормалниот демократски живот и се целосно во согласност со демократските принципи.
„Им препорачувам на идниот премиер и претседател на парламентот да го забрзаат спроведувањето на стандардите и да осигурат максимални напори за обезбедување на највисок квалитет на животот за сите негови заедници.
Ова е од особена важност со оглед на фактот што напредокот во стандардите ќе има најсилно влијание врз исходот на процесот во врска со статусот“, има рече Јесен-Петерсен на новинарите.
Опозициските водачи велат дека промените се задоцнети.
„Не знам дали лебот ќе се смени, бидејќи тестото е исто“, рече опозицискиот водач Ветон Сурои, кој честопати се има судирано со Даци.
Тој изрази надеж дека политичките промени ќе ги зајакнат косовските институции и ќе доведат до посилен фокус на клучните политички прашања со кои се соочува покраината.
Номинацијата на Чеку веднаш беше жестоко критикувана од страна на Србија, која го обвинува за воени злосторства.
Како поранешен командант на Ослободителната војска на Косово, Чеку се бореше и со хрватската армија за време на распадот на поранешна Југославија во текот на 1990-тите.
Срѓан Ѓуриќ, портпарол на српската влада, рече дека изборот на Чеку е „неприфатлив“ за Белград.
