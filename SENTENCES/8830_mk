28/05/2012
Мухамет Брајшори за Southeast European Times во Приштина -- 28.05.12
Со векови исламот во Косово се сметаше за умерен, кој нема влијание врз јавниот живот, туку се практикува во приватни услови. 
Но, денес стравот од раширените фундаменталистички муслимански проповедници и литература е дел од косовската реалност, бидејќи странските државјани можат сé уште да влезат во земјата без виза, од присуството на НАТО во 1999 година.
Оние што го формираат мислењето во Косово велат дека традиционалниот ислам во земјата нема да падне под влијание на радикалните ставови, додека прозападниот став е поинаков.
Во земја со повеќе од 90 отсто муслиманско население, религијата не игра голема улога, се вели во извештајот на Стејт департментот за верските слободи од 2011 година.
„Религијата не претставува значаен фактор во јавниот живот. 
Верската реторика е во голема мера отсутна од јавниот дискурс во муслиманските заедници и присуството во џамиите е мало; но, јавното покажување на конзервативната исламска облека и култура, иако сé уште не е често, е во пораст“, се вели во извештајот.
Хабибе Бериша, исламски теолог, смета дека исламот во Косово не е загрозен од радикалниот ислам, вахабизмот и салафизмот [милитантна струја на сунитскиот ислам].
„Исламот меѓу Албанците, Турците, Бошњаците и другите во Косово е чисто приватен, не е измешан со нашиот јавен живот, бидејќи има Албанци со различна верска ориентација [муслимани, христијански католици, православни христијани и други], и за да се зачува националното единство, луѓето ја третираат религијата како приватна работа. 
Но, тоа не значи дека институциите не треба да одговорат на барањата на верските заедници“, рече Бериша.
Но, тој додаде дека косовската влада треба да ја реши правната позиција на своите верски заедници.
„Косовските верски заедници не се законски регистрирани; тие имаат проблеми со плаќањето на даноците, регистрацијата на имотот и другите обврски, и владата мора да го реши ова. 
Истата, покрај тоа, мора да одговори на барањата на верските заедници. 
Извештајот на Стејт департментот покажува дека неколку прашања треба да се решат“, рече Бериша.
Арбер Фетиу, истражувач во Меѓународниот центар за религија и дипломатија во Вашингтон, рече дека владите во Косово, Албанија и соседните држави мора да усвојат толерантни политики кон исламската заедница, како и кон другите заедници.
„Ако државите каде што живеат албанските муслимани водат дискриминаторски политики кон нив, уништувајќи ги принципите на неутралност на [државата] кон религиите, тоа мора да произведе фрустрација кај потиснатите, и една таква појава би била евидентна во секоја етничка или верска заедница каде што тие се предмет на доминантните структури“, рече Фетиу за SETimes.
Тој додаде дека оние што се дел од радикалниот дискурс во Косово не уживаат поддршка од пошироката заедница.
Себ Битичи, извршен директор на приштинскиот Институт за балканска политика, изјави за SETimes дека радикалниот ислам како идеологија може да најде место каде било во светот, но тврди дека грижата за доброто на луѓето ги спречува екстремистичките идеологии.
„Единствен најдобар начин да се спречи растот на екстремистичките идеологии е да се подобри животниот стандард, и да се воспостави мрежа на социјална заштита која не остава простор луѓето со скриени мотиви да ги шират корените ... 
Политичарите и интелектуалците треба да направат повеќе за промовирање на вредностите на либералното општество, вклучително и артикулацијата на главната конзервативна идеологија“, рече Битичи.
Тој посочи дека заедницата на косовските салафи е мала, и дека го следи претежно сунитскиот ислам.
„Тоа што малата заедница салафи е погласна не значи дека е зголемена -- истата и понатаму е мала. 
Иако општеството ги отфрли новите форми на исламот и го задржува својот секуларен изглед, сега некои политичари се поподготвени да ги искористат упатувањата на религијата за да го закрпат својот легитимитет и да ги прикријат своите недостатоци“, објасни Битичи.
Според Кастриот Красниќи, истражувач во приштинскиот Центар за истражување и решавање на конфликти, Косово не е цел на исламскиот тероризам.
„Може да има поединци кои гравитираат кон организациите вклучени во тероризам, но тие се минимални и не претставуваат закана за Косово или регионот. 
Западниот Балкан не е цел бидејќи земјите немаат стабилни економии и меѓународната политичка тежина е ограничена. 
Сметам дека десничарскиот екстремизам и национализам се најголеми закани, а не радикалниот ислам“, рече Красниќи.
