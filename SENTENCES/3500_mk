16/03/2007
Од Јонилда Коци за Southeast European Times во Тирана – 16/03/07
Соработката помеѓу владата и опозицијата, и пред сé стабилноста, се главните задачи на кои албанските политичари треба да се фокусираат додека земјата се приближува кон интеграцијата во ЕУ.
Тоа беше пораката на комесарот за проширување на ЕУ, Оли Рен, за време на посетата на Тирана во четвртокот (15-ти март).
„Претседателските избори во јуни ќе бидат шанса за албанските политичари да им покажат на своите граѓани -- и на ЕУ -- дека можат да работат заедно во интерес на народот, рече Рен за време на неговиот состанок со премиерот Сали Бериша.
Тој го изјави ова додека владејачката коалиција и опозицијата предводена од социјалистите се расправаат околу тоа кој треба да го наследи актуелниот шеф на државата, Алфред Мојсиу.
Бериша рече дека неговата администрација е отворена за „секаков придонес“ од страна на опозицијата, но не може да продолжи со своите барања во врска со претседателскиот кандидат.
„Ние сме за консензуален претседател, но не прифаќаме наметнување“, рече тој.
За време на неговата посета, Рен ја истакна и потребата за забрзување на реформите, особено оние поврзани со економскиот раст и борбата против корупцијата и организираниот криминал.
Тој ја потврди својата загриженост во врска со локалните избори минатиот месец, поддржувајќи ја проценката што ја дадоа мониторите на ОДИР/ОБСЕ.
„Се плашам дека овие избори нема да влезат во историските учебници како најдобар пример“, изјави тој за новинарите.
Гласањето покажа дека политичките водачи „допрва треба да го подобрат начинот на кој соработуваат“, додаде тој.
На состанокот со комесарот, претседателот Мојсиу го поддржа неговиот повик за компромис.
Заеднички напори, рече тој, се потребни особено во областите на изборните реформи и обезбедувањето на нови лични карти.
„Основен услов за постигнување на позитивни резултати и понатаму е консензусот помеѓу мнозинството и опозицијата“, рече Мојсиу.
Рен, исто така, разговараше со водачот на Социјалистичката партија, Еди Рама, и со Илир Мета, водачот на Социјалистичката партија.
Мета го обвини Бериша за непостоењето на консензус.
„ЕУ очекува консензус.
Затоа, Бериша треба да размисли, особено по последните избори, за нивните проблеми“, рече тој.
Рама, пак, оваа недела се чини й подаде маслиново гранче на владата, нудејќи й компромисен пакет реформи, во обид да се избегнат евентуални предвремени избори.
„Ако мнозинството е подготвено за друга алтернатива -- која ќе вклучува пакт помеѓу сите политички сили во земјата -- ние социјалистите сметаме дека оваа алтернатива има приоритет во споредба со тоа земјата да биде доведена во ситуација на предвремени избори“, рече Рама.
Реформскиот пакет ги покрива изборните промени и другите области, како што се судскиот систем, децентрализацијата и јавната администрација.
Рама, исто така, му ја понуди поддршката на својата партија на Мојсиу, ако тој одлучи да се кандидира за втор мандат.
И покрај тоа што актуелниот претседател сé уште не ги искажал своите намери, повеќето аналитичари сметаат дека мала е веројатноста тој да побара нов мандат, поради својата возраст.
