13/03/2008
Од Наташа Радиќ за Southeast European Times во Загреб - 13/03/08
Хрватска одлучи да го одложи спроведувањето на својата заштитена јадранска рибарска и еколошка зона (ЗЕРП) во Јадранското Море. 
Зоната се соочи со силно противење од страна на ЕУ и ги загрози шансите на Загреб за пристап во Унијата.
Парламентот во средата (12-ти март) усвои амандмани за ЗЕРП, според кои зоната нема да биде применета за членките на ЕУ почнувајќи од 15-ти март. 
Тоа е она што побара Европската комисија со цел да го елиминира конфликтот што се закануваше со Словенија и Италија.
Како што се очекуваше, амандманите беа поддржани само со гласовите на Хрватската демократска заедница (ХДЗ), Социјаллибералната партија (ХСЛС) и Српската демократска партија (СДСС). 
Хрватската селска партија (ХСС), партнер во владејачката коалиција, гласаше против нив. 
ХСС објави дека нејзината позиција е работа на принцип, но иднината на ЗЕРП не беше дел од договорот на владејачката коалиција. 
Социјалдемократската партија (СДП) и Хрватската народна партија (ХНС) апстинираа од гласањето, со некои исклучоци.
На 1-ви јануари Хрватска го објави спроведувањето на ЗЕРП, која првенствено ќе ги опфати членките на ЕУ, Словенија и Италија. 
Словенија, која претседава со ЕУ, и Италија, решително се спротивставија на спроведувањето и лобираа против истото во Брисел, велејчи дека Хрватска не ги почитува правилата на ЕУ.
Во изјавата за новинарите во понеделникот, премиерот Иво Санадер рече дека владејачката коалиција се согласила оти во моментов членството во ЕУ е поважно од спроведувањето на ЗЕРП.
Додавајќи дека е свесен за можните последици од оваа одлука, тој рече дека целите за ЕУ не смеат да бидат загрозени од теснополитички интереси.
Ние се соочуваме со дилема дали да продолжиме со преговорите со ЕУ и истовремено да го одложиме спроведувањето на ЗЕРП, или да ја спроведеме ЗЕРП и да се соочиме со фактот дека преговорите се блокирани. 
Сметаме дека е подобро за Хрватска да го забрши процесот на преговори што е можно побргу“, рече Санадер.
Откако ја слушна одлуката на Хрватска, комесарот за проширување на ЕУ, Оли Рен, објави дека сега преговорите со Хрватска може да се забрзаат.
Италијанските и словенечките власти, исто така, изразија задоволство од овој ненадеен пресврт. 
Словенечкиот министер за надворешни работи, Димитриј Рупел, рече дека Хрватска мора да се придржува на она што го потпиша.
