20/11/2008
Од Јонилда Коци за Southeast European Times во Тирана -- 20/11/08
Парламентот го усвои новиот изборен законик, консензус помеѓу владејачката Демократска партија и најголемата опозициска Социјалистичка партија (СП), во вторникот (18-ти ноември), во надеж дека ќе обезбеди слободни и фер избори следнава пролет.
Новиот закон, кој се заснова на европските модели, доби 112 гласови во парламентот од 140 места.
„Овој закон ќе биде запаметен не само поради тоа што ќе обезбеди слободни и фер избори, туку и поради тоа што ќе биде одличен пример за политичката соработка“, рече демократот Илир Русмали, копретседател на комисијата која го подготви законот.
Изборниот законик ја комплетира правната рамка поткрепувајќи го спроведувањето на новиот изборен систем.
Иако двете најголеми партии се согласија за измена на сегашниот закон во април, процесот беше блокиран поради противењето на помалите партии, кои се спротивставија на нивното исклучување од изборните комисии со новиот закон.
Тие, исто така, велат дека новиот регионален систем на пропорционална застапеност во голема мера ќе го намали нивниот број на места на општите избори следната година.
Сепак, многумина експерти велат дека улогата на помалите партии според постојниот систем е проблематична.
Демократите и СП се соочуваат со обвиненија за лажно поттикнување на нивните коалициски партнери од помалите партии за проширување на своите сопствени бази на моќ во парламентот.
Десет членови на партиите, вклучително и водачот на Движењето за социјалистите за интеграција и поранешен премиер Илир Мета, одржаа осумдневен штрајк со глад протестирајќи за законот.
„Ова е криминал против уставот и демократијата“, рече Мета пред толпата демонстранти кои извикуваа „Срамота“ пред зградата на парламентот.
„Одобрувате закон за кражба и ги поткопувате изборите во 2009 година“, рече Нард Ндока, поранешен коалициски партнер на премиерот Сали Бериша, во парламентот пред да заврши штрајкот.
Спроведувањето слободни и фер избори е барање што ЕУ постојано и го повторува на Албанија -- нешто што Европската комисија го спомена повторно во својот последен извештај за Албанија, објавен претходно оваа недела.
Албанија треба допрва да одржи неоспорни избори кои ги исполнуваат меѓународните страндарди.
Набљудувачите сметаат дека следните општи избори, кои се очекуваат во јуни, претставуваат тест за подготвеноста на Албанија за идната европска интеграција.
Во понеделникот, претставникот на ОБСЕ во Албанија, Роберт Бош, ги повика политичките партии да го подобрат новиот изборен законик.
„Секој дискриминаторски елемент треба да се исклучи“, рече Бош.
