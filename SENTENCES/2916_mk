26/10/2006
Од Ѓелу Трандафир за Southeast European Times во Букурешт – 26/10/06
Дваесетиедна невладина организација од балканскиот и црноморскиот регион воспоставија „интегративна мрежа“, со цел фаќање во костец со политичката корупција во нивните земји и поставување на нови стандарди на интегрит.
Мрежата ќе врши притисок врз политичките партии во Југоисточна Европа за прочистување на нивните листи од кандидатите со сомнителни досиеја, како и формирање на силни внатрешни механизми на проверка.
Иницијативата, која отпочна во средината на октомври, е моделирана според Романската коалиција за чист парламент, која одигра клучна улога за време на последните избори.
Во 2004 година, преку директни билатерални разговори и притисок врз медиумите, Коалицијата ги убеди романските партии да им забранат на 98 политичари да се кандидираат за пратеници.
Овие кандидати беа или претходно вмешани во корупциски скандали или потенцијални судири на интереси, или беа експонирани како агенти на поранешната комунистичка тајна полиција.
„Во регионот на Западен Балкан и Црното Море, луѓето почнаа да размислуваат за тоа што следи по „изборната револуција“ -- која е само прв чекор, како што се случи во Украина и Грузија“, вели Алина Мунгиу од Романското академско друштво, една од организациите-учеснички.
„Тие избраа нови влади и видоа дека и новите стануваат корумпирани како и старите.
Затоа е потребна „втора револуција“, против систематската корупција.“
„Ние извезуваме добра практика која успеа во Романија“, додава Мунгиу.
На конференцијата што се одржа во романското планинско туристичко место Синаја и беше спонзорирана од Националната помош за демократијата, Мунгиу ги изнесе седумте критериуми за проценка на политичката класа.
Таа, исто така, ја истакна важноста на непристрасното однесување и работењето со локалните чисти истражни новинари.
Целата кампања во Романија чинеше само 77.000 евра, макар што сумата на некои судски парници што следеа по кампањата, треба, исто така, да се земе предвид.
Интегративната мрежа планира да ги искористи можностите што ги нудат изборните години -- „единствен ранлив момент за политичарите“, како што рече црногорскиот учесник.
Тоа значи дека Хрватска и Бугарија треба да бидат првите две земји кои ќе бидат покренати од „антикорупциската револуција“.
Таква една кампања има посилна шанса за победа во овие земји.
Покрај постоењето на силно цивилно општество, тие се под притисок на ЕУ да се борат и против корупцијата на високо ниво.
И двете земји ќе одржат избори во 2007 година.
Во меѓувреме, Бугарија и Романија ќе пристапат во ЕУ во 2007 година и ќе изберат претставници за Европскиот парламент следната година.
Центарот за проучување на демократијата и здружението „Георге Маршал“ ќе ја водат бугарската коалиција на невладини организации за промовирање на чисти кандидати за европарламентарци.
Романската министерка за правда, Моника Маковеи, која присуствуваше на конференцијата во Синаја, вели дека целта на антикорупциската кампања е повеќе од осудување на одредени поединци или нивно бркање од политичките функции.
„Вистинската и успешна борба против корупцијата во основа води кон реформа на политичката класа и администрацијата.
На крајот од процесот тоа е она што се постигнува“, вели таа.
