23/09/2010
БУКУРЕШТ, Романија -- Полицијата се судри со демонстрантите во средата (22-ри септември) за време на митингот против владините мерки на штедење. 
Група од демонстранти извикувајќи „Крадци, крадци!“, почна да фрла шишиња и јајца на полицијата и се обиде да влезе во зградата на владата. 
Полицијата употреби солзавец за да ги растера. 
Околу 10.000 луѓе се приклучија на протестот, барајќи оставки од претседателот Трајан Башеску и владата на премиерот Емил Боц. 
Тие, исто така, бараат повисоки плати во јавниот сектор и прекинување со кратењата на работните места. 
Владата ги намали платите во секторот за 25 отсто, во обид за намалување на буџетскиот дефицит како дел од напорите за добивање заеми од ММФ, Светската банка и европските финансиски институции. 
Синдикатите велат дека протестите ќе продолжат во четврток, петок и понеделник.
Башеску во средата рече дека и покрај ваквите протести, Романија ќе продолжи со спроведувањето на својот план за штедење и можеби ќе го одложи влезот во еврозоната за да избегне криза слична на онаа во Грција. 
„Најголем проблем со кој се соочува Романија е обновувањето на макроекономската рамнотежа“, им рече Башеску на странските новинари во Букурешт. 
„Грција беше добра лекција“, истакна тој. 
(AФП, Hotnews.ro, Медиафакс, Еуроњус, Ројтерс - 22/09/10)
