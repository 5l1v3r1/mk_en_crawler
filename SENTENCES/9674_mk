21/01/2013
Мики Трајковски за Southeast European Times во Скопје - 21.01.2013
Организација од Скопје работи на проект кој ќе загарантира непречени избори во Македонија оваа година, и покрај конфликтната политичка атмосфера која вклучува и ветување од страна на опозициската партија на бојкот на изборите на 24.
март.
„Цивил“ - Центар за слобода од Скопје почна со спроведување на проектот наречен „Слободни и ненасилни избори 2013“, со кампања за јакнење на јавната свест за изборната култура, спречување на нерегуларностите, насилството и вооруженото насилство за време на изборите и во периодот по изборите, имајќи ја предвид актуелната политичка криза во Македонија, која кулминираше со настаните во парламентот во декември.
Центарот ќе работи со невладините организации, медиумите, полицијата и со другите институции на централно и локално ниво, политичките партии и нивните млади активисти, на зајакнување на политичката култура.
Џабир Дерала, директор на центарот, смета дека претстојните избори ќе бидат далеку од мирни, но очекува мирен исход од проектот.
„По настаните во парламентот, овие избори ќе бидат далеку од мирни.
Со нашиот притисок и помошта на меѓународните организации, можеби ќе ги ублажиме последиците од оваа политичка ерозија.
Ако партиите планираат една работа, а прават друга, тогаш се плашам дека нема начин да се спречат сериозни неправилности“, рече Дерала за SETimes.
Социјалдемократскиот сојуз на Македонија најави дека нема да учествува во парламентот додека не се создаде позитивна работна атмосфера и додека не се исполнат условите.
Во спротивно, СДСМ нема да учествува на изборите.
Еден од условите на македонската опозиција е одржување предвремени парламентарни избори, со кредибилитет и легитимитет, како и поддршка на сите релевантни партии во парламентот.
Опозицијата бара министрите за правда, внатрешни работи и финансии, и јавниот сервис на Македонската радио-телевизија да бидат водени од луѓе кои уживаат доверба, со потврден кредибилитет, амандмани на изборниот закон кои ќе ги вклучат препораките на ОБСЕ/ОИДХР и чистење на избирачките списоци.
Владејачката партија ВМРО-ДПМНЕ ги отфрли барањата на опозицијата.
Премиерот Никола Груевски рече дека изборите ќе бидат слободни, фер и демократски, со зајакнат мониторинг од сите страни.
Владимир Божиновски, професор на скопскиот Факултет за политички науки, исто така, смета дека изборите ќе бидат фер и демократски, со или без СДСМ.
„Оваа ситуација му одговара само на водачот на СДСМ, Бранко Црвенковски, за да не биде сменет од претседателското место на партискиот конгрес на СДСМ во мај.
Очекувам тоа да создаде тензии во СДСМ, меѓу оние градоначалници кои имаат шанси да победат на изборите.
Но опозицијата не е само СДСМ, други опозициски партии, исто така, учествуваат на локалните избори“, рече Божиновски.
Дарко Алексовски, од невладината организација „МОСТ“, чии набљудувачи учествуваат на сите избори, рече дека нерегуларностите можат да се надминат само со политичка волја за спроведување слободни и фер избори.
„Првите повеќепартиски избори во 1990-тите беа едни од најмирните во Македонија, бидејќи граѓаните, за првпат, можеа да гласаат слободно, да направат значаен избор и имаа повеќе политички опции.
Слободните и фер избори зависат од волјата на политичките актери во изборниот процес.
Владата има најголема одговорност тука, но и опозицијата, во создавањето на целокупната изборна атмосфера“, рече Алексовски за SETimes.
Дерала смета дека е важно сите политички партии да учествуваат на изборите во Македонија.
„Ако СДСМ не учествува на изборите, ќе имаме некомплетни избори.
Значи, цела една политичка опција нема да биде дел од политичката игра и натпревар“, рече Дерала.
Сефер Тахири, професор по комуникации на тетовскиот Универзитет на Југоисточна Европа, рече дека бојкотот на СДСМ и отфрлањето на нивните услови од страна на ВМРО-ДПМНЕ, ја продлабочува политичката криза во Македонија.
„Одлуката за бојкот на [изборите] не е баш најдобра;
на тој начин се создаваат услови за тотална диктатура во земјата.
Опозицијата треба да ја преиспита одлуката за бојкот на локалните избори.
Ако опозицијата навистина сака сигурни избори, 42 опозициски пратеници може да се откажат од својот мандат и да поднесат оставка, и на тој начин ќе предизвикаат законски и легитимни предвремени парламентарни избори“, рече Тахири.
