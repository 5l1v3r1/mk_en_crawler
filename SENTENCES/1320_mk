10/11/2008
Бугаријa и Кина во четвртокот (6-ти ноември) се согласија да ја зајакнат соработката во науката, образованието и технологијата.
Бугарскиот министер за образование и наука, Даниел Валчев, и кинескиот државен советник, Лиу Јандонг, го потпишаа договорот за време на нивниот состанок во Пекинг.
По земјотресот на 12-ти мај во провинцијата Сичуан, Софија покани повеќе од 40 кинески ученици од основното и средното образование да закрепнат во Бугарија.
Романските археолози открија село од Бронзеното време во близина на градот Залау.
Тие откопаа 124 артефакти, вклучително и куќи, гробници, печки и два човечки скелета, кои датираат од 1500 до 1300 год.
пред.н.е.
Тимот, исто така, пронајде добросочувана печка за керамика во долината Сулдуба, од третиот и четвртиот век од н.е.
Кипарските трошоци за истражување и развој се зголемија во 2006 година од претходната година, покажа истражување на статистичката служба на земјата.
Вкупните трошоци за истражувањето и развојот во Кипар во 2006 година достигнаа околу 61,4 милиони евра, што одговара на 0,43 отсто од БДП на земјата.
Градскиот совет на Софијa одвои 92.000 евра за поставување безжичен интернет систем во градските паркови.
Јужен Парк и Борисова Гарден ќе бидат помеѓу првите паркови во бугарскиот главен град кои ќе имаат бесплатен безжичен интернет, објавија медиумите.
Aлбанското медиумско претпријатие „Супер спорт“ доби награда за квалитет на Меѓународните награди ѕвезда на квалитетот во Женева.
Претпријатието ја доби наградата за високите стандарди на емитување програма и водството на пазарот.
„Супер спорт“ ја доби наградата за најуспешна медиумска фирма во 2008 година, објавија албанските медиуми во средата (5-ти ноември).
Романски хакер во четвртокот (6-ти ноември) доби намалена 16-месечна затворска казна.
Виктор Фаур, кој влезе во серверите на НАСА за да менува информации, ќе плати и штета од 188.000 евра.
Фаур има рок од десет дена да поднесе жалба на пресудата.
Експертите предупредуваат дека грчките крајбрежни региони немаат заштита од цунами, објави весникот Ta Неa во средата (5-ти ноември).
Според весникот, разговорите за подготвување заштитен систем за цунами за медитеранскиот регион започнале пред три години, но остануваат бесплодни.
Експертите предупредуваат дека постои реален ризик цунами да ги погоди крајбрежјата на земјата.
(Разни извори – 03/11/08-10/11/08)
