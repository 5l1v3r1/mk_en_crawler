27/12/2007
Од Игор Јовановиќ за Southeast European Times во Белград – 27/12/07
Српскиот парламент во средата (26-ти декември) усвои резолуција со која се прогласува дека Косово засекогаш ќе биде дел од српската територија, без оглед на каква било одлука што ќе ја донесе раководството во Приштина. 
Документот, исто така, ја наведува како приоритет интеграцијата во ЕУ, но само ако Србија може да пристапи во блокот како интегрална држава -- односно, со Косово како нејзин дел.
Покрај владејачките партии, резолуцијата доби поддршка и од опозициската десничарска Српска радикална партија и Социјалистичката партија на Србија. 
Либерал-демократите, предводени од Чедомир Јовановиќ, гласаа против документот, велејќи дека истиот ќе ги загрози изгледите на Србија за пристап во ЕУ.
Во своето обраќање пред пратениците премиерот Воислав Коштуница ги обвини САД дека сакаат да й го одземат Косово на Србија заради своите воени и стратешки интереси.
„Србија нема да се откаже од напорите за постигнување договор и сигурно нема да се откаже од Косово. 
Бидејќи ние, како народ и држава, не сме слободни ако Косово не биде покраина во Србија, како што стои во уставот“, рече премиерот.
Претседателот Борис Тадиќ за пратениците изјави дека владата ќе стори сé за да го задржи Косово во рамките на Србија и да ја задржи Србија на својот европски пат. 
Тој вети дека Србија никогаш нема да ја прифати независноста на Косово.
Тој, исто така, рече дека ако избие насилство во Косово и се покаже дека КФОР не е способен да ги заштити локалните Срби, српската армија е подготвена -- со одобрение од меѓународните овластени институции -- да „помогне и да го заштити загрозеното население“.
Српскиот министер за Косово Слободан Самарџиќ пред парламентот изјави дека САД и некои земји-членки на ЕУ ги поткопуваат разговорите за статусот ветувајќи им независност на косовските Албанци, со што им даваат малку иницијатива за преговори.
Сепак, истакна тој, последниот круг разговори -- под надзор на тројката ЕУ-Русија-САД -- беше далеку поуспешен од претходниот процес, кој го предводеше поранешниот претставник на ОН Марти Ахтисари.
Резолуцијата усвоена во средата повикува државата да го одреди како свој врвен приоритет зачувувањето на сувереноста на Србија над Косово, додека не биде усвоено компромисно решение врз основа на Резолуцијата 1244 на Советот за безбедност на ОН.
Дипломатските и другите односи со земјите што ќе го признаат независно Косово ќе бидат разгледани. 
Кога станува збор за членството во кој било воен сојуз, Србија ќе остане неутрална, освен ако народот не реши поинаку на референдум.
Како реакција на резолуцијата на парламентот, портпаролот на УНМИК, Александар Иванко, рече дека документот нема да има последици за Косово, со оглед на тоа што покраината е под администрација на ОН.
Сепак, резолуцијата има значително политичко влијание во самата Србија. 
Нејзиното усвојување спречува потенцијална криза во односите помеѓу двете владејачки партии -- Демократската партија на Тадиќ и Демократската партија на Србија на Коштуница.
