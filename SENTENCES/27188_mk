03/11/2009
ХАГ, Холандија -- Обвинителите во случајот на воени злосторства на поранешниот водач на босанските Срби Радован Караџиќ во понеделникот (2-ри ноември) го завршија својот воведен збор, фокусирајќи се на геноцидот во Сребреница во 1995 година. 
Обвинителот Алан Тајгер рече дека Караџиќ им наредил на силите на босанските Срби да ја нападнат енклавата, убивајќи преку 7.000 муслимански цивили. 
„Тој знаеше дека се убиваат мажи, тој ги прикриваше масовните протерувања и убиствата, и продолжува да го прави тоа и до ден денешен, и единствено жали од целата операција што избегаа некои муслимански мажи“, истакна Тајгер. 
Тој, исто така, го обвини Караџиќ за 44-месечната „кампања на терор“ против цивилите за време на опсадата на Сараево. 
Караџиќ, кој го бојкотираше почетокот на судењето, ќе се појави на процедуралните рочишта во вторник за да побара повеќе време за подготовка на својата одбрана. 
Тој се соочува со 11 точки од обвинението за геноцид, воени злосторства и злосторства против човештвото, извршени за време на босанскиот конфликт. 
(Ројтерс, АФП, Б92, Бета - 02/11/09)
