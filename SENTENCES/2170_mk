15/06/2005
(Американски Стејт департмент, Ројтерс - 14/06/05)
САД ги сметаат Босна и Херцеговина (БиХ), Косово и Србија и Црна Гора за критични за стабилноста на Европа и ќе бидат активно ангажирани во дипломатските напори оваа и следната година со цел да им помогнат да одат напред, како што изјави државниот потсекретар за политички прашања, Николас Барнс.
„Ако нашата најголема стратешка цел е мирна, безбедна, обединета Европа ... 
таа цел не може да се оствари сé додека Балканот е нестабилен и додека Балканот не е поврзан со остатокот од Европа“, се цитира Барнс во записот на Стејт департментот објавен во вторникот (14-ти јуни), по неговата посета на Сараево, Приштина и Белград минатата недела.
Предупредувајќи дека земјите на поранешна Југославија сé уште треба да се справат со трагичното наследство од конфликтите во 1990-тите, Барнс ги наведе апсењата и предавањата на обвинетите за воени злосторства и постигнувањето на етничко помирување во Косово како дел од главните проблеми.
„Ако е можно [Ратко] Младиќ и [Радован] Караџиќ да завршат во Хаг, ако е можно етничко помирување во Косово, тогаш со право може да се верува дека овие земји имаат иднина со ЕУ и иднина со НАТО и дека може да ги уживаат предностите што нивните соседи ги имаат сега на Балканот и Централна Европа“, рече Барнс.
За време на својата посета на регионот тој јасно им стави до знаење на властите во Сараево и во Белград дека ќе биде невозможно за САД да имаат нормални односи со нивните влади сé додека Караџиќ и Младиќ не бидат изведени пред лицето на правдата. 
„Не може да има ништо посоодветно“ од тоа Младиќ да биде уапсен пред 11-ти јули, десеттата годишнина од масакрот во Сребреница, рече Барнс.
Истакнувајќи го „новиот став и новото чувство за целта во Белград во врска со осигурувањето на тоа дека Младиќ ќе заврши во Хаг“ Барнс ги пофали српските власти за подобрувањето на нивната соработка со Трибуналот на ОН за воени злосторства, овозможувајќи пренесување на 12 обвинети за воени злосторства во текот на изминатите шест месеци.
„Тоа е импресивен резултат“, рече Барнс. 
„Тоа претставува поголем напредок во последниве три до четири месеци отколку во последните десет години.“ Како одговор на подобрената соработка Вашингтон ја обнови својата помош за Србија и Црна Гора, деблокирајќи повеќе од 10 милиони американски долари помош.
Во врска со БиХ Барнс рече дека земјата постигнала „голем напредок во текот на изминатите десет години“ и „има иднина“. 
Сепак, тој ги критикуваше властите на босанските Срби за одолговлекување на реформите во одбраната и блокирање на полициските реформи и рече дека тие не се од помош за лоцирање на Караџиќ и Младиќ.
Во врска со Косово Барнс рече дека САД сметаат оти 2005 година треба да биде „година на промени и година на одлуки“. 
Вашингтон го поддржува дипломатскиот процес што би можел да доведе до разговори околу конечниот статус оваа есен, рече тој.
САД планираат да бидат активно ангажирани во текот на целиот процес, рече Барнс, додавајќи дека ставот на Вашингтон е оти српската влада, косовските Срби и другите малцинства, како и косовското албанско мнозинство треба да седнат на заедничка маса и да се договорат за својата иднина. 
„Ние не велиме дека претпочитаме каков било конкретен исход бидејќи тоа би било несоодветно.“
