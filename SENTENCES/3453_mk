15/12/2006
(AП, Советот на Европска, ОБСЕ - 14/12/06; AП - 12/12/06)
Поздравувајќи ги напредокот на Албанија во врска со функционалната плуралистичка демократија, Парламентарното собрание на Советот на Европа (ПАЦЕ) во четвртокот (14-ти декември) изрази жалење што конфронтацијата и опструкционализмот и понатаму го оптоваруваат политичкиот живот во земјата.
„Лошата политичка клима ги одложува реформите, особено во областа на изборната легислатива и медиумите, кои се потребни веднаш, поради престојните локални избори“, се вели во нацрт-резолуцијата на набљудувачката група од 46 нации, со седиште во Стразбур, Франција, која треба да биде одобрена следниот месец.
Aлбанија треба да ги одржи локалните избори на 20-ти јануари. 
Наведувајќи ја како причина неподготвеноста на коалицијата предводена од владејачката Демократска партија (ДП) за реформа на изборниот законик, главната опозициска Социјалистичка партија во четвртокот рече дека нема да учествува на пленарната седница на парламентот, додека не биде постигнат консензус за реформата.
Изборите во јануари ќе бидат „голем тест за капацитетот на албанските власти да организираат слободни и фер избори“, се вели во документот на ПАЦЕ и се бара од Тирана веднаш да се посвети на клучните прашања поврзани со изборните листи, изборната администрација, пребројувањето на гласовите, табелирањето и процедурите за приговорите.
Според договорот од август помеѓу владејачките и опозициските партии, привремените гласачки листи треба да бидат расчистени до 20-ти октомври и мора да се користат како извор за гласачките листи. 
СП повика на одложување на изборите до пролет, за да може да се направи промена на листите.
Претходно оваа недела, Европската комисија (ЕК) ги повика албанските политички партии да преземат одговорност за изборните реформи и „да не очекуваат меѓународната заедница да посредува помеѓу нив“.
Албанските партии треба „да работат заеднички конструктивно за осигурување на слободно и фер спроведување на локалните избори“, АП ја цитираше изјавата на ЕК, издадена по рутинскиот состанок со албанските власти.
Претседателот Алфред Мојсиу ги повика политичарите во земјата „да соработуваат со одговорност и да имаат меѓусебна доверба, за да можат да постигнат консензус за исполнување на своите уставни обврски кон земјата и граѓаните“.
Политичките критериуми кои Албанија мора да ги исполни за влез во ЕУ се совпаѓаат со посветеноста и обврските на земјата кон Советот на Европа, во областа на демократијата, владеењето на правото и човековите права, истакнува ПАЦЕ.
Истата ги поздравува „мерките кои веќе се превземени за воспоставување и примена на политиката на нулта-толеранција во борбата против организираниот криминал, шверцот и корупцијата“, но се повикува и на понатамошни напори. 
Исто така, особено се истакнува потребата за внимателно подготвување на легислативата која целосно ќе ги почитува принципите на владеењето на правото и за подобро користење како на домашниот, така и на меѓународниот експертски совет во тој процес.
ПАЦЕ, исто така, ја повикува Албанија да се фокусира на подобрувањето на спроведувањето на легислативата, со оглед на тоа што напорите во оваа област не дадоа видливи резултати. 
„Ефикасната примена би можела уште повеќе да се зајакне, со обезбедување на зголемена транспарентност на процесот на подготвување на законите“, вели организацијата.
Истата ја истакнува и потребата за понатамошни напори во судските и медиските реформи, борбата против домашното насилство и трговијата со луѓе, спречувањето на тортурата, како и почитувањето на малцинските и детските права.
