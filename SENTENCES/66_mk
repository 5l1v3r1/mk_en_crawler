09/01/2006
Од Зоран Николовски за Southeast European Times во Скопје – 06/01/09
Земјите од Југоисточна Европа се соочуваат со голем предизвик. 
Со приближувањето кон ЕУ и НАТО тие мора да ги решат проблемите поврзани со недозволената трговија со луѓе во сите нејзини форми, без оглед на тоа дали е поради проституција и криминал или едноставно поради желбата за економски можности со мигрирање во богатите земји. 
Балканот со се поголем интензитет станува транзитен пат за нелегално движење на луѓето кои бараат подобар живот на Запад.
Неодамна, една координирана мултинационална полициска акција откри организиран синџир за пренесување на луѓе од Албанија во Грција, преку Македонија. 
Во акцијата, наречена „Југ“, беа ангажирани полициски сили од сите три држави и истата резултираше со 17 апсења. 
Приведените лица беа сопственици на камиони и возила опремени со специјално направени резервоари за криење на економски мигранти. 
Мигрантите плаќале од 1.000 до 1.500 евра за пренесувањето.
Трговијата со бело робје е, исто така, главна движечка сила за недозволената трговија во регионот. 
На пример, Македонија е транзитна земја и, во помал размер, дестинација за жените и децата од поранешниот Советски Сојуз, Источна и Југоисточна Европа со кои се тргува заради нивно сексуално искористување. 
Според извештајот на американскиот Стејт Департмент за овој светски проблем во 2005 година, со жените од Македонија, пак, се тргува низ целата територија на поранешна Југославија.
Според извештајот, Македонија е земја од второ ниво, а тоа значи дека таа не ги задоволува целосно минималните стандарди за отстранување на недозволената трговија, и покрај тоа што прави значителни напори. 
Таа падна за едно ниво подолу, од нивото еден во 2004 година, поради недоволниот напредок во засилувањето на нејзините напори за спречување на недозволената трговија. 
Владата донесе нова законска регулатива за недозволената трговија во 2004 година, но не успеа да покаже севкупно подобрување во спроведувањето и спречувањето, открива Стејт Департментот. 
Постојаните институционални недостатоци во правосудството и понатаму се пречка за владата ефикасно да се справи со недозволената трговија. 
Судскиот систем, се наведува во извештајот, не успеа соодветно и ефикасно да поведе судски постапки, да ги осуди и приведе оние кои се занимаваат со недозволена трговија, како и да им понуди соодветна заштита на жртвите и сведоците во судниците.
Со цел да ги реши овие проблеми, владата започна проект против недозволената трговија со луѓе, Национален механизам за координирање и советување. 
Министерството за труд и социјална политика ќе го спроведе проектот во три фази до 2006 година, во соработка со Мониторинг мисијата на ОБСЕ. 
Партнерите, исто така, ќе ја ангажираат и полицијата, локалните власти, социјални работници и претставници на невладини организации.
Правосудството, исто така, презема мерки, на пример, со тоа што одговорнаста за ненавремено завршување на судската постапка им ја припишува на судиите. 
На пример, судијата Димитрија Чобовски беше разрешен од функцијата од страна на парламентот бидејќи му беа потребни 11 месеци да донесе пресуда против Дилавер Бојку, локален макро. 
Според законот, овој процес требаше да трае помеѓу 14 и 60 дена.
„Една пресуда не може да биде напишана 11 месеци откако е донесена и тоа особено во случај што ја вознемири земјата“, напиша Ленче Софрониевска, претседател на Републичкиот судски совет. 
„Случајот Бојку ги измени одличните оценки што и беа дадени на Македонија како земја што се бори против недозволената трговија со луѓе“, рече таа, по објавувањето на извештајот на Стејт Департментот.
Недоволната заштита на жртвите при сведочењето претставува уште еден проблем. 
Поради сериозноста на проблемот Соединетите Американски Држави и Регионалниот центар за борба против прекуграничниот криминал и донираа на канцеларијата на јавниот обвинител видео телеконференциска опрема за далечинско сведочење. 
Македонија е првата земја што ќе користи ваква опрема во судниците, рече американскиот обвинителен адвокат Гарвин Корн.
Извештајот на Стејт Департментот дава остри оценки и за другите земји од Југоисточна Европа. 
Албанија се смета за земја-извор за жени и деца со кои се тргува заради сексуално искористување и принудна работа, највеќе во Грција и Италија, од каде многу жртви потоа се пренесуваат во Велика Британија, Франција или Холандија. 
Албанските деца, особено етничките Роми и Еѓупци, и понатаму се продаваат надвор од земјата заради принудно питање. 
Според извештајот, Босна и Херцеговина е земја на потекло, транзит и дестинација за жртвите со кои се тргува, од кои поголемиот дел се етнички Роми.
Србија-Црна Гора се смета за земја извор, транзит и дестинација за жртвите со кои се тргува, како и за внатрешно тргување со етничките Роми за кои присилното питање и понатаму е проблем. 
Косово, исто така, претставува извор, транзитно место и дестинација, каде внатрешното тргување се смета за се посериозен проблем. 
Во 2004 година, Единицата за спречување на недозволената трговија и проституцијата на УМНИК уапси 77 лица, изврши 2.386 рации и им помогна на 48 жртви, од кои 17 отсто беа малолетни лица. 
Помошта на жртвите, пак, опадна бидејќи софистицираните криминални мрежи се прилагодија на обидите за спречување на недозволената трговија, со тоа што ги префрлија сексуалните услуги од јавните барови во приватните домови.
Со поголемиот дел од жртвите од БиХ и Србија-Црна Гора се тргува низ цела поранешна Југославија, а потоа сезонски се враќаат назад.
Она што предизвикува се поголема загриженост кај балканските земји е влијанието на проблемот со недозволената трговија врз нивните надежи за олеснет визен режим, како и врз нивните обиди за влез во ЕУ и во НАТО. 
Четири земји во регионот -- Бугарија, Хрватска, Македонија и Романија -- се официјлани земји-кандидати за членство. 
Бугарија и Романија треба да се приклучат кон блокот на 1-ви јануари 2007 година, но постои можност овие планови да бидат одложени на една година доколку Брисел утврди дека не се задоволени сите критериуми. 
Сите четири земји-кандидати се заведени во извештајот на Стејт Департментот како земји од второ ниво.
Претставникот на ЕУ за правда и внатрешни работи, Франко Фратини, ги изнесе мерките што Унијата очекува овие земји да ги преземат во борбата против недозволената трговија со луѓе. 
Тука спаѓаат: зајакнување на граничната контрола, подобрување на квалитетот на пасошите и потпишување на договори за повторно примање -- на тој начин овозможувајќи им на нелегалните емигранти да се вратат во транзитна земја доколку не може да се утврди нивното државјанство. 
Некои од овие мерки веќе се преземаат. 
На пример, Македонија воведува нови пасоши со биометрички податоци за сопственикот. 
Таа се наоѓа во полседна фаза на потпишување на осум договори за повторно примање со земјите-членки на ЕУ и развива електронски комуникациски систем за поврзување на граничните премини.
Истовремено, ИЦГ -- влијателна американска експертска група -- упати критики кон ЕУ за, како што вели, претерано строгиот визен режим кон Албанија, Босна и Херцеговина, Македонија и Србија-Црна Гора. 
И покрај тоа што овие земји треба да ја засилат борбата против нелегалната имиграција, вели ИЦГ, ограниченото движење и економските можности го разгоруваат проблемот. 
Неуспехот за пошироко отварање на вратата кон Европа може да го попречи вкоренувањето на европските вредности. 
Затворената врата за земјите со муслиманско население, пак, го зголемува потенцијалното влијание на радикалните и терористичките групи во Блискиот Исток.
ИЦГ предлага воведување на полиберална политика барем за одредени категории на патници -- педагози, професори, студенти, новинари, бизнисмени, високи функционери и камионџии. 
Подолгорочно, членството во ЕУ може да биде најефикасна противмерка за овој проблем, кој може да биде намален веднаш штом биде ублажена економската беда.
