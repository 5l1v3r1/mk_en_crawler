18/03/2011
Од Елизабет Марагула за Southeast European Times во Атина -- 18/03/11
Во режија на триесетгодишниците Аргирис Пападимитропулос и Јан Вагел и со минимален буџет, филмот „Потрошена младост“, иако фиктивен, има документарен стил во портретирањето реална слика за животот денес на Атињаните.
Снимен еден жешок ден на улиците на Атина, „Потрошена младост“ ги прикажува тензиите меѓу нејзините граѓани, раскажувајќи ја приказната за еден безгрижен скејтер и еден нервозен средновековен државен службеник.
Филмот го имаше своето деби на отворањето на Меѓународниот филмски фестивал во Ротердам на крајот од јануари, и треба да почне да се прикажува во кината во Атина во петок (18-ти март).
Пападимитропулос даде интервју за SETimes за неговата Грција -- современа држава која стигна до ќор-сокак -- и за начинот на кој е прикажана нејзината младина.
SETimes: Можете ли да го објасните името на вашиот нов филм „Потрошена младост“?
Аргирис Пападимитропулос: Всушност, името дојде од налепниците што [ги направи] еден наш пријател во Германија ... 
неговото брендирано име, Потрошена младост. 
Пораката на Потрошена младост не се однесува толку на денешнината, бидејќи јас не мислам дека која било младост е потрошена. 
Младите се единствената надеж и младите се најкул генерација, така да кажеме, најкул возраст што постои.
SETimes: Што сакате луѓето да понесат со себе по гледањето на филмот?
Пападимитропулос: Подобро разбирање на младите. 
Не мора да се сфати дека овој филм говори за јазот на генерациите, туку говори за неисцрпната енергија што адолесцентите ја имаат. 
Само технологијата се менува. 
Јас немав Фејсбук или мобилен телефон или нешто друго [кога растев], но работите кои ме интересираа и работите што ги мрзев и што ги сакав и моите стравувања и сé друго, се сосема исти.
SETimes: Што мислите вие за Грција денес?
Пападимитропулос: Ние сме во една луда ситуација, но од друга страна има толку многу работи што се менуваат на подобро, на најдобро. 
Имате луѓе кои почнуваат да ги менуваат работите. 
Имате многу луѓе во Атина кои сега користат велосипед, кои одлучуваат дали сакаат да паркираат во населбата или не ... 
кои им се јавуваат на газдите на становите и бараат помала кирија. 
Тие мора да го сторат тоа самите.
Додека сé друго станува сé полошо, луѓето прават најдобро [што можат]. 
Има толку многу луѓе, тие не сфаќаат и се чувствуваат како да се во црна дупка и како да се заглавени, што е исто така и сликата на Грција сега: таа се чувствува заглавена, здодевна, стара и пасивна.
SETimes: Што е со грчката младина денес?
Пападимитропулос: Грчката младина е навистина кул. 
Тие имаат меѓународна рамка на размислување. 
Тие гледаат и тука, но и во странство. 
Тие можат да имаат пријатели надвор од Грција, се среќаваат со луѓе и говорат јазици. 
Тие прават некои работи за да не заглават во она што се вика грчко-грчко, традиционална идеја за тоа што е грчко.
SETimes: Дали традиционалните начини на размислување се надминати, или се само променети?
Пападимитропулос: Да. 
Порано бевме народ што очекуваше многу поддршка од семејствата ... 
[но] денес семејствата не се исти. 
Економската реалност на семејствата не е иста како тогаш, така што родителите не можат да ги помагаат своите деца како порано.
SETimes: Како се чувствувате како претприемач во Грција?
Пападимитропулос: Mногу луѓе живеат под превезот на стравот, така што дури и да имаат работа и да заработуваат исто онолку пари како минатата година ... 
тие се плашат да ги трошат и се плашат да си обезбедат добар квалитет на животот бидејќи постојано го слушаат зборот „криза“. 
На секои четири зборови на телевизија, доаѓа зборот криза.
SETimes: Дали е ова навистина само психолошки или работите се сериозни?
Пападимитропулос: Се разбира дека работите се сериозни, но јас говорам за психолошкото влијание за луѓето кои не се сé уште допрени, ако можам да кажам така, од кризата. 
Мислам дека медиумите се обидуваат да создадат голема работа од нешто што -- е големо -- но не толку големо како што сакаат да го прикажат.
