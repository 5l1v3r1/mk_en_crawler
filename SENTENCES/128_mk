16/04/2007
Од Марина Стојановска за Southeast European Times во Скопје – 16/04/07
Политичката сцена во Македонија е активна како никогаш досега. 
Речиси сите партии одржаа конгреси и избраа нови раководства. 
Во изминатиов период се случи проширување на десното крило, конкретно на владејачката ВМРО-ДПМНЕ, како и растурање на коалицијата За Македонија заедно предводена од Социјал Демократите, формирана во 2000-та година.
Еден од факторите кој придонесе да дојде до ова е новиот закон за политичките партии кој налага партиите да имаат 1000 регистрирани члена, наместо претходните 500 члена. 
Како резултат, многу помали политички групи мораа да се асимилираат во поголемите.
Лигата за демократија, првата политичка партија формирана во Македонија по комунизмот, се приклучи кон ВМРО-ДПМНЕ, а истото го направи и Земјоделската Партија. 
Претседателот на второспоменатата, Марјан Ѓорчев, претходно беше член на ВМРО-ДПМНЕ и беше министер за земјоделство во владата на поранешниот премиер Љубчо Георгиевски. 
ДРУМ, партија формирана од поранешниот потпретседател на ВМРО-ДПМНЕ Доста Димовска, исто така се врати во партијата. 
Се на се, осум партии сега се приклучија кон ВМРО-ДПМНЕ.
Малите партии не се задоволни од изменетиот закон за политичките партии. 
Поранешниот лидер на Лигата за демократија, универзитетскиот професор Ѓорѓе Марјановиќ, поднесе предлог до Уставниот Суд повторно да ги разгледа измените.
Минатиот месец, Уставниот Суд започна постапка за одредени членови од законот, според кои партиите, исто така, треба да депонираат потписи во локалните единици на министерството за правда, како и да го завршат регистрирањето во рок од 45 дена. 
Судиите изразија загриженост дека одредбите можат да го прекршат уставното начело за слобода на политичко собирање.
Во меѓувреме, опозициониот Социјал Демократски Сојуз на Македонија (СДСМ) претрпе неколку потреси во изминативе неколку месеци откако загуби на последните избори. 
Нејзиниот претседател, поранешниот премиер Владо Бучковски, беше сменет по изгласаната недоверба. 
Потоа следеше конгрес за избор на нов претседател. 
Радмила Шеќеринска, поранешната вице-премиерка за евро-интеграција, стана нов претседател на СДСМ. 
Заедно со неа дојде целосно ново раководство во партијата. 
Сега во тек се избори за претседатели на општинските организации, потег кој е дел од напорите на Шеќеринска да ја консолидира партијата.
Владејачката ВМРО-ДПМНЕ, исто така, одржа конгрес, повторно избирајќи го актуелниот премиер Никола Груевски за нејзин преседател.
Што се однесува до јавното мислење, состојбата наликува на таа од парламентарните избори во 2002-та година, само со сменети улоги. 
Сега, како тогаш, владејачката партија ужива голема популарност, а опозицијата има многу низок рејтинг. 
Меѓутоа, сега владејачка партија е ВМРО-ДПМНЕ, која ја има довербата на 23 отсто од популацијата, според последните анкети. 
Во 2002-та година, тоа беа Социјал Демократите, кои во моментов можат да соберат само околу 8 отсто поддршка од гласачите.
Политичките аналитичари ја сметаат ваквата појава за прилично нормална. 
„Природно е луѓето кои гласале за една опција на изборите да и дадат на истата опција голема поддршка за одреден период надевајќи се дека таа ќе ги реши итните економски проблеми“, вели политичкиот аналитичар Мерсел Биљали.
Доколку владата не успее да ги исполни ветувањата, нејзиниот рејтинг бавно но, сигурно ќе опадне, вели Биљали. 
Таква беше судбината што ја доживеа СДСМ. 
И покрај високиот рејтинг на владата во 2002-та година, таа не успеа да ги исполни очекувањата на граѓаните што се однесува до економското подобрување и инвестициите.
Останува да се види колку ќе биде ефикасна Шеќеринска во враќањето на Социјал Демократите на патот кон политичко опоравување. 
Најново случување е распадот на коалицијата За Македонија заедно, која беше формирана пред локалните избори во 2002-та година. 
Потоа таа дојде до победа во 2002-та година, а подоцна го поддржа Бранко Црвенковски во трката за претседател во 2004-та година.
Втората најголема партија во коалицијата За Македонија заедно, Либерал Демократите, претрпе политичко преструктуирање. 
На нејзиниот последен конгрес, претседателот на партијата и поранешен градоначалник на Скопје Ристо Пенов се повлече од функцијата.
Кормилото на партијата го презеде поранешниот министер за одбрана Јован Манасиевски. 
Веднаш по конгресот, тој најави заминување на партијата од коалицијата, со образложение дека постои опасност таа да го изгуби својот идентитет. 
Сега Либерал Демократите планираат самостојно да учествуваат на следните локални избори, планирани за 2009-та година.
