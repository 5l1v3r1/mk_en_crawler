22/09/2006
Од Марина Стојановска за Southeast European Times во Скопје – 22/09/06
Новата владејачка коалиција на ВМРО-ДПМНЕ и Демократската партија на Албанците (ДПА) постигна согласност за законот за полициските реформи, и нацрт-законот сега е доставен до парламентот. 
Легислативата е предвидена со Охридскиот договор со кој во 2001 година заврши меѓуетничкиот конфликт во Македонија. 
Брисел јасно стави до знаење дека нема да одреди датум за почеток на разговорите за членство со ЕУ додека не бидат спроведени овие реформи.
„Законот усвоен од страна на владата е всушност верзијата што ја предложи професионалниот тим што го формираше претходната влада“, рече министерот за внатрешни работи, Гордана Јанкуловска. 
„Ова е добар законски текст, кој нуди нова организација на полицијата, во согласност со принципите на децентрализацијата.“
Една од најважните промени предвидени во законот се однесува на назначувањето на командирите на полициските станици, рече министерот. 
Советите на локалната самоуправа сега ќе ги наименуваат командирите на 38-те полициски станици во земјава, чија главна задача ќе биде безбедноста во сообраќајот.
Началниците на осумте сектори за внатрешни работи, исто така, ќе се назначуваат на нов начин -- од страна на министерот за внатрешни работи, со учество на соодветните општини. 
Секој општински совет ќе поднесе листа од три кандидати до министерот, при што еден од нив ќе биде од мнозинската етничка заедница во општината. 
Началникот, потоа, ќе биде биде назначен од листата.
Законот беше предмет на дебата помеѓу поранешните партнери во владејачката коалиција, СДСМ и Демократската унија за интеграција (ДУИ) скоро една година, пред сé поради бројот на секторите за внатрешни работи. 
ДУИ инсистираше нивниот број да се зголеми, или да се формираат нови сектори во Кичево и Струга.
Друга спорна точка беше големината на работно искуство што треба да го има кандидатот за да биде командир на полициска станица. 
СДСМ за тој критериум предложи 12 години работно искуство, плус 4 години раководно искуство. 
ДУИ бараше намалување на овие барања.
Премиерот Никола Груевски сега бара широка парламентарна поддршка за новиот закон.
Претставникот на ЕУ во Македонија, Ерван Фуере, го пофали усвојувањето на нацрт-законот од страна на владата. 
По состанокот со Јанкуловска, тој потврди дека добил копија од законот и дека ќе го проучи за да види дали е хармонизиран со европските стандарди.
