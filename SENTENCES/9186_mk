14/08/2012
Бојана Миловановиќ за Southeast European Times во Белград -- 14.08.12
Во време на економска криза, зголемена невработеност и сиромаштија во Србија, новата влада се соочува со тешка задача да ги подобри социјалните прашања.
„Сега се обидуваме да обезбедиме исплата на пензиите за септември, ете толку е тешка ситуацијата“, изјави за новинарите Млаѓан Динкиќ, српски министер за финансии и економија.
Економската криза создаде атмосфера на предизвици во Србија, за изнаоѓање финансии за социјалните мерки, кои се едни од најважните делови на договорот што партнерите во владината коалиција го потпишаа пред да ја формираат новата извршна власт.
Српската напредна партија, Социјалистичката партија на Србија, Обединетите региони на Србија и помалите партии во нивниот договор велат дека владата ќе биде социјално одговорна за заштита на најранливото население.
Планот е да се воспостави социјална грижа за најсиромашните. 
Создавањето различни служби за социјална грижа на локално ниво, исто така, ќе се зајакне, но со рационално трошење.
Миодраг Лукиќ (42), наставник од Белград, вели дека претходната влада не водеше доволно грижа за најсиромашните и најранливите граѓани, но додава дека не му верува ниту на овој кабинет.
„Земјата е во катастрофална состојба и јас мислам дека новата влада нема искуство и професионален персонал за справување со ситуацијата. 
Би сакал да грешам“, рече Лукиќ.
Но, новата влада дава силни ветувања дека семејството, децата и младите ќе имаат право на соодветна социјална, правна и економска заштита, во поглед на половата еднаквост.
Со оглед на тоа што Србија има недоволно развиени социјални служби и поддршка за инвалидизираните лица, според претставниците на невладините организации на луѓето со инвалидитет, владините претставници ветуваат дека ќе се погрижат за тоа инвалидизираните лица да имаат право на независност, социјален интегритет и учество во општеството, додека за постарите лица ќе биде обезбедена здравствена грижа и помош.
Пензионерката Милица Стаменковиќ (67) вели дека новата влада треба да добие шанса да ја покаже својата социјална одговорност. 
„Властите не мамеа во минатата деценија и го уништија она што дури ни Слободан Милошевиќ не успеа да го уништи. 
Не може да биде полошо од ова, и затоа й давам шанса на новата влада“, рече Стаменковиќ за SETimes.
Пензионерите кои примаат помалку од 150 евра месечно ќе добијат 13-та пензија во висина од 150 евра, на четири рати.
Расим Љајиќ, вицепремиер и министер за трговија, рече дека новата влада мора, во ова време на криза, да се погрижи за правата на граѓаните и за тоа работодавачите да исполнат одредени услови.
„Новата влада треба да усвои нов закон за работни односи и да ја зајакне заштитата на правата на работната сила. 
Потребен е и поголем социјален дијалог, првенствено со претставниците на синдикатот“, изјави Љајиќ за SETimes.
Зоран Михајловиќ, заменик-претседател на најголемиот синдикат во Србија, Сојузот на независни синдикати, рече дека претставниците на синдикатот очекуваат новата влада да почне со решавање на најголемиот проблем -- невработеноста, која моментно изнесува 24 отсто во Србија.
Владата усвои закон за социјално претприемништво за обезбедување вработување, и до еден отсто, за активирање на населението од маргинализираните социјални групи што не се конкурентни на пазарот на труд.
„Очекуваме да почнат инвестициите, за економијата да се подобри. 
Исто така, очекуваме зајакнат социјален дијалог, мислам дека не сме имале реален дијалог веќе со децении“, изјави Михајловиќ за SETimes.
Тој рече дека регулативите и законите кои новата влада ќе ги усвои нема да бидат од корист за вработените, но сепак се надева дека синдикатите ќе бидат консултирани во процесот.
„Ако биде постигнат континуитет со дејствата на претходните две влади кои ги испратија законите до парламентот без скоро никаква јавна дебата, ќе имаме конфликт и со новата влада“, рече Михајловиќ.
