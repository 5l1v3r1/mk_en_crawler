23/10/2005
БРИСЕЛ, Белгија -- Европската комисија (ЕК) во петокот (21-ви октомври) објави дека препорачала да започнат разговорите за Спогодбата за стабилизација и асоцијација со Босна и Херцеговина (БиХ).
Одлуката сега треба да биде одобрена од страна на 25-те земји-членки на ЕУ, најверојатно до средината на декември.
Во своето официјално соопштение ЕК објави дека БиХ го има остварено неопходниот напредок во исполнувањето на 16-те услови дефинирани во Физибилити студијата од ноември 2003 година.
Истовремено, во соопштението се вели дека од БиХ се очекува да продолжи со својата соработка со Трибуналот на ОН за воени злосторства, да го усвои законот за јавната радиодифузија и да го осигури спроведувањето на полициските реформи.
Ако не биде постигнат доволен напредок, тоа би можело да доведе до одложување или прекин на преговорите, вели ЕК.
Главниот претставник на меѓународната заедница во БиХ, високиот претставник Педи Ешдаун, ја поздрави „историската одлука“ на ЕК.
Тој говореше на затворањето на дводневната конференција во Женева за иднината на БиХ, спонзорирана од Швајцарија.
(Независне новине - 22/10/05;
веб-страница на ЕУ, Свисинфо, извори на ОХР - 21/10/05)
