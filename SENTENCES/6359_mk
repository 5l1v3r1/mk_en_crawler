19/11/2011
Линда Карадаку и Ивана Јовановиќ за Southeast European Times во Приштина и Белград -- 19.11.11
Ромската заедница ја сочинува најголемата малцинска заедница на Балканот, и -- според неодамнешната анализа на Центарот за меѓународно управување со кризи и решавање на конфликти -- нивната ситуација „во регионот останува особено проблематична, а државите се чини дека имаат малку намери или иницијативи да го променат тоа“.
Како одговор на ова, Скендер Велиу, кој го предводи Ромскиот сојуз Амаро-Дром во Албанија, рече дека малцинствата формирале група која ги претставува Грците, Македонците, Србите, Црногорците и Босанците, и дискутира за нивните конкретни проблеми.
„Дискутиравме околу ситуацијата и третманот на малцинствата во Албанија, и изготвен е ,уставен’ документ во рамките на уставот за правата на малцинствата во Албанија наспрема останатите земји во регионот“, рече Велиу за SETimes.
Тој објасни дека главните барања го опфаќаат јазикот, идентитетот и културата.
Групата која работела на тој документ била предводена од универзитетскиот професор Кимет Фетаху, припадник на македонското малцинство во Албанија, кој, исто така, организирал тркалезни маси со претставиците на различни малцинства.
Документот е испратен до институциите во земјата и меѓународните тела.
„Го кренавме нашиот глас, барајќи подобрувања [на] социјалната и економската ситуација на ромскиот народ, нивното образование, здравство, инфраструктура, сместување, вработување, кои станаа дел од националната стратегија за подобрување на животните услови за Ромите“, рече Велиу.
Милан Антонијевиќ, директор на белградската невладина организација ЈУКОМ, вели дека Ромите го сочинуваат најголемото етничко малцинство во Србија, по што следат Албанците, Босанците, Унгарците и други.
Државата „не знае како да направи атмосфера во која ќе биде нормално да се излезе и да [се изјасни] националноста, бидејќи се покажа дека апаратот на сила и репресија на државата е сé уште многу силен, така што луѓето се изјаснуваат дека се нешто друго од она што инаку би го направиле“, рече тој за SETimes.
Алма Масиќ, директорка на Младинската иницијатива за човекови права во Сараево, истакна дека „само 3 отсто од Ромите во Босна и Херцеговина имаат постојана работа.
Најголем извор на приходи за ова етничко малцинство е самовработувањето во секторот на собирањето материјали за рециклирање и рециклирање на отпадот“, рече таа за SETimes.
Ситуацијата е поразлична во Косово, каде што српската заедница стана малцинство по 1999 година.
„Мојот живот не е каков што беше порано.
Ние, Србите, нетрпеливо чекаме да видиме каков ќе биде статусот на Косово, Не би сакала да бидам наречена малцинство и не сакам да го прифатам тоа“, рече за SETimes косовската Србинка, Милица Марковиќ.
Беким Блакај, директор на Косовската канцеларија на Центарот за хуманитарно право, ги обвинува паралелните српски институции.
„Останатите малцинствата се значително интегрирани во косовското општество, [но, сепак] на некој начин тие се подискриминирани отколку српското малцинство.
Српскиот јазик е официјален јазик на целата територија на Косово, но тоа не е случај со ромскиот, турскиот или босанскиот јазик“, рече тој за SETimes.
Во Прешевска долина во Србија, Албанците се малцинство.
„Ако сакате да добиете нешто, [како малцинство], морате да го побарате тоа.
Никој нема да ви даде ништо без да побарате“, рече економистот Абдула Ахмеди.
Тој изјави за SETimes дека најитен проблем е непризнавањето на дипломите на Косовскиот универзитет, проблемите со признавањето на дипломите од Албанија и Македонија, како и високата стапка на невработеност на младите и нивната миграција во Азија.
Антонијевиќ од ЈУКОМ признава дека Србија сé уште не нашла механизам за признавање на универзитетските дипломи од Косово.
„Албанците мора да имаат некакви права бидејќи тие дипломирале на Универзитетот на Косово и сакаат да работат во Србија и тоа треба да се охрабри“, рече тој.
Ференц Тот е член на војводинското унгарско малцинство.
„Не се чувствувам како граѓанин од втор ред, иако има многу кои се обидуваат, секојдневно, да ме убедат дека сум тоа“, рече тој за SETimes.
Марија Шонталер, припадничка на германското малцинство во Војводина, изјави за SETimes дека решението лежи во членството во ЕУ, така што „кој е некој и што е некој ...
во еден момент ќе бидат Европјани“.
