19/10/2010
Главниот обвинител на Трибуналот на ОН за воени злосторства (МКТЈ) во понеделникот (18-ти октомври) беше во Сараевo, на разговори околу соработката на земјата со судот. 
Брамерц, исто така, се состана со жртвите на конфликтот во периодот 1992-1995 година. 
Брамерц, исто така, ќе ја посети Хрватска, за да се состане со владини и судски претставници таму.
***
Израелскиот министер за надворешни работи, Авигдор Либерман, и неговиот грчки колега, Димитрис Друцас, во понеделникот (18-ти октомври) потпишаа договор за цивилна авијација во Ерусалим. 
Договорот -- прв договор меѓу земјите од 1952 година -- покрива широк спектар прашања, вклучително и лиценцирањето на авио-превозниците за повеќе летови.
***
Tурскиот министер за надворешни работи, Ахмет Давутоглу, и неговиот кувајтски колега, Шеик Мохамад ал-Сабах, во неделата (17-ти октомври) се состанаа во градот Кувајт, на разговори околу начините за зајакнување на билатералните економски и политички врски. 
Давутоглу рече дека е постигнат договор за формирање работни тимови за економска и културна соработка, вклучително и во областите на транспортот, образованието и здравството.
***
Српскиот министер за надворешни работи, Вук Јеремиќ, во понеделникот (18-ти октомври) беше во Финска, каде што се состана со својот колега, Александар Стаб. 
Тие разговараа за билатералните односи, кандидатурата на Србија за ЕУ и регионалните прашања. 
Посетата дојде пред состанокот на Советот на ЕУ подоцна овој месец, на кој се очекува да се разговара за апликацијата на Србија за членство во ЕУ.
***
Дводневна регионална конференција за борба против корупцијата беше отворена во петокот (15-ти октомври) во Охрид. 
Настанот беше организиран во рамките на македонското претседавање со Министерскиот комитет на Советот на Европа (СоЕ). 
На настанот присуствуваа повеќе од 150 претставници на 47 земји-членки на СоЕ, кои дискутираа за три клучни аспекти од борбата против корупцијата -- конфискувањето и враќањето на имотот, транспарентноста и интегритетот на јавната администрација и финансирањето на политичките партии.
***
Црногорскиот премиер Мило Ѓукановиќ во петокот (15-ти октомври) изрази надеж дека мислењето на Европската комисија за подготвеноста на Црна Гора да добие кандидатски статус во ЕУ, кое се очекува во ноември, ќе биде позитивно, како и дека земјата ќе добие препорака за отпочнување разговори за пристапување во ЕУ. 
Ѓукановиќ даде изјава за новинарите по состанокот со Чарлс Танок, известувачот на Европскиот парламент за Црна Гора. 
Танок рече дека Подгорица постигнала напредок, но и дека се потребни поголеми напори во поглед на владеењето на правото.
***
Црногорскиот министер за одбрана, Боро Вучиниќ, и неговиот босански колега, Селмо Цикотиќ, во четвртокот (14-ти октомври) потпишаа договор за соработка во секторот на одбраната. 
Договорот има за цел зајакнување на регионалната стабилност.
***
Известувачката на Европскиот парламент (ЕП) за визната либерализација за Западен Балкан, Тања Фајон, му честиташе на албанскиот министер за надворешни работи, Едмонд Хаџинасто, во четвртокот (14-ти октомври), за работата што е завршена во однос на визната либерализација. 
Хаџинасто рече дека владата води кампања за јавна свест во однос на бенефициите и рестрикциите на безвизното патување. 
Албанија и Босна и Херцеговинa сега само чекаат Советот на ЕУ да го одобри укинувањето на визниот режим, одлука што се очекува во ноември.
(Разни извори -- 12/10/10-19/10/10)
