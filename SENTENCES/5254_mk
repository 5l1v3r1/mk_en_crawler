29/03/2010
(ФТ, РИА Новости - 28/03/10; AП, Вол стрит џрнал, Њујорк тајмс, ВОА, Софија ечо, Ксинхуа - 27/03/10; Ројтерс, ДПА, ВОА, СКАЈ Њус, ББС - 26/03/10)
Претседателите Барак Обама и Дмитри Медведев во петокот (26-ти март) постигнаа историски договор за контрола на оружјето, во кој се повикува на намалување на распоредените нуклеарни арсенали на двете земји.
„Среќен сум што можам да објавам дека по една година интензивни преговори, Соединетите Држави и Русија се согласија за најсеопфатниот договор за контрола на оружјето во последниве две децении“, рече Обама по телефонскиот разговор со својот руски колега.
Двајцата водачи треба да го потпишат пактот на 8-ми април во Прага. 
Истиот ќе го замени Договорот за стратешко намалување на оружјето (СТАРТ) од 1991 година, кој истече на крајот од 2009 година. 
Новиот договор ќе стапи на сила по ратификувањето од страна на американскиот сенат и руската дума. 
Откако ќе биде ратификуван договорот, двете држави имаат рок од седум години да ги исполнат своите обврски.
„Со овој договор, Соединетите Држави и Русија -- двете најголеми нуклеарни сили во светот -- исто така, испратија јасен сигнал дека имаме намера да водиме“, изјави за новинарите Обама во Белата куќа. 
„Со исполнувањето на нашите обврски од Договорот против ширењето на нуклеарното оружје (НПТ), ние ги зајакнуваме нашите глобални напори за прекинување на ширењето на ова оружје, и гарантирање дека и другите нации ги исполнуваат своите обврски.“
Според договорот, секоја страна ќе мора да го намали бројот на оперативно распоредените нуклеарни боеви глави со голем дострел на 1.550, што е 30 отсто помалку отколку дозволените 2.200 во моментов. 
Ова изнесува нешто повеќе од четвртина од ограничувањето од 6.000 воени глави одредено во оригиналниот договор СТАРТ.
Двете држави, исто така, ќе треба да го донесат бројот на распоредените и нераспоредените лансирни рампи, и тешкото бомбардерско вооружување за нуклеарното оружје на 800. 
Ова е намалување од 1.600-те во договорот од 1991 година.
Двете држави, исто така, се согласија да го ограничат бројот на распоредените интерконтинтентални и балистички проектили за лансирање од подморници на по 700.
Американската државна секретарка Хилари Клинтон рече: „Чекорите што ги преземаме го дополнуваат она што претставува многу јасен израз на намера.“
Обама рече дека новиот договор СТАРТ ќе воспостави силен и ефикасен механизам за верификација и мониторинг, истовремено одржувајќи ја флексибилноста која й е потребна на неговата земја за заштита на националната безбедност и исполнување на обврските кон своите сојузници.
Американскиот претседател истакна дека договорот ќе им помогне на двете држави да ги остават зад себе „најмрачните денови од Студената војна“.
„Кога Соединетите Држави и Русија можат да соработуваат ефикасно, тоа ги унапредува взаемните интереси на нашите две нации, и безбедноста и благосостојбата на поширокиот свет“, рече Обама.
Сепак, Русија предупредува дека е можно да се повлече од договорот ако Соединетите Држави одат премногу далеку со плановите за изградба противракетен одбранбен систем во Источна Европа, на што Москва остро се спротивставува.
„Договорот е склучен кога двете страни имаат соодветни нивоа на стратешки офанзивни и дефанзивни системи“, Вол стрит џрнал го цитираше рускиот министер за надворешни работи, Сергеј Лавров. 
„Секоја промена на овие нивоа й дава на секоја страна право да го разгледа прашањето на своето понатамошно учество во намалувањето на стратешкото вооружување.“
Договорот од петокот, во меѓувреме, беше пофален од највисоките меѓународни претставници, вклучително и генералниот секретар на ОН, Бан Ки-Мун, генералниот секретар на НАТО, Андерс Фо Расмузен, и шефицата на надворешна политика на ЕУ, Кетрин Ештон.
Во изјавата Бан изрази надеж дека договорот „може да се ратификува без одложување за да се овозможи негово итно спроведување“.
