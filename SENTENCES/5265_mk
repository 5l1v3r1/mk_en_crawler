30/06/2010
Од Саша Илиќ за Southeast European Times во Белград -- 30/06/10
Вукашин Обрадовиќ е основач и главен уредник на неделникот Врањске и заменик-претседател на Независното здружение на новинари на Србија (НУНС). 
Посветен на својата професија, тој ги следи најважните настани во јужна Србија.
Обрадовиќ е добитник на многу престижни домашни награди за новинарство, како што се „Југ Грижељ“, „Станислав-Сташа Маринковиќ“ и „Душан Богавац“. 
Мисијата на ОБСЕ во Србија му додели награда „Личност на годината“ во 2009 година.
SETimes: Како би ја опишале слободата на медиумите во Србија?
Вукашиќ Обрадовиќ: Иако според последниот извештај на „Фридом хаус“ ние сме постигнале одреден напредок во слободата на медиумите, говорејќи општо, јас не сум задоволен од ситуацијата на ова поле. 
Има одредени ограничувачки фактори кои ја попречуваат слободата на известувањето и уредничката политика во различни медиуми.
Пред сé, без оглед на уставот и прокламираната политика во медиумската сфера, државата сé уште поседува одредени медиуми и според тоа, влијае на нивната уредничка политика.
Парламентот [сé уште не го усвоил] законот за забранета концентрација на капитал во медиумите, така што ние сé уште не знаеме кои се всушност сопствениците на повеќето српски медиуми. 
Овој факт е од суштинска важност, со оглед на тоа што создава можност неформални групи, политички партии, одредени лоби-групи и оние кои ние ги нарекуваме магнати, да влијаат на уредничката политика на медиумите.
Локалната власт, односно, политичките партии на власт, исто така, влијаат на уредничката политика на локалните медиуми, што претставува уште една форма на потиснување на слободата на медиумите во Србија.
Проблемот кој [највеќе] влијае на слободата на медиумите во Србија е тешката економска ситуација, која ги става медиумите во тешка позиција. 
Без финансиска независност, нема независност во уредничката политика.
SETimes: Живеете и работите во Врање, град на крајниот југ од Србија. 
Дали слободата на медиумите е поголема во јужна Србија во споредба со остатокот од земјата?
Oбрадовиќ: Па, тешко е да се даде генерална оценка, но јас сметам дека токму поради проблематичната економска ситуација и компликуваните меѓуетнички односи, ситуацијата во јужна Србија е полоша отколку во останатиот дел од земјата.
Овој дел од Србија, од економски аспект, е на самото дно на листата. 
Самото постоење на медиумите во јужна Србија е доведено во прашање; тие едвај преживуваат. 
Во ваква ситуација, тешко е да се инсистира на високи стандарди во локалните и регионалните медиуми.
SETimes: Која е главната цел на регионалниот и локалниот печат и дали тие имаат иднина во Србија?
Oбрадовиќ: Улогата на локалните и регионалните медиуми е голема, бидејќи тие се во позиција да даваат, и тие даваат, голем придонес за демократизацијата на локално ниво. 
Сепак, ситуацијата со локалните медиуми е многу сериозна.
Пред нас е многу тежок период и голема е веројатноста поголем дел од локалните медиуми да згаснат. 
Затоа, НУНС подготвува еден вид излезна стратегија за локалните медиуми, која ќе се состои од неколку фази.
Прво, [ние ќе оствариме] разговори со владините претставници за помош во изготвувањето ваква стратегија и второ, [за добивање пристап до] конкретна помош која ќе обезбеди професионален развој и ќе им помогне подобро да се справат со тешката економска ситуација.
Според ова, општата оценка за ситуацијата со локалните медиуми може да се сумира во една реченица: Најлошото е зад нас, најтешкото е пред нас.
SETimes: Во последно време има сé повеќе случаи локални медиуми да бидат тужени од локални моќници, политичари или „контроверзни бизнисмени“. 
Дали е ова нов облик на притисок?
Oбрадовиќ: Да, тоа е нов облик на притисок предизвикан од новите околности во Србија. 
Овие т.н. 
„контроверзни бизнисмени“ станаа сопственици на различни претпријатија купени со сомнителни пари и секое парче напишано за нивните сомнителни бизниси доведува до нивна реакција. 
Освен вербалните закани и физички напади, овие реакции во последно време се претворија во еден вид притисок преку поднесување тужби на суд.
SETimes: Дали владата прави доволно, и на кој начин, за да го заштити интегритетот и професијата на новинарите?
Oбрадовиќ: Државата прави многу малку; таа се занимава со последиците, наместо со причините. 
Сé што можете да очекувате дека ќе ви дадат е политичка заштита откако ќе се најдете во директна опасност.
За мене, тоа е неприфатливо. 
Ние во НУНС очекуваме, и ќе продолжиме да инсистираме, државата да создаде јасна стратегија кога станува збор за медиумите. 
Сé што се случува е последица на фактот дека ние, како држава, немаме јасни цели и дека нема доминантна свест меѓу политичарите оти јавноста, чие мислење е првенствено обликувано од медиумите, е четвртиот столб на демократијата.
SETimes: Добитник сте на неколку престижни национални и меѓународни награди. 
Дали се овие награди доволни кога вие и вашите соработници, дури и членовите на вашето семејство, постојано добивате смртни закани?
Oбрадовиќ: Сите овие награди се еден вид компензација бидејќи претставуваат признание за нашата добра работа. 
Од друга страна, ние не сме во оваа работа поради наградите; тие се само последица од некои околности и нашата уредничка политика која пред сé сe базира на критичкиот пристап кон реалноста и почитувањето на професионалните стандарди.
