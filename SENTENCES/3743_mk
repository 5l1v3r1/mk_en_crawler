24/01/2008
Од Игор Јовановиќ за Southeast European Times во Белград -- 24/01/08
Иако белградскиот печат објави дека српскиот претседател Борис Тадиќ и премиерот Воислав Коштуница постигнале договор пред вториот круг од претседателските избори на 3-ти февруари, нивните партии го негираат тоа.
Во замена за неговата поддршка, според белградскиот весник Блиц, Коштуница рече дека Тадиќ мора да се спротивстави на планираната мисија на ЕУ во Косово, освен ако Советот за безбедност на ОН усвои нова резолуција со која ќе ја овласти. 
Тадиќ, пак, сака премиерот да го поддрши потпишувањето на Договорот за стабилизација и асоцијација (ДСА) со ЕУ.
Според весникот, Коштуница треба да ја објави својата поддршка за Тадиќ по потпишувањето на енергетскиот договор со Русија, во Москва, в петок (25-ти јануари).
Белградските аналитичари велат дека поддршката на Коштуница би можела да биде решавачка во вториот круг. 
Во вториот круг Тадиќ ќе се соочи со кандидатот на Радикалната партија, Томислав Николиќ, кој освои околу 4 отсто повеќе гласови од Тадиќ во првиот круг. 
Поддржувачите на Коштуница ќе бидат клучни за изборот на победник во февруари.
Сепак, партијата на Коштуница во средата побара Демократската партија на Тадиќ да го промени коалицискиот договор постигнат за време на формирањето на сегашната влада. 
Демократската партија на Србија (ДСС) повикува на поостра политика во врска со ЕУ -- таа не сака ДСА да биде потпишан ако ЕУ распореди мисија во Косово, без претходно одобрение на ОН. 
ДСС вели дека мисијата на ЕУ во Косово ќе го наруши суверенитетот на Србија.
Платформата на Тадиќ, пак, е фокусирана на европската интеграција. 
Мотото на неговата предизборна кампања е „Ајде заедно да ја освоиме Европа“.
„Сите знаат што мислам за Косово, за Европа, за иднината на оваа земја и што правев сиве овие години. 
И сега нема да му дозволам никому да ми поставува услови. 
Ќе се борам до последен атом сила, подготвен сум да се жртвувам себеси за ова, но нема да му дозволам никому да поставува услови за подобра Србија и подобар живот“, рече Тадиќ.
Иако унгарското и хрватското малцинство го поддржаа актуелниот претседател, без поддршката на приврзаниците на Коштуница ќе биде практично невозможно за Тадиќ да победи.
Аналитичарите веруваат дека тој ќе има тешкотии да го стигне Николиќ, бидејќи кандидатот на Радикалната партија може да смета и на поддршката од околу 6 отсто гласачи на опозициската Социјалистичка партија на Србија.
Водачот на социјалдемократите на Лигата на Војводина, Ненад Чанак, кој го поддржува Тадиќ, го обвини Коштуница дека се позиционира себеси да формира владејачка коалиција со радикалите по вториот круг од претседателските избори. 
Сепак, сега засега нема индикации за такво нешто.
