06/11/2006
Од Ерлис Селимај за Southeast European Times во Тирана – 06/11/06
Меѓународниот аеродром „Мајка Тереза“ во Албанија, лоциран во предградијата на Тирана, ќе биде модернизиран до следната пролет, според фирмите што работат на реновирањето.
Новите терминали за патници и стока, како и новиот пат кој го поврзува главниот град со аеродромот, ги гради германското претпријатие Hochtief, кое е дел од конзорциумот кому му беше доделена концесија од страна на албанската влада.
Проектот за модернизација започна пред две години.
„Ова значи поквалитетни услуги за граѓаните, не само за Албанците, туку и за туристите кои ќе дојдат во Албанија“, рече премиерот Сали Бериша за време на проверката на текот на градењето минатиот месец.
„Еден модерен аеродром ќе помогне да се промени лошиот имиџ кој Албанија го има во другите земји и да се привлечат повеќе посетители“, додаде тој.
Меѓународниот аеродром „Мајка Тереза“ претставува најважен транспортен центар во Албанија и единствен меѓународен аеродром во земјата.
Во 2005 година истиот беше искористен од 785.000 патници -- 22 отсто повеќе од претходната година.
Според договорот за приватизација потпишан во октомври 2004 година, оперативната одговорност за менаџментот со аеродромот дојде во рацете на конзорциумот Тирана ерпорт партнерс (ТАП).
Истиот го сочинуваат Hochtief, Deutsche Investitions und Entwicklungsgesellschaft и Albanian-American Enterprise Fund.
ТАП ќе го води аеродромот во следните 20 години.
„Аеродромот во Тирана добива фејслифтинг“, се вели во соопштението на ТАП.
„Новите терминали поставуваат стандарди за Албанија и со тоа даваат свој посебен придонес во начинот на кој главниот град се менува.“
Во последниве години, Албанија привлече голем број меѓународни превозници.
Меѓу нив се:
„Аустријан ерлајнс“, унгарски „Малев“, грчки „Олимпик ерлајнс“, српски ЈАТ, италијански „Алиталија“, словенечки „Адрија евејс“, „Тркиш ерлајнс“, „Бритиш ервејс“ и бугарски „Хемус ер“.
Сите нудат редовни, закажани летови за Тирана.
Неколку домашни претпријатија, како што е „Албаниан ерлајнс“, исто така, нудат директни летови до и од земјите на ЕУ.
