17/11/2012
Бедрана Калетовиќ за Southeast European Times во Сараево -- 17.11.12
Откако 19 години беше водач на Исламската заедница на Босна и Херцеговина (БиХ), Реис Мустафа Ефенди Чериќ во четвртокот (15-ти ноември) му ја предаде позицијата на Хусеин Ефенди Кавазовиќ.
Кавазовиќ (48) е многу почитуван од другите верски водачи. 
Иако не е без критичари, неговата изјава по масакрот во Сребреница во 1995 година -- каде што ги повика муслиманите да не се одмаздуваат врз српските цивили -- му помогна да изгради углед на посредник.
„Ќе го промениме и исправиме застареното и лошото“, рече Кавазовиќ во изјава за медиумите.
„Пред нас се сериозни задачи на напредокот и развојот. 
За тоа, ние имаме знаење, способност и решителност. 
Силата oд единството на муслиманите и свеста на Бошњаците, ќе биде насочена кон сигурноста и доброто на земјата во која живееме. 
Ќе ги почитуваме одговорностите што ги презедовме и ќе соработуваме со соседите oд другите вери. 
Ќе придонесеме за јакнење на босанскохерцеговското општество, втемелено на почитувањето на различноста и одговорноста за тие различности.“
Наследувајќи го Чериќ, Кавазовиќ го заменува водачот кој честопати беше обвинуван за прекумерно мешање во политичките одлуки. 
Чериќ никогаш официјално не се дистанцираше себеси од Вахабистите и радикалните исламисти и ги прогласи новинарите кои известуваа за овие групи за исламофобични.
Енес Османчевиќ, професор на Универзитетот во Тузла, рече дека Кавазовиќ е член на руралната, десничарска милитантна струја во Исламската заедница -- која не прави разлика меѓу религијата и политиката.
„Кавазовиќ ја крие својата десничарска ориентација зад својата загриженост за верата и нацијата, а својот милитантизам зад својот патриотизам“, рече Османовиќ за SETimes. 
„Неговото претходно размислување за актуелните прашања на општеството и религијата во БиХ покажа дека тој, всушност, е пред сé политичар од еднодимензионална провиниенција, кој со години беше вклучен во одлуките на СДА. 
Неговата претходна работа е повеќе политичка, а помалку религиозна.
Изборот на Кавазовиќ наиде на позитивни коментари во регионот, каде што другите исламски заедници очекуваат од него да продолжи со јакнење на исламскиот верски живот и институциите за бошњачките муслимани.
„Исламската заедница во БиХ отсекогаш имала добра соработка. 
Убеден сум дека исламската заедница и муслиманите во БиХ и дијаспората го ставија вистинскиот човек на вистинското место“, рече Реис Рифат Еф. 
Фејзиќ од Исламската заедница на Црна Гора.
„Веруваме дека тој го следи напредокот на меѓурелигискиот дијалог во БиХ и пошироко, ние Католиците на Босна Сребрена сме секогаш подготвени и отворени за чесен и добронамерен дијалог и соработка за ширење на добробитот на сите луѓе“, изјави за SETimesфратарот Ловро Гавран, од провинцијата на Босна Сребрена.
Промената во раководството на босанската Исламска заедница доаѓа по сличен таков потег во Хрватска, каде што Азиз Хасановиќ стана првиот нов муфтија во последниве 22 години во септември. 
Тој се надева дека исламската заедница ќе просперира откако Хрватска ќе стане членка на ЕУ во 2013 година.
„Со влегувањето во ЕУ, Хрватска, како вредност, носи најдобро решена ситуација со муслиманите во Европа“, рече Хасановиќ. 
„Ние го нудиме ова како модел за решавање на прашањето на сите муслимански малцинства во светот, како и христијанските малцинства во муслиманските региони.“
