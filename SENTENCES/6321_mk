25/01/2012
Дражен Ремиковиќ за Southeast European Times во Загреб -- 25.01.12
Хрватската демократска заедница (ХДЗ), која беше доминантна сила во националната политика во период од две децении откако Хрватска се отцепи од Југославија, се соочува со борба за раководењето со партијата, по големата парламентарна загуба и наводите за корупција.
Еден месец откако партискиот водач Јадранка Косор беше заменета на премиерската позиција од Зоран Милановиќ од Социјалдемократската партија, се јавија пет противкандидати на Косор за партиското раководство на ХДЗ.
Во понеделникот (23-ти јануари) ХДЗ објави дека претседателските избори ќе се одржат на 20-ти мај, на 15-тото генерално собрание на партијата.
Некои кандидати повикуваат на партиски промени, додека аналитичарите велат дека ХДЗ мора да стане подемократска или да престане да постои.
Партијата изгуби 19 места на парламентарните избори минатата година, добивајќи помалку од 24 отсто од гласовите.
„ХДЗ е болна и треба да се лечи.
Со исчезнувањето или ослабувањето на ХДЗ, хрватската држава е, исто така, доведена во опасност.
Ако ХДЗ исчезне, ќе исчезне и демократијата, и се загрозуваат основите на државата“, рече кандидатот Милан Кујунџиќ.
Покрај Кујунџиќ и Косор, други кандидати се:
Дарко Милиновиќ, поранешен министер за здравство, Томислав Карамарко, поранешен полициски началник, Домагој Милошевиќ, поранешен вицепремиер и Драго Пргомет, член на Централниот комитет на ХДЗ.
„Последните избори и заздравувањето на партијата треба да го интересираат секој член на ХДЗ.
Потребни се демократски промени во управувањето со партијата“, рече Пргомет за SETimes.
Тој додаде дека партијата бара свежа крв и промена, додавајќи дека е убеден оти тој може да биде успешен нов претседател на партијата.
„Целосно сум подготвен да прифатам различни мислења и идеи, да промовирам чесна работа, лична одговорност, почитување на семејството, на законот, патриотизам и оптимизам.
Тоа е мојата политичка програма“, рече Пргомет.
Денис Куљиш, новинар со седиште во Загреб и основач на хрватското списание Национал, вели дека ХДЗ е во опасност да стана маргинализирана.
„Партијата просто пука со сите свои проблеми.
Не е одржан ниту еден состанок на партиското раководство по [парламентарните] избори“, рече Куљиш за SETimes.
Во тек се судења и истраги за корупциските скандали на ХДЗ.
Според извештајот на хрватскиот весник Вечерњи лист, поранешниот премиер и претседател на ХДЗ, Иво Санадер, е обвинет дека ја одобрил продажбата на електрична енергија на мостарското претпријатие „Алуминиум“ по пониска цена од пазарната.
Како резултат на тоа, државното хрватско претпријатие за електрична енергија ХЕП претрпело штета во висина од 80 милиони евра.
Минатата година антикорупциската канцеларија УСКОК издаде обвиненија против 11 лица, вклучително и ХДЗ, како правно лице, за нелегално одлевање на повеќе од 6 милиони евра во партиски фонд.
Здравко Петак, професор на Факултетот за политички науки во Загреб, вели дека сé уште нема победничка политичка идеја што би ја спасила ХДЗ.
„Судирот во партијата е очигледен, но се чини дека сé уште нема силен противник на Јадранка Косор на изборите.
Мислам дека некои кандидати се намерно донесени во партијата за да донесат повеќе гласови и со тоа да им ги одземат на нејзините потенцијални противкандидати, што докажува дека партиската автократија е сé уште силна“, рече тој.
Петак изјави за SETimes дека е интересно што сé повеќе лекари влегуваат во политиката, додавајќи дека еден добар менаџер би можел да биде од корист за ХДЗ во моментов.
„Партиската демократизација значи дека секој може да е избран и секој може да влезе во политика.
Засега нема такво нешто во ХДЗ.
По изборите, кои сигурно ќе бидат клучни, ќе знаеме дали ХДЗ ќе продолжи со своите политички активности или ќе стане дел од историјата“, заклучи тој.
