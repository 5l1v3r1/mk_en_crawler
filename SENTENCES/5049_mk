17/08/2009
Од Наташа Радиќ за Southeast European Times во Загреб -- 17/08/09
Според новиот Закон за ин витро оплодување (ИВО) во Хрватска, лечењето на неплодноста ќе им биде дозволено само на брачните парови, како и на оние што можат да докажат дека се во врска најмалку три години.
Законот забранува замрзнување на ембриони, го ограничува бројот на оплодени јајце-клетки што може да се употребат на три, и бара донаторите да откријат лични информации, кои ќе бидат достапни кога детето ќе наполни 18 години.
Неможноста да се донираат јајце-клетки или сперма анонимно, може драстично да го намали бројот на донатори, кои може да се уплашат дека некој ќе им чукне на врата тврдејќи дека детето е нивно.
Усвоен од парламентот минатиот месец, законот за ИВО предизвика остри реакции како во јавноста, така и на политичката сцена, како еден од најстрогите во Европа.
Загрижен во врска со мерката, хрватскиот претседател Стипе Месиќ покрена иницијатива пред Уставниот суд.
„Проблем ми е да потпишам закон кој потоа ќе го оспорам пред Уставниот суд.
Мислам дека најконтроверзен дел од законот е регулативата со која паровите, кои не се во брак, мора да докажат дека биле најмалку три години во врска.
Апсурдно е тоа што лице кое не е во брак може да усвои дете, додека ако аплицирате за третман на ИВО, морате да докажете колку време сте во врска.
Мислам дека овој закон не ги третира еднакво сите луѓе“, изјави Месиќ за Хрватското радио.
Случајот сé уште не е претресен.
Опозициските партии, како и некои партии во владејачката коалиција, како што е Хрватската социјаллиберална партија (ХСЛС) и Хрватската селска партија (ХСС), гласаа против предлог-законот, кој беше буквално протуркан во парламентот од страна на владејачката Хрватска демократска заедница (ХДЗ).
Некои организации, како Родители во акција (РОДА), група посветена на поддршка на правата на бременост и родителство, исто така го искажаа својот став, велејќи дека ова е „дискриминаторски закон“.
Членката Кармен Ривосеки Симиќ, рече дека РОДА ќе го поддржи Месиќ во намерата да го промени законот за ИВО.
Извори проценуваат дека скоро 3.000 жени се борат со неплодноста секоја година, од кои некои ќе побараат ИВО во странство, ако не може да го добијат дома.
Тие нема да мора да патуваат далеку, со оглед на тоа што регулативите за ИВО се полабави во соседна Србија, Словенија и Босна и Херцеговина.
ИВО е процес на оплодување јајце-клетки надвор од матката.
Јајцата потоа се инјектираат во матката.
