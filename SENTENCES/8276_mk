22/12/2011
Енди Дабилис за Southeast European Times во Атина -- 22.12.11
Откако Андреас Папандреу ја формира неговата социјалистичка партија ПАСОК пред 30 години, тој дојде на функцијата премиер со ветувања за невидени социјални надоместоци и заклетва да го врати интегритетот и драстично да ги зголеми пензиите на постарите граѓани, кои ги нарекуваше "гордите постари лица". 
Тој создаде центри каде што тие можеа да се дружат со бесплатно кафе и весници и да ги проживеат нивните последни години со друштво и во благодет.
Тие го прифатија, но непријатната страна на великодушноста на Папандреу дојде со една скриена цена која се заканува да ја урне економијата. 
Тоа го принуди неговиот син, поранешниот премиер Јоргос Папандреу, да ги намали платите, да ги зголеми даноците, да отпушти десетици илјади работници, драстично да ги намали пензиите и да укине многу социјални услуги во земјата за да се одбегне банкрот со цел да ги задоволи меѓународните кредитори.
Сега, постарите лица доаѓаат во центрите, прашувајќи се како ќе врзат крај со крај.
„Се работи за опстанок. 
Ние не можеме да купиме подароци за нашите деца, или за нас“, воздивна 67-годишната Џорџија Кокини кога седна со пријателите во Отворениот центар за заштита на постари лица во населбата Перистери, во западниот дел на Атина, каде што се собраа за да го прослават Божиќ.
Имаше песни, но прославата беше тивка за многумина. 
„Кога цените се покачуваат, а надоместоците се намалуваат, што можете да направите? 
Ние не можеме да издржиме“, изјави Кокини за SETimes. 
Таа рече дека пензијата на нејзиниот сопруг била намалени на 500 евра и сега тие внимателно одлучуваат што да купат.
Грчките пензионери, чии надоместоци беа намалени за 10 отсто или повеќе, се подготвуваат за уште една предвидено намалување од 15 отсто на 1-ви јануари, бидејќи земјата се бори економски да преживее економски под товарот на долгот од 353 милијарди евра, дефицитот од 10 отсто и стапката на невработеност од 17,7 отсто.
Мерките за штедење предизвикаа длабока рецесија и имплозија на воздигнуваната социјална држава што ја создаде Андреас Папандреу и предизвика протести, штрајкови и немири во траење од 18 месеци што го натера неговиот син да ја напушти функцијата во корист на привремена коалициска влада. 
Таа се снаоѓа со серија кредити за спасување во вредност од 109 милијарди евра и преговара за втора финансиска помош во висина од 130 милијарди евра повеќе за да избегне неисплаќање на долговите. 
За да се направи тоа, товарот падна врз работниците, сиромашните и старите лица.
„Бранот на намалување на трошоците што го води системот на социјално осигурување на раб на колапс и грчкото општество кон екстремна сиромаштија, не е начин за излез (од должничката криза)“, Никос Хаѕопулос, претседател на Федерацијата на вработени лица ИКА, најголемиот државен здравствен и пензиски фонд во Грција, изјави за Асошиетед прес.
Старите лица не се единствени, бидејќи Грција ги намалува надоместоците за лицата со хендикеп, слепите, пациентите кои се опоравуваат од трансплантација на органи, децата со аутизам и параплегичарите на кои им е потребна физиотерапија. 
Грција, исто така, презеде оданочување на работниците за да ги плати надоместоците за невработените. 
Очајна Грција се обиде речиси сè освен да ги гони затајувачите на данок кои ја чинат државата повеќе од 60 милијарди евра во изгубени приходи.
Грција, исто така, изврши измени на законот за зголемување на старосната граница за пензионирање на жените на 65 години за да одговара на таа на мажите, и намалување на надоместоците.
Тоа се совпадна со бранот на даночни зголемувања кои се особено ги погодија постарите лица бидејќи многу од нив имаат свои домови и беа принудени на голема доплата на данок на имот пресметана во нивните сметки за струја. 
Поседувањето на свој дом е она што одржува голем број Грци, особено старите, да не пропаднат.
„Тие драстично ја намалија мојата пензија“, 73-годишниот Теодорос Крабелас, изјави за SETimes, лут на владата, во која веќе нема доверба. 
Тој рече дека неговата пензија е намалена на 800 евра, што е над просечната плата, но тој чувствува неправда што политичката елита на земјата и богатите не се жртвувале себе си.
Старите лица се собираат во центарот каде ги споделуваат приказните за тешките времиња, но некои велат дека се навикнати на тоа, бидејќи ја преживеале Втората светска војна, нацистичката окупација, граѓанската војна што следеше, како и репресивната хунта на десното крило на воените полковниците од 1967-та до 1974-та година.
81-годишната Олга Спиропулу вели дека се сеќава кога била мала во едно село во западна Грција. 
„Имавме еден кромид кој требаше да го поделиме на четири дела, кој го печевме во празна кутија од боја за чевли и го јадевме. 
Поминавме низ вистински денови на глад и се надевам дека моите внуци нема да дојдат до тоа“, изјави таа за SETimes.
22-годишната Констандина Пападаки, која работи во центарот, вели дека постарите лица доаѓаат кај неа, скоро со солзи на очите поради грижите. 
„Тие имаат ускратено многу работи и има многу бес и очај“, изјави таа за SETimes. 
„Сите се очајни“, рече таа. 
Но, како што се приближуваат кон крајот на своите живот тие се позагрижени за генерациите кои не се навикнати на тешки времиња. 
„Тие велат, „Што ќе прават младите?“, со стапка на невработеност поголема од 45 отсто за оние под 24 години.
Старите лица не ќе можат да й ги кажуваат своите проблеми на Пападаки повеќе. 
Нејзиниот договор не беше обновен од страна на владата.
