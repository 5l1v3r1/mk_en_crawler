05/11/2008
Од Блерта Фониќи-Кабаши за Southeast European Times во Приштинa – 05/11/08
Генералниот секретар на НАТО, Јап де Хоп Шефер, во вторникот (4-ти ноември) беше во куса посета на Косово, каде што разговараше за иднината на ЕУЛЕКС. 
Тој беше придружуван од членови на Северноатланскиот совет (НАЦ) -- високото тело на Алијансата за носење одлуки. 
Групата се состана со командантот на КФОР, генерал Џузепе Емилио Гај, како и со косовскиот претседател Фатмир Сејдиу, премиерот Хашим Тачи и претставници на косовското српско малцинство.
Според извештаите на медиумите, посетата на Шефер е дел од напорите за постигнување компромис во врска со распоредувањето на ЕУЛЕКС, мисијата на ЕУ која се очекува да го замени УНМИК. 
Србија се спротивставува на овој потег бидејќи е дел од „надгледуваната независност“ за Косово на поранешниот претставник на ОН Марти Ахтисари, која Белград ја отфрла. 
Русија го поддржува ставот на Србија и го блокираше планот на Ахтисари во Советот за безбедност на ОН.
Сепак, минатиот месец српскиот претседател Борис Тадиќ посочи дека е можен компромис. 
Тој рече дека неговата земја е подготвена да го прифати распоредувањето на ЕУЛЕКС, ако се исполнат три услови: ако мисијата се распореди со одобрение на Советот за безбедност на ОН, ако статусот на мисијата е неутрален и ако не биде спроведен планот на Ахтисари.
Тачи веќе ја отфрли можноста за нераспоредување на ЕУЛЕКС во северно Косово, каде што доминира српското население. 
„ЕУЛЕКС ќе биде распореден низ целата територија на Косово без какви било придружни услови“, рече тој.
За време на посетата на Приштина, Шефер, исто така, потврди дека НАТО ќе помогне во распуштањето на Косовскиот заштитен корпус (КЗК) и ќе помогне во создавањето на Косовските безбедносни сили (КБС).
„НАТО ги поддржува новите Безбедносни сили во Косово, кои ќе почнат да функционираат кон средината на јуни 2009 година, по распуштањето на КЗК“, рече тој.
Транзицијата од КЗК во КБС е предвидена со планот на Ахтисари, кој НАТО не го призна. 
И покрај тоа, Де Хоп Шефер рече дека Алијансата ќе ја даде својата поддршка за КБС.
Набљудувачите очекуваат распуштање на КЗК од 5.000 припадници до 10-ти декември. 
Тие очекуваат КБС, кои ќе имаат само 2.500 активни припадници, да бидат распоредени до јуни 2009 година.
Во средата британскиот министер за надворешни работи, Дејвид Милибенд, ги посети Белград и Приштина, во обид за изнаоѓање компромис пред Советот за безбедност на ОН повторно да дискутира за Косово. 
Тој е прв британски министер за надворешни работи кој го посети Косово од 2002 година.
