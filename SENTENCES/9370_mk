04/09/2012
Лили Линч за Southeast European Times во Белград -- 04.09.12
Според Академското рангирање на светските универзитети, објавено од Шангајскиот универзитет на 15-ти август, Универзитетот во Белград е меѓу 500-те највисоко рангирани универзитети во светот. 
Ова остварување значи дека најголемиот и најстар универзитет во Србија му се приклучи на Универзитетот во Загреб, кој се појави на листата за првпат минатата година.
Шангајската листа е неофицијален, но престижен водич за најдобрите универзитети во светот. 
За највисоко рангираните 500 универзитети се вели дека ги сочинуваат најдобрите 2 отсто од универзитетите во светот.
Новото рангирање предизвика гордост во академската заедница во Србија и љубопитност кај многумина за подобрувањата на кои се должи ова драстично зголемување на рангирањата на универзитетот.
Според Марјан Николиќ, портпаролот на Универзитетот во Белград, успехот може делумно да се припише на зголемувањето на објавените научни истражувања од овој универзитет во текот на изминатите неколку години.
„Значително зголемениот број објавени научни трудови е, сигурно, еден од параметрите што му овозможија на Универзитетот во Белград да се рангира меѓу 500-те најдобри универзитети“, рече тој заSETimes. 
„Фактот дека, во споредба со 2006 година, бројот на објавени научни трудови се зголеми за 2,5 отсто, го потврдува овој заклучок.“
Другите се согласуваат дека научното истражување играло важна улога за универзитетот да влезе на листата, но сметаат дека проширувањето на листата на научни публикации вклучени во истражувачката база на податоци на Томсон Ројтерс Web of Scientific Research, од кои Шангајската ранг-листа влече многу од своите критериуми за рангирање, ја зголеми видливоста на српското научно истражување.
Друг фактор, според Јелена Бранковиќ, истражувач од Центарот за образовна политика во Белград, е зголемувањето на бројот на публикации во кои е наведен Универзитетот во Белград, а не одделниот факултет или институт на истражувачот.
„Факултетите на универзитетот, како и институтите, се независни правни субјекти и многу истражувачи кога објавуваа го наведуваа својот факултет, а не Белградскиот универзитет“, рече таа заSETimes.
„Раководството на универзитетот стана свесно за тоа и го сметаше за проблем, бидејќи конкретните истражувачки трудови, во библиографска смисла, се сметаше дека се помногубројни од она што покажуваа официјалните бројки. 
Тие мораа да најдат начин да ги натераат луѓето да го наведуваат Белградскиот универзитет во своите трудови и министерството и универзитетот вложија многу труд во врска со тоа.“
Бранковиќ, исто така, смета дека истиот процес доведе до тоа Универзитетот во Загреб да биде вклучен на Шангајската листа за првпат минатата година. 
„Тука се работи за тоа локалната наука да стане видлива на меѓународно ниво, во овој случај во базата на податоци на Томсон Ројтерс, и за тоа да се натераат научниците да наведуваат една, а не десетици институти во рамките на една институција“, рече таа.
Студентите, пак, велат дека чувствуваат гордост поради новото рангирање, и се надеваат дека универзитетот ќе продолжи да го зајакнува својот престиж на меѓународен план.
Никола Јовановиќ (23), студент на Правниот факултет на овој универзитет, заSETimes изјави : „Горд сум што персоналот на нашиот универзитет работи на тоа да се добие меѓународно признавање на нашите дипломи. 
Но, јас сепак би сакал тие да применат повеќе од најдобрите меѓународни стандарди на нашите факултети.“
Николиќ, исто така, заSETimes изјави дека новите рангирања ќе го одразат квалитетот на дипломираните студенти , а можеби дури и ќе ја зајакнат нивната квалификуваност за вработување по дипломирањето.
„Ова рангирање значи многу, бидејќи дипломата на универзитетот кој се наоѓа на оваа листа е високо рангирана во меѓународната академска заедница, како и на меѓународниот пазар на трудот. 
Тоа што сме дел од Шангајската листа овозможува иден научен развој за нашиот академски персонал и студентите.“
