25/11/2004
Од Игор Јовановиќ за Southeast European Times во Белград – 25/11/04
Главната обвинителка на ОН за воени злосторства, Карла дел Понте, во својот редовен извештај до Советот за безбедност на ОН, остро ги критикуваше српските власти поради нивната несоработка со Трибуналот.
Најмалку 12 обвинети се наоѓаат на српска територија, рече таа, но српскиот премиер Воислав Коштуница одбива да преземе активности.
„Премиерот Коштуница отворено покажа дека не сака да ги уапси, туку само да се обиде да ги убеди доброволно да се предадат“, рече Дел Понте во вторникот (23-ти ноември).
„Српска Влада намерно избра да ги игнорира своите правни обврски.“
Истакнувајќи дека претседателот на Трибуналот, Теодор Мерон, во мај му соопшти на Советот за безбедност дека Србија не соработува, Дел Понте рече дека „дрскиот став на Владата кон Трибуналот -- кој, исто така, го предизвикува и Советот за безбедност -- не е променет“.
Како пример таа го наведе исчезнувањето на поранешниот водач на хрватските Срби, Горан Хаџиќ, кој се бара поради неговата наводна улога во прогонувањата, убиствата, присилните протерувања и други злосторства извршени за време на хрватско-српскиот конфликт.
Хаџиќ исчезна неколку часа откако властите во Белград го добија обвинението против него на 13-ти јули, што предизвика сомневања дека му биле пренесени информации.
По забелешките на Дел Понте, американскиот специјален емисар за прашањата на воените злосторства, Пјер-Ришар Проспер, во едно интервју рече дека Вашингтон ја изгубил довербата во српската Влада поради прашањето на соработката.
Од таа причина, Проспер во средата изјави за агенцијата Танјуг дека САД не го поддржуваат водењето на случаите на воени злосторства во српските судови.
Министерот за надворешни работи на Србија и Црна Гора, Вук Драшковиќ, пак, рече дека осомничените за воени злосторства ја држат нацијата во заложништво.
„Хашките обвинети се прогласени за национални херои во Србија“, рече Драшковиќ во средата.
„Сите тие, вклучувајќи ги и сериските убијци, овде во земјава, имаат повеќе нивоа на заштита:
политичка, пропагандна, воена, полициска, физичка и финансиска.
Навистина е неразумно и опасно за целата нација не само да биде заложник на осомничените за воени злосторства, туку и на некои кои со ентузијазам ги бранат“, додаде тој, мислејќи на ставот на Коштуница за екстрадициите.
Коштуница, од своја страна, и понатаму стои на ставот дека Србија е подготвена за соработка.
„Се разбира дека ќе беше подобро да се постигнеше повеќе на ова поле, но активности се преземаат.
Некои работи не може да се постигнат преку ноќ“, рече тој.
Коштуница додаде дека властите спроведуваат сеопфатни истраги за откривање дали Ратко Младиќ се наоѓа во Србија.
Во четвртокот Дел Понте рече дека има индикации за можна промена на ставот на Коштуница по извештајот пред Советот за безбедност.
„Имам информации ...
дека се одржал состанок и се чини дека Коштуница сега е подготвен да го спроведе апсењето на обвинетите“, рече таа.
„Јас очекувам конкретни резултати веднаш и ќе бидам благодарна ако ги има“ рече Дел Понте.
