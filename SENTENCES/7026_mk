22/08/2012
Ивана Јовановиќ за Southeast European Times во Белград -- 22.08.12
Наоружани со специјална обука, лаптопи, мобилни телефони и врски со државата, 1.650 претходно невработени земјоделски инженери се рспространија низ цела Србија, како дел од сеопфатниот проект за подобрување на производството и минимализација на трошоците преку директни консултации со земјоделците.
Но, на 4-ти август, за време на нивната прва недела на работното место, Министерството за земјоделство изненадно ги отпушти и ја заврши програмата, која беше започната од поранешната влада предводена од Демократската партија.
Програмата, создадена минатиот ноември, имаше за цел да им послужи на 300.000 фарми со користење на дипломираните инженери како врски со министерството и другите официјални претставници. 
Сите работници мораа да поминат обука и да ги положат тестовите за способност. 
Според организаторите, 20 отсто мораа да се преселат.
Проектот беше финансиран од државниот буџет и беше предвидено да трае една година.
Но, новата државна влада, под водство на Српската напредна партија, објави дека програмата не е потребна.
„Имаме буџетски дефицит и ќе биде многу подобро парите да се искористат за директна помош за сушата, отколку за платите на инженерите“, се вели во соопштението на министерот за земјоделство, Горан Кнежевиќ.
Застапниците за програмата беа разочарани и рекоа дека инвестирањето во програмата ќе се исплатеше.
Координаторката на проектот Светлана Вељковиќ рече дека без програмата бројот на земјоделци што добиваат земјоделски субвенции ќе се зголеми од 90.000 на 260.000, за помалку од една година. 
Земјоделците, исто така, ќе потрошат во просек 10 работни денови во владините канцеларии барајќи помош, рече таа.
„Сите тие пари се значително повеќе отколку целата сума за проектот“, рече таа за SETimes. 
„Другата нефинансиска помош изнесува и до неколку десетици милиони евра.“
Најлошиот дел од ова е што земјоделците ќе бидат без експертска помош и информации во врска со државните мерки и потенцијалните фондови на ЕУ, рече таа.
Други експерти го делат мислењето дека овие отпуштања може да имаат негативни последици за земјоделскиот сектор, како и, воопшто, за општеството.
„Пораката е дека на нашата држава не й требаат овие луѓе и нивната стручност“, рече за SETimes Миладин Севрлиќ, професор на Земјоделскиот факултет во Белград и претседател на Здружението на земјоделски инженери и техничари во Србија. 
„Тоа го отвора прашањето ,Зошто постојат земјоделските факултети?’ и објаснува зошто најдобрите експерти ја напуштаат државата.“
Тој, исто така, истакна дека ова е многу лошо време за тие да бидат отпуштени бидејќи нивното знаење може да биде драгоцено за земјоделскиот попис што ќе се спроведе во средината од октомври.
Бранислав Гулан, соработник-истражувач на српската Стопанска комора и член на одборот за селото на Српската академија на науките и уметностите, се согласува. 
Тој рече дека агрономите се од суштинска важност и дека местото им е меѓу 4.600 села во цела Србија.
„Нашето земјоделство и селата се во длабока криза, финансиска и интелектуална, што значи дека овие луѓе ќе бидат од голема полза за нашите земјоделци со оглед на тоа што земјоделците го немаат потребното знаење“, рече тој. 
„Тие му требаат и на нашето земјоделство бидејќи руралното производство постојано расте.“
Додека советодавните проекти во земјоделството се тренд во западноевропските земји веќе некое време, во Југоисточна Европа истите само што започнаа. 
Во некои држави како Албанија, Бугарија, Хрватска и Романија, овој сектор е покриен од државата и земјоделците го користат за да добијат бесплатен совет. 
Овие земји имаат голем број мали семејни фирми со голем број прашања.
Србија има 228 земјоделски советници за справување со нејзините 500.000 регистрирани фaрми, 780.000 семејни фарми и повеќе од 4 милиони хектари обработливо земјиште.
Хрватска го има истиот број советници за 150.000 регистрирани фaрми со околу 1,2 милиони хектари земјиште. 
Дури и Словенија, со само 55.000 фарми со 170.000 хектари земјиште има трипати повеќе советници во однос на бројот на фарми.
Весна и Зоран Антиќ живеат во мало село во Северна Србија, каде што произведуваат месо од живина и јајца на нивната скромна домашна фарма. 
Тие велат дека би сакале да го зголемат производството, но немаат доволно финансиски средства за тоа.
„Сé што имаме го правиме со нашите четири раце, но сакаме повеќе бидејќи сме прилично сигурни дека нашата земја има потенцијал“, рече Зоран Антиќ. 
„Но, ни треба експертска помош.“
