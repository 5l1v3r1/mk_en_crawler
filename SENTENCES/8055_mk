02/02/2013
Mенексе Токјај, Џ. 
Пол Баркер и Али Цифти за Southeast European Times во Истанбул и Урфа -- 02.02.13
Граѓаните во цела Турција го осудија самоубиствениот бомбашки напад во петокот (1-ви февруари), при кој загинаа две лица во Американската амбасада во Анкара и најостро ги осудуваат терористичките чинови, за кои велат дека ја разбиваат структурата на демократијата.
„Тероризмот го сметам за злосторство против човештвото и од сега натаму сите заинтересирани страни треба да развијат нови мерки и многу подлабока разузнавачка сила за да се борат со него“, рече заSETimesСевал Топчу, млад жител на Истанбул. 
„Турција има многу кревка географска местоположба и сé додека не стане поцврста во надворешните односи во однос на нашето соседство, ние ќе имаме и пријатели и непријатели во исто време.“
Огуз Алхан, студент и новинар од Истанбул, се согласува.
„Терористите ги напаѓаат нашите цркви, нашите џамии, зградите на нашите политички партии, па дури и амбасадите. 
Терористите не сакаат добри работи за нашата иднина. 
Тие сакаат да го раскинат нашиот однос со некои народи и некои држави. 
Тоа е лошо и овие ситуации ме вознемируваат и ме растажуваат“, рече Алхан за SETimes.
Експлозијата се случи на безбедносниот пункт на влез што го користат вработените во амбасадата и нивните посетители, при што загина едно лице од обезбедувањето и бомбашот-самоубиец. 
Напаѓачот беше идентификуван како Еџевит Санли (40), кој поминал пет години во затвор под обвинение за тероризам. 
Тој бил член на забранетата Револуционерна народноослободителна борба/Фронт (ДХКП-Ц).
Најмалку две лица беа, наводно, повредени, вклучително и Дидем Тунчај, новинарка во НТВ, која беше хоспитализирана со повреди на лицето. 
„Нејзините витални органи работат подобро, но таа ќе биде задржана на интензивна нега“, рече д-р Нурулах Зенгин, администратор во болницата Нумуне. 
„Таа има голема рана на десната страна од лицето.“
Премиерот Реџеп Тајип Ердоган рече дека безбедносните сили вршат истрага и дека нема да има официјално соопштение од владата додека не биде завршена истрагата. 
„Треба да работиме заедно во сите делови од светот во борбата против пипците на тероризмот“, рече тој.
Во Вашингтон, портпаролот на Белата куќа Џеј Карни рече дека нападот ја зајакнал решеноста на САД и Турција да работат заедно во борбата против заканите од тероризам.
„Самоубиствен напад во периметарот на една амбасада е, по дефиниција, чин на тероризам. 
Тоа е терористички чин“, рече тој.
Суреја Ерсој, поранешен директор на Турската Фулбрајт комисија во Истанбул, рече дека нападот претставува криминално дело. 
„Светот е полн со терористи кои се претставуваат како борци за слобода. 
Секој треба да биде во состојба на готовност против слични вакви напади“, рече Ерсон.
Омер Јашаркус, кој продава електрични предмети во Урфа, изјави заSETimes дека не може да сфати зошто некој би напаѓал цивили.
„Која е целта? 
Демократијата нема да дојде на овој начин“, рече тој. 
„За што и кому му служи убивањето луѓе кои не извршиле никаков криминал? 
Можеби не ви се допаѓа некоја земја и нејзината политика, но тоа не ви дава право да убивате луѓе. 
Овој инцидент мора веднаш да биде расветлен“
Мутафа Арисут, издавач на весникотSilkroad Gazette од Урфа, рече дека нападот е неприфатлив и претставува пречка за развојот на општеството. 
Местата како што е Американската амбасада, каде што се присутни цивили, не смеат да се напаѓаат, рече Арисут.
„Едно лице не смее да се смета за одговорно за ова. 
Ако ДХКП-Ц е одговорна, треба да се откријат мрачните лица на оние кои ја издале наредбата“, рече Арисут заSETimes.
Серкат Кајаоглу, компјутерски програмер, рече дека смета оти целта на овој напад не се само САД, туку и позитивниот развој што се случува во Турција.
„Мислам дека напаѓачите сакале да го искористат американскиот симбол за да создадат тензии во меѓународната и националната сфера, за да добијат на време и да блокираат некои домашни развојни настани како што е новиот устав и преговорите кон решавање на курдското прашање“, рече Кајаоглу за SETimes. 
„Сé што сакаат тие е поголема нестабилност во регионот и со тоа блокирање на решавањето на некои клучни проблеми.“
Тој додаде: „Но, една работа е јасна: ова се луѓе кои се против принципите што ги брани Турција и западните земји, симболизирани преку Американската амбасада“.
