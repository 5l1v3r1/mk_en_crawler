06/10/2011
Линда Карадаку за Southeast European Times во Приштина -- 06.10.11
ЕУЛЕКС уапси шест лица и спроведе 14 претреси во рамките на операцијата за организиран криминал во средата (5-ти октомври). 
Мисијата наведе дека операцијата е поврзана со „големата истрага за наводна корупција и измама со набавки“.
„Сомневањата за измама се однесуваат на набавки во косовската полиција и нејзините бизнис снабдувачи на оружје и муниција. 
За време на наводната измама, буџетот на косовската полиција претрпел штета која е можно да изнесува милиони евра, што ја прави косовската полиција главна жртва во аферата“, соопшти ЕУЛЕКС.
Николас Хотон, заменик-портпарол на ЕУЛЕКС, изјави за SETimes дека обвинителите ќе одлучат за идните чекори. 
„Денешната операција е затворена“, рече Хотон, без да открива многу во врска со претресите спроведени во Германија, како фаза од операцијата.
„Германската полиција, исто така, претресе едни деловни простории и една приватна куќа во Германија, во рамките на истрагата“, соопшти мисијата.
„Покрај тоа, беа претресени 12 локации низ цело Косово, вклучително и приватни куќи, деловни простории и јавни канцеларии“, вели истата. 
Косовските медиуми објавија дека се конфискувани документи, компјутери и други доказни материјали.
Приведени се: шефот на Косовската полициска администрација, Рагип Буњаку, шефот за набавки во косовската полиција, Џевахире Ватовчи, и Кадруш Колиќи, шеф на одделот за оружје и муниција во Министерството за внатрешни работи. 
Притворени се и тројца бизнисмени.
Обвинителот на ЕУЛЕКС ја води истрагата, под надзор на Косовското специјално обвинителство, но ЕУЛЕКС го истражуваше случајот од 2009 година.
Ментор Врајоли, висок истражувач во Косовскиот центар за безбедносни студии, вели дека ваквите наводи се сериозни, и му прават голема штета на имиџот на косовската полиција.
„Ваквите наводи и сомневања не доаѓаат неочекувано. 
Иако косовската полиција добива пофалби за транспарентност, транспарентноста на оваа институција е површна“, рече Врајоли за SETimes. 
Тој го спореди нивото на транспарентност со она на Косовските безбедносни сили и Косовската разузнавачка агенција.
Неговиот центар тврди дека недостатокот на институционална транспарентост создал потенцијал за злоупотреба на власта од страна на различни официјални претставници и му наштети на буџетот на косовската полиција.
„Недостатокот на внатрешна транспарентност на овие институции може да резултира со голема корупција“, рече Врајоли, истакнувајќи дека според законот, безбедносните институции треба да пријавуваат дисциплински прекршоци и трошење на парите.
„Безбедносните институции се финансирани од даночните обврзници кои имаат право да бидат редовно информирани, според законот, за тоа како се користат парите во овие институции“, рече Врајоли за SETimes.
Косовскиот весник Експрес во четвртокот (6-ти октомври) објави дека министерот за внатрешни работи, Бајрам Реџепи, бил информиран од ЕУЛЕКС еден ден пред операцијата. 
„Тие ми рекоа дека ќе го претресат министерството и полицијата. 
Од нив побарав ова прашање да биде [испитано] до крај и ја поддржувам оваа акција на ЕУЛЕКС“, рече тој.
Реџепи, исто така, истакна дека периодот под истрага не го вклучува времето кога тој го водеше министерството. 
„Сомневањето е дека ова се случило пред јас да бидам назначен за министер за внатрешни работи“, рече Реџепи.
