22/05/2006
Од Ерлис Селимај за Southeast European Times во Тирана -- 22/05/06
Граѓанското движење Мјафт! 
креираше своја веб-страница, каде што албанската јавност може да разговара за важноста на тоа да се биде активен и информиран граѓанин во процесот на носење одлуки и, исто така, може да поставува прашања за парламентарците.
Веб-страницата започна како извор на информации за кандидатите и политичките партии кои учествуваа на парламентарните избори на 3-ти јули 2005 година. 
Истата содржи информации за политичките програми на најголемите партии, ветувањата од предизборните кампањи на сите кандидати, нивното искуство и куси биографии, и изворите на финансирање на нивните кампањи.
Страницата сега има детали за работата на пратениците во албанското собрание. 
Според групата, истата ги покрива сите пратеници и е поделена на три главни категории: биографски информации, финансии и парламентарни активности.
„По секоја пленарна седница на веб-страницата се објавува извештај за јавноста и за медиумите“, вели Мјафт!
Мјафт! 
вели дека главната цел на овој проект е да се надмине празнината помеѓу транзицискиот период и реализацијата на вистинската демократија преку подигнување на свеста и образовање на граѓаните за тоа како работи собранието. 
Истата има за цел и да го подобри имиџот на парламентот со подигнување на нивото на учеството на јавноста во процесот на донесување одлуки.
Мјафт! 
-- што на албански значи Доста! 
-- беше формирано како волонтерско движење. 
Организацијата има за цел да ја подигне свеста за големиот број политички и социјални проблеми со кои се соочува земјата, меѓу кои и несоодветните здравствени и образовни услуги, крвната одмазда, шверцот и организираниот криминал, сиромаштијата и невработеноста, дискриминацијата врз жените и обесправените групи, корупцијата во јавната администрација, уништувањето на животната средина и пречките за интеграцијата во ЕУ.
„Во Албанија постои недостиг од отворена и искрена јавна дебата за политичките, економските и социјалните проблеми. 
Ова се основните прашања на едно отворено и слободно општество, кои и понатаму не се решаваат, и по повеќе од една деценија од падот на комунизмот. 
Времето е созреано, ако не е и премногу доцна, албанското општество да претрпи драстични промени во своите обиди да се оддалечи од „менталитетот на криза“, рече Ерјон Велиај, директор на движењето.
