20/04/2006
(Б92 -- 14/04/06;
ДТТ-НЕ -- 27/03/06)
Во обид да ја зајакне довербата на јавноста и да ги исполни европските стандарди, српската влада минатата недела усвои стратегија за реформа на судството.
„По 60 години лутање во судскиот систем, усвоена е реформска стратегија што е поддржана од ЕУ, како и од Советот на Европа“, рече српскиот министер за правда, Зоран Стојковиќ, на 14-ти април, по одлуката на владата.
Стојковиќ претходно овој месец го претстави планот, кој се фокусира на скратувањето на должината на судските процедури и утврдување на стандардите за избор на судските официјални претставници.
Новиот план предвидува поставување на Врховниот судски совет во центарот на реформираниот систем.
Советот ќе го сочинуваат судии од целата земја и нема да биде ограничен на претседателите на судовите.
Откако ќе биде избран еден судија, парламентот ќе гласа за предлогот од Врховниот совет во текот на петте години по изборот - со што судијата ќе добие доживотен мандат.
Според Стојковиќ, судските процедури што траеја и по повеќе од три години се намалени на помалку од две години „со можност за понатамошно намалување“.
Најголем чекор е направен во трговските судови, каде што процедурите се забрзани и до 50 отсто“, рече министерот.
Државниот министер за правда, Бранислав Бјелица, вели дека идејата е обвинителите да станат понезависни.
„Улогата на обвинителите ќе биде сосема измената.
Во 2000 година [обвинителите] беа посредници помеѓу полицијата и судот - сега тие ќе треба да спроведуваат истраги и да се вклучат во процедурата пред сослушувањето.
За првпат тие ќе бидат во можноста да ги проценат резултатите на својата работа.“
Според планираните измени, обвинителите што работат на случаите на организиран криминал или воени злосторства ќе бидат избирани директно од страна на долниот дом на парламентот, кој ќе им даде независност.
Оние со извршна моќ ќе можат да даваат писмени налози до обвинителството за кривични прекршоци, како што е предвидено со конвенциите ратификувани од страна на државата.
Измените се фокусираат и на усогласувањето на судството со европските стандарди.
За да се олесни овој процес, Стојковиќ потпиша договор за соработка со австриската министерка за правда, Карин Гастингер, минатиот месец.
Според договорот, Австрија ќе помага во обуката на судиите, обвинителите и другите официјални претставници, особено во борбата против организираниот криминал.
