20/03/2013
Пол Чикои за Southeast European Times во Букурешт -- 20.03.13
Романија и Бугарија ќе ги здружат напорите за исполнување на условите за пристапување во Шенген. 
Новите дискусии за ова прашање ќе се одржат пред крајот на годинава, вели ирското претседателство на ЕУ.
„Договорив со мојот бугарски колега да отпочнеме офанзива која ќе ја опфати секоја земја-членка на ЕУ, особено Германија, Холандија и Финска [за решавање на Шенген прашањето за Романија и Бугарија]“, рече романскиот министер за внатрешни работи, Раду Строе, на состанокот на 7-ми март во Брисел.
Строе рече дека обновените напори ќе вклучуваат предлог германските експерти да ги посетат двете држави и да ја проценат нивната подготвеност за заштита на нивните граници.
Германија е загрижена за можниот прилив на романски и бугарски граѓани, особено Роми, кои ќе бараат социјални бенефиции. 
Претходно оваа година, здружението на германски градови предупреди дека нивниот социјален систем на буџетот може да биде задушен од повеќе апликации за бенефиции од Романците и Бугарите.
Покрај тоа, Германија, Холандија и Финска се загрижени дека корупцијата во двете балкански држави може да ги направи надворешните граници на областа несигурни, откако ќе бидат примени. 
Шенген нема внатрешни граници.
Следниот извештај на механизмот за соработка и верификација, кој е метод на Брисел да го следи напредокот во правниот систем и борбата против организираниот криминал во двете држави, ќе биде важен фактор за двете држави да пристапат во Шенген.
„Шенген сега стана политичко прашање. 
Почнувајќи од март 2011 година, ние ги спроведуваме апсолутно сите критериуми на Шенген. 
Бугарија доби висока оценка на последниот совет на ЕУ за правдата и домашните работи“, изјави за Бугарското национално радио поранешниот бугарски министер за внатрешни работи, Цветан Цветанов.
Според властите во Букурешт, ЕУ треба да има порешителен став во однос на досието Шенген.
„ЕУ треба да разјасни како реагира на досието Шенген или ќе заврши во ситуација во која еден чисто технички проблем се политизира во голема мера, која може да се одолговлечи“, рече за SETimes Лазло Борбели, претседател на комитетот за надворешни работи на домот на делегатите во романскиот парламент. 
„ЕУ не треба да ги поврзува заклучоците од [механизмот] со другите одлуки во Брисел, кои можат да влијаат на досието Шенген.
Борбели, исто така, повика на „силно лоби, концентрирана, унитарна стратегија од страна на романските централни институции“, за земјата конечно да пристапи во Шенген.
Но, некои не се согласуваат. 
Земјата треба да го расчисти хаосот пред да преземе понатамошни дејства, како што се дипломатските кампањи кои ги спомена Строе, вели еден аналитичар.
„Имавме слична кампања околу две години, но без успех. 
Властите треба да сфатат дека она што се случува внатре во [механизмот] директно влијае на пристапувањето во Шенген“, рече за SETimes Кристијан Гинеа, директор на Романскиот центар за европски политики.
