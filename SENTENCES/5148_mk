08/12/2009
Од Игор Јовановиќ за Southeast European Times во Белград -- 08/12/09
ЕУ ќе отпочне со спроведување на Привремениот трговски договор со Србија следниот месец, откако Министерскиот совет во понеделникот (7-ми декември) објави дека белградските власти соработуваат со Хаг, и ги спроведуваат клучните европски реформи.
Српската влада еднострано го спроведува договорот од минатиот јануари, покажувајќи ја својата посветеност на европската интеграција.
Србија го потпиша Привремениот трговски договор и Договорот за стабилизација и асоцијација (ДСА) во април 2008 година, но договорите беа веднаш замрзнати поради тоа што Унијата објави дека Белград не соработува доволно со Хаг. 
Сепак, по апсењето на обвинетиот Радован Караџиќ во јули таа година, сите членки на ЕУ освен Холандија беа за деблокирање на договорите со Србија.
Холандија се согласи да отпочне со спроведување на Привремениот трговски договор откако главниот обвинител на Хашкиот трибунал Серж Брамерц му рече на Советот за безбедност на ОН на 3-ти декември дека е задоволен од соработката на српските власти.
На состанокот на министрите за надворешни работи на ЕУ, Брамерц рече: „српските власти сторија сé и ќе сторат сé што можат“ за соработка. 
Но, Советот на министри одлучи да продолжи со притисокот врз Србија, така што земјата ќе продолжи да работи со Хаг, и ќе ги предаде двајцата преостанат бегалци, Ратко Младиќ и Горан Хаџиќ.
Министрите за надворешни работи на ЕУ се согласија да ја стават ратификацијата на српскиот ДСА на маса следниот јуни.
„Укинувањето на визите и одмрзнувањето на Привремениот трговски покажува дека ние сме земја со висок кредибилитет во Европа и светот, земја која меѓународните инвеститори ја гледаат како безбедна дестинација за внесување на својот капитал и отворање нови работни места“, рече српскиот претседател Борис Тадиќ.
Тој, исто така, рече дека владата ќе го чека вистинското време за да аплицира за членство во ЕУ, бидејќи земјата не сака да се соочи со одбивање од Брисел.
Поранешниот шеф на српската Канцеларија за интеграција во ЕУ, Тања Мишчевиќ, рече дека деблокирањето на договорот е многу важно бидејќи покажа дека ЕУ „ја прифаќа Србија како партнер и ја препорачува на другите за соработка“.
Српските економисти велат дека договорот нема веднаш да ѝ донесе полза на земјата.
