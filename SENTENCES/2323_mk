04/04/2005
(Разни извори -- 03/04/05 - 04/04/05)
Православните христијани, муслиманите, припадниците на другите религии и нерелигиозните луѓе од Југоисточна Европа (ЈИЕ) им се придружија на католиците од регионот и од целиот свет во оплакувањето на смртта на папата Јован Павле II, кој почина во саботата (2-ри април) во својот апартман во Ватикан. 
Водачите и политичарите од земјите на ЈИЕ го опишаа како еден од најголемите личности на 20-тиот век, харизматичен човек со визија и борец за мир и слобода, кој даде огромен придонес за падот на комунизмот во Источна Европа и подобрувањето на меѓурелигискиот дијалог.
Хрватскиот премиер Иво Санадер го опиша папата како „дар од Бога за нашето време“, кој ја посети Хрватска трипати за време на својот 26-годишен понтификат. 
Владата на претежно католичната земја ги прогласи понеделник, вторник и денот на погребот на папата за денови на национална жалост.
Роден во Полска на 18-ти мај 1920 година, Карол Јозеф Војтила, го промени името во Јован Павле II на 16-ти октомври 1978 година, кога стана првиот папа на Римокатоличката црква во последниве 455 години кој не е Италијанец и нејзин прв водач од словенско потекло. 
На 58-годишна возраст тој, исто така, стана најмладиот кардинал избран за папа во последниве 132 години.
Како порака на надеж, според многумина во тогашната комунистичка Источна Европа, Јован Павле II го започна своето папство со зборовите: „Не плашете се!“
„Немаше да има крај на комунизмот или тој ќе се случеше многу подоцна и крајот ќе беше крвав“, рече поранешниот полски претседател Лех Валеса, изразувајќи пофалби за придонесот на Јован Павле II за демократијата.
Искажувајќи ја својата жалост поради смртта на папата, духовниот водач на православната црква, севселенскиот патријарх Бартоломеј I, ги истакна неговите напори за надминување на вековните разлики помеѓу двете цркви, кои се поделија во 1054 година.
„Тој беше пионер во многу прашања. 
Поради тоа неговата смрт претставува загуба не само за неговата црква туку и за целото христијанство и меѓународната заедница во целост“, вели Бартоломеј во својата изјава.
Придружувајќи й се во жалоста на својата католичка заедница од 50.000 припадници, премиерот Симеон Саксобурготски од Бугарија го опиша папата како доследен бранител на сиромашните и болните и му оддаде почит за неговата суштинска улога во воспоставувањето на демократијата во Југоисточна Европа и промовирањето на христијанските вредности.
Во Албанија, каде што 70 отсто од населението е муслиманско, а само 10 отсто католичко, вторник е прогласен за ден на национална жалост. 
Претседателот Алфред Мојсиу во неделата испрати порака со сочувство до Ватикан, во која му се оддава почит на Јован Павле поради тоа што им помогна на Албанците „да ја вратат својата вера во Бога и верските институции“ по децениите комунистичка власт.
Телото на папата во неделата беше однесено во базиликата Св.Петар, каде што ќе биде изложено за да му оддадат последна почит најпрво кардиналите и високите личности, а потоа и народот, почнувајќи од понеделник попладне.
Цитирајќи извори од Ватикан, во понеделникот Си-Ен-Ен објави дека погребот е закажан за в петок во 10 часот изутрина по локално време. 
На состанокот во Ватикан за првпат по смртта на папата, римокатоличките кардинали од целиот свет, исто така, одлучија папата да биде закопан во базиликата Св.Петар. 
Се очекува на неговиот погреб да се соберат стотици шефови на држави и влади и верски водачи на плоштадот Св.Петар.
Петнаесет до дваесет дена по смртта на папата 117-те кардинали од целиот свет ќе се соберат во Систинската капела за да го изберат неговиот наследник во ритуалот кој се одржува со векови. 
Секој ден ќе се одржуваат по четири избори - два наутро и два попладне - додека не се избере новиот папа. 
Гласачките ливчиња се палат по секое второ гласање. 
Изборните резултати се покажуваат со помош на хемикалии - црниот чад покажува дека не е донесена одлука, а белиот чад покажува дека е избран новиот папа.
