16/01/2007
БРИСЕЛ, Белгија -- Комесарот за проширување на ЕУ, Оли Рен, во понеделникот (15-ти јануари) изјави дека идната позиција на ЕУ во врска со Србија ќе зависи од исходот на парламентарните избори на 21-ви јануари. 
Рен за новинарите во Брисел изјави дека е оптимист оти демократските сили ќе победат на следните избори, со што ќе се овозможи продолжување и брзо завршување на преговорите за Спогодбата за стабилизација и асоцијација со Белград. 
Според Рен, Србија би можела брзо да добие кандидатски статус во ЕУ, со оглед на економскиот, институционалниот и интелектуалниот капацитет на земјата.
За време на посетата на Белград во понеделникот, шведскиот министер за надворешни работи, Карл Билд, исто така, рече дека ЕУ ќе заземе став во врска со Србија во зависност од изборните резултати. 
Тој рече дека блокот го почитува изборот на српските гласачи, но се надева дека тие ќе изберат влада со која ЕУ ќе може да влезе во конкретни разговори за интеграција. 
(Данас - 16/01/07; РТС - 15/01/07)
