30/03/2013
Мики Трајковски за Southeast European Times во Скопје -- 30.03.13
Во рамките на напорите за постигнување енергетска стабилност и борбата против високите цени на електричната енергија, неколку држави во регионот се свртуваат кон гасификација.
Некои од државите го направија префрлањето од електрична енергија на гас, но други само што го започнуваат процесот.
Две македонски општини, Куманово и Струмица, неодамна започнаа со користење на гасот како гориво за греење на јавните и образовните институции.
Струмица го започна својот т.н. виртуелен гасовод, по примерот на некои општини во Бугарија.
Гасот се носи до општината со цистерни од Бугарија, а потоа се компресира и дистрибуира до крајните корисници преку 20-километарска гасна мрежа во која општината инвестираше.
Училиштата во Струмица и општинската зграда се поврзани на мрежата.
Зоран Китанов, директор на Стумица гас, изјави за SETimes дека општината прави напори за поврзување на домаќинствата во општината во мрежата.
„Во моментов имаме повеќе од 350 барања од домаќинствата за договор.
Започнавме со изградба на секундарна мрежа низ населбите, но не можеме да одговориме на сите барања, бидејќи тоа е долг процес.
Кога ќе се изгради централна мрежа, ни требаат само помали цевки за да ги поврземе [домовите] со истата“, рече Китанов.
Власта во Струмица вели дека до 2020 година општината ќе заштеди 25 милиони евра користејќи гас наместо електрична енергија за греењето во јавните институции.
Користењето на природниот гас ќе овозможи развој на локалната економија и ќе привлече домашни и странски инвеститори.
Србија неодамна изготви национален акциски план за преминување на гас во државата до 2030 година.
Автономната покраина Војводина во Србија е еден од најразвиените региони на Балканот, кога станува збор за гасификацијата.
Војводина го започна процесот на гасификација пред повеќе од 15 години и според вицепремиерот Горан Јешиќ, само уште еден мал дел од покраината треба да биде префрлен.
„Војводина е голем производител на нафта и гас.
Најголем број од домаќинствата во Војводина користат гас како гориво за греење, како и индустриските [капацитети].
… „Србија гас“ со своите капацитети може да покрие еден дел од корисниците на гас, додека другиот дел се увезува од Русија, преку Ураина“, рече Јешиќ за SETimes.
Моментно најголемиот резервоар на природен гас во регионот на Банатски двор во Војводина се завршува.
Преку резервите, Војводина може неколку месеци да ги снабдува своите граѓани со гас, без никаков проблем, рече Јешиќ.
Државите од регионот треба да го следат примерот на Војводина и да инвестираат во мрежата на природен гас, рече тој.
Но, Константин Димитров, претседател на Центарот за енергетска ефикасност во Скопје, изјави за SETimes дека регионалните потреби за гас треба да се задоволат со вклучување во проектот за гасоводот Јужен тек.
„Немаме свои сопствени извори на нафта и гас, а јагленот е на раб да биде истрошен.
Затоа мораме да имаме извор и гасот е многу подобро гориво.
Најважното [прашање] за Македонија е дека Русија гарантира 4 милијарди кубни метри гас за следниот период“, рече Димитров.
Гасоводот Јужен тек ќе почнува од руското крајбрежје на Црното Море во областа Анапа, преку Турската ексклузивна економска зона на Црното Море и ќе завршува на бугарскиот брег во близина на Варна.
Гасоводот ќе поминува преку северна Србија во Унгарија, Словенија и Австрија.
Јужниот крак ќе ја поврзува Бугарија со Грција и Италија, а се планираат и краци од Србија во Босна и Херцеговина и Хрватска.
Првиот комерцијален дотур е закажан за крајот на 2015 година.
Дамир Новотни, економски аналитичар и поранешен член на советот на гувернери во Хрватската народна банка, вели дека изградбата на гасовод низ Хрватска ќе ја подобри индустријата и безбедносните стандарди во државата.
„Изградбата ќе донесе полза за локалните градежни претпријатија, а и ќе отвори нови работни места.
Хрватската индустрија ќе има посигурен дотур на гас.
Што се однесува до финалната цена на гасот, таа најверојатно ќе остане иста како на пазарот, но ќе ги намали трошоците за дистрибуција на гас, што ќе ги намали месечните сметки за гас на граѓаните и бизнисите“, рече Новотни за SETimes.
„Најважното прашање за нас е да имаме стабилен енергетски систем.
Ова претставува прагматизам за доброто на граѓаните на Македонија“, рече министерот за финансии, Зоран Ставрески.
Македонија има гасен систем долг 100 километри, кој е изграден пред 20 години, а кој обезбедува гас за 10 индустриски објекти во главниот град.
За унапредување на своите напори, државата планира да изгради гасовод кон јужна Македонија оваа година.
„Со изградбата на овој дел започнува процесот на распределба на средства за градење на сите други делови.
Првиот е долг 96 километри, а најголемиот дел од мрежата треба да се изгради за шест до седум години.
Тоа претставува стратешка инвестиција за земјата“, рече за SETimes Крсте Миладинов, директор на Македонски енергетски ресурси.
Проектот, кој предвидува целосна гасификација на Македонија, ќе чини околу 300 милиони долари и ќе биде реализиран во три фази, во зависност од финансиските средства.
