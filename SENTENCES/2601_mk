16/02/2006
Од Давор Коњикушиќ за Southeast European Times во Белград -- 16/02/06
И покрај легислативата и владините ветувања, напорите за спречување на дистрибуцијата на пиратски материјали во Србија не вродија со плод.
Авторските права и понатаму грубо се кршат - проблем кој на крајот може да доведе до санкции од меѓународните институции.
Минатата година беше најлоша за Србија во однос на посетеноста на кината, и покрај тоа што беа прикажувани најголеми филмски хитови.
Со оглед на можноста да се дојде до пиратски верзии на филмовите на црно за помала сума од цената на кино билетот, овој пад не е е изненадувачки.
Музичката индустрија се соочува со слични проблеми.
И покрај тоа што привремено се спроведуваат полициски рации, тие не можат да го спречат приливот на нелегални дивидија и цедеа - трговија која им носи значителен профит на оние кои се вклучени во неа.
Србија има закон за заштита на авторските права на хартија уште од 1929 година, но истиот во најголем дел се игнорира.
Не постои ниту еден субјект кој ќе биде задолжен за спроведување на заштитата на авторските права, а различните власти - како што се полицијата, царинските инспектори, обвинителите и судовите - не работат заедно за ефикасна борба против овој проблем.
„Службите кои треба да го спроведуваат законот не се добро координирани.
Голем број владини служби имаат овластување за одредена област, како на пример:
пазарните инспекторати, царинските инспекторати, Министерството за култура и за внатрешна трговија.
Никој не ги координира овие активности на ниво на републиката“, вели Иван Тесиќ, директор на здружението СОКОЈ за заштита на авторските права.
Ова здружение собра 1,2 милиони евра од наплатата на авторските права во 2005 година.
Во соседна Хрватска, која има за половина помал број на жители од Србија, оваа бројка изнесува 5 милиони евра, додека Романија таа сума изнесува 9,5 милиони евра, а во Унгарија 12 милиони евра.
Државата губи околу 20 милиони евра од данокот на продажба секоја година, вели Верица Вуковиќ, адвокат и секретар во Здружението против пиратеријата.
Тоа се приходи кои би можеле да се искористат за финансирање на важни проекти или за подобрување на благосостојбата на граѓаните на Србија, додава Вуковиќ.
