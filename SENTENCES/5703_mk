26/01/2011
Од Игор Јовановиќ за Southeast European Times во Белград -- 26/01/11
Младите во Србија сé повеќе ги сметаат водечките спортисти, научници и историски водачи, за луѓе на кои тие највеќе им се восхитуваат и на кои сакаат да се угледаат, покажа новата анкета.
Овој избор претставува промена од претходните години, кога младите луѓе највеќе ги набројуваа народните пејачи и луѓето познати по нивното учество во балканските конфликти во 1990-те години.
Анкетата на јавното мислење, спроведена кон крајот на 2010 година од страна на Фондацијата Отворено општество Србија, потврдува дека тенисерите Новак Ѓоковиќ, Ана Ивановиќ и Јелена Јанковиќ;
фудбалерот Немања Видиќ;
и научниците Никола Тесла и Алберт Ајнштајн се наоѓаат на врвот од списокот на луѓе кои се сметаат за пример.
Социологот Ратко Божовиќ, вели дека промената ја одразува зголемената можност на младите луѓе да комуницираат со светот и да се здобиваат со знаење.
„На младите луѓе во Србија им е преку глава од безначајни содржини“, рече Божовиќ за SETimes.
„Затоа резултатите на оваа анкета претставуваат нормален одговор на младите во потрага за идентитет“, рече тој.
Примерокот на анкетата се состоеше од 1.500 луѓе на возраст меѓу 15 и 29 години.
Само последните 10 отсто избраа пејачи од „новокомпонираната“ музика како Цеца Ражњатовиќ и Сека Алексиќ, како и босанските воени водачи и обвинетите од времето на војната, Ратко Младиќ и Радован Караџиќ.
Српската младина „одбива да бара нечиста река и повеќе сака да бара чисти извори“, рече Божовиќ.
Претставничката на Министерството за наука и технологија, Нада Мијатовиќ, изјави за SETimes дека резултатите од анкетата се многу охрабрувачки.
„Работиме веќе некое време на промовирање на вистинските вредности во Србија и овие резултати се многу важни“, рече Мијатовиќ.
Напорите на министерството вклучуваат поставување голем билборд со ликот на научникот Никола Тесла на аеродромот во Белград, како и организирање натпревари секоја година за проекти со цел промовирање на науката и технологијата.
Ликот на Тесла е практично првата работа што ја гледаат патниците кога доаѓаат во Белград.
Некои сметаат дека новата генерација информирани луѓе се столбот за идниот развој на државата.
„Постои цела армија паметни и способни млади луѓе кои сигурно не се песимисти, не можат да бидат, зашто во спротивно не би биле успешни, и кои веруваат во работата и инвестирањето во себе“, рече Соња Лихт од белградскиот Институт за извонредност, во интервју за локалните медиуми.
