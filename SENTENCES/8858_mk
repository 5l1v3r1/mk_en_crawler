23/07/2012
Менексе Токјај за Southeast European Times во Истанбул -- 23.07.12
Во обид за зајакнување на профилот на Турција за домаќин на Олимпијадата 2020 во Истанбул, земјата испраќа рекордни 114 спортисти да се натпреваруваат на лондонската Олимпијада, при што набљудувачите очекуваат силни резултати во борење, кревање тегови и таеквондо.
Рамазан Сахин, борачот од 66 килограми, кој зеде злато на Олимпијадата во Пекинг 2008, е турски фаворит кој се очекува да го донесе дома, во Турција, 29-тиот златен медал во овој спорт. 
Но, во ситуација кога спортистите се натпреваруваат во рекордни 16 спортови, очекувањата се големи дека турските спортисти ќе го нагласат растечкиот статус на земјата и подготвеноста да биде домаќин на игрите во 2020 година.
Истанбул, Мадрид и Токио се финалистите за игрите 2020, при што конечното гласање е закажано за 7-ми септември 2013 година.
Угур Ерденер, претседател на турскиот Олимписки комитет, изјави за SETimes дека зголемената улога на жените во националниот тим, е важен дел од стратегијата на Турција.
„Оваа година, скоро 60 отсто од спортистите се жени, што претставува силен доказ за важноста што турскиот Олимписки комитет ја придава на зголемената активност на жените во спортовите“, рече тој.
Но, Tурција има долг пат пред себе, да ги зајакне своите спортски резултати и да покаже дека е подготвена да биде домаќин во 2020 година. 
Министерството за млади и спорт беше формирано дури минатата година и е активно во градењето спортски објекти и охрабрувањето на младите да се вклучат во спортовите.
Ерденер рече дека финансиски ресурси за спортовите се одвојуваат од државата, спортските федерации и спонзорските претпријатија, што ги зголемува шансите на Турција да освои медали во Лондон и да обезбеди кандидатура на Истанбул како домаќин на Олимпијадата 2010.
Во Лондон, Турција ќе се натпреварува во гимнастика, едрење, бадминтон, женска одбојка, женска кошарка, бокс, стрелаштво со огнено оружје, стрелаштво со лак, џудо, таеквондо и атлеттика.
На Олимпијадата во Пекинг, 67 турски спортисти се натпреваруваа во 12 спортови и освоија едно злато, четири сребрени и три бронзени медали.
Турција има големи надежи за добри резултати во Лондон. 
Турските спортисти освоија седум медали на Европскиот атлетски шампионат што се одржа во Хелсинки, Финска, во јуни, станувајќи петторангиран освојувач на медали меѓу 50 држави во 42 категории.
Спортист во подем е фрлачката на кладиво Кивилчим Каја. 
„Посветена сум на мојата цел како женски фрлач на кладиво. 
Мојата најголема цел на Олимпијадата е да ги изненадам моите конкуренти од целиот свет“, изјави Каја за SETimes.
Невин Јанит е спринтерка што се натпреварува во трките со препреки. 
На Европскиот шампионат таа освои злато на трките во 100 метри со препреки, покажувајќи уште еден успех на турските атлетичарки, кои сакаат да останат запишани во историјата на Олимпијадата.
„[Јанит] сака да го зголеми својот олимписки успех до највисок можен степен, и да победи во финалето на трките“, изјави за SETimesнејзиниот тренер Чунејт Јуксел. 
„Тоа й дава дополнителна одговорност. 
Но, таа верува во себе, а јас имам доверба во неа. 
Знам дека може да успее, сè додека има голема мотивација.“
