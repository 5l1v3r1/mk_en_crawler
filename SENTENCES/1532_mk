25/10/2010
Српскиот министер за здравство, Томица Милосављевиќ, во средата (20-ти октомври) во Белград отвори меѓународен експертски симпозиум за научниот напредок и трендовите во развојот на регенеративната медицина.
Во своето обраќање тој го наведе напредокот на Србија во оваа област и ги објави плановите за отворање банка на матични клетки во земјата.
Кипарскиот претседател Деметрис Христофиас на 18-ти октомври му ја додели на хемичарот Кирјакос Николау Наградата за наука на државата.
Истражувањето на Николау се фокусира на хемиските синтези, молекуларниот состав и молекуларното препознавање, и биолошките акции на молекулите.
Сараевo е домаќин на конференција за европската дигитална поделба што привлече десетици медиумски експерти, претставници на власта, радиодифузниот систем и регулаторната управа, на 14-ти и 15-ти октомври.
Учесниците повикаа на европски институции за поддршка на јавните медиуми во Југоисточна Европа во нивната дигитална транзиција.
Настанот беше организиран од Секретаријатот на Регионалниот совет за соработка и женевскиот Европски радиодифузен сојуз.
Технолошкиот парк во кампусот на Универзитетот во Нови Сад ќе биде изграден до крајот на 2012 година, објави Војводина на 19-ти октомври.
Инвестицијата од 20,5 милиони евра ќе ги охрабри странските технолошки претпријатија да дојдат во Србијa и да вработат српски експерти, според министерот за научен и технолошки развој Божидар Ѓелиќ.
Бугарскиот претседател Георги Парванов му додели највисок државен орден на претседателот на Федерацијата на научно-инженерски сојузи во Бугарија.
Професорот Васил Скурев ја доби почеста по повод 125-годишнината на неговата организација, која се истакна со својот придонес во основањето на современата наука во Бугарија.
Научниците потврдија на 15-ти октомври дека фосилот на риба за кој се верува дека е стар 200 милиони години и беше пронајден во Бугаријa за време на изградбата на пат минатата година, припаѓа на вид што досега не е познат во науката.
Фосилот, кој е долг 58 сантиметри, е изложен во градскиот музеј во Перник.
Соединетите Држави и Tурција потпишаа договор за научна и технолошка соработка во средата (20-ти октомври).
Неговата цел е продлабочување и диверзификација на билатералните односи преку заеднички истражувачки проекти за соработка, размена на експерти и истражувачи, воспоставување научно засновани јавно-приватни партнерства и размена на капацитети, опрема и материјали за научна соработка.
(Разни извори -- 18/10/10-25/10/10)
