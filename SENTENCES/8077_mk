01/04/2013
Александар Павлевски за Southeast European Times во Скопје -- 01.04.13
Откако неодамнешните локални избори ги зголемија етничките тензии во македонските општини Струга и Кичево, граѓаните и експертите повикуваат на смиреност и повторно воспоставување на соживотот меѓу Македонците и Албанците.
Во двете општини Албанците прават мнозинство од 2004 година, кога беа прецртани општинските граници со Законот за територијална организација.
Новиот градоначалник на Кичево, Фатмир Дехари, во предизборната кампања објави свои фотографии од 2001 година, облечен во униформа и со автоматска пушка АК-47.
„Македонците стравуваат дека [изборните] резултати го загрозуваат територијалниот интегритет на Македонија.
Новиот градоначалник на Кичево, Дехари, победи токму поради тоа што во предизборната кампања ја поддржа целта на создавање голема албанска држава“, изјави за SETimes Владимир Божиновски, аналитичар во Институтот за демократија во Скопје.
„Луѓето во Кичево очекуваат новиот градоначалник да има еднаков пристап кон сите граѓани ...
без оглед на нивната етничка припадност“, рече за SETimes Игор Миноски, жител на Кичево.
Кампањата беше спроведена со нагласено националистичко чувство како кај Македонците, така и кај Албанците, смета Вера Тодевска (54), жителка на Кичево.
„Многу од нас беа изненадени, но и охрабрени, што македонските владејачки и опозициските партии, кои се жестоки ривали, се обединија за првпат за да постигнат победа.
Но, [тие] беа победени од албанските партии кои ги повикаа етничките Турци и Роми, како и албанската дијаспора“, рече Тодевска за SETimes.
Опозицискиот пратеник Беким Фезлиу од Демократската партија на Албанците, ја подгреа атмосферата давајќи интервју за бугарската бТВ, во кое ги поддржа етнички чистите општини.
„Или ние ќе ги избркаме нив [Maкедонците] или тие ќе нè избркаат нас.
Не знам дали има место кај вас [во Бугарија]?“, рече Фазлиу.
Изјавата предизвика бура во медиумите, поттикна барања да се прекине со говорот на омраза и повици од многу граѓани, граѓанското општество и коментаторите да се покаже добра волја од двете страни.
„Овие изјави се неприфатливи и политичарите треба да бидат поодготворни, наместо да постигнуваат евтини политички поени“, рече за SETimesЈове Кекеновски, професор на Битолскиот универзитет.
Но, некои аналитичари велат дека може да се постигне мир.
„Ако се почитува уставот и законите, нема да има проблем во Кичево.
На крајот на краиштата, законодавната власт има инструменти за санкционирање на потенцијалните прекршувања“, рече за SETimes Јове Кекеновски, професор на Битолскиот универзитет.
Кекеновски рече дека на Македонците ќе им олесни поради тоа што градските совети во Струга и во Кичево сега се претежно составени од Македонци.
Заедно со нивните албански колеги, тие подобро ќе ја следат работата на новите градоначалници.
„Етничките поделби мора да се остават во минатото и [граѓаните] веќе се свртуваат кон иднината“, рече Кекеновски.
Еуфоријата на победниците во Кичево и незадоволството на оние кои изгубија е разбирлива, според Имер Исмаили, професор на Државниот универзитет во Тетово.
Етничките тензии се резултат на политиката која ги делеше граѓаните врз основа на нивната етничка припадност -- нешто што властите мора да го надминат, вели тој.
„Но, политичарите треба да се обидат да ги спречат причините за поделбите, наместо да ги поправаат подоцна“, рече Исмаили за SETimes.
Клековски рече дека ако има малку добра волја и ако релевантните политички актери преземат доминантен начин на функционирање, животот во етнички мешаните општини ќе биде како и во сите други општини.
„Во Гостивар градоначалникот направи мудар политички потег коалицирајќи со партијата на Турците и опозициската партија НСДП.
Во Гостивар Македонците останаа директори на училиштата, ако се преименуваа имињата на улиците со нови имиња, тоа не беа имињата на борците на ОВК, туку взаемно прифатливи имиња како ,Братство’ или ,Гостивар’“, рече Клековски за SETimes.
Како заложбите на новоизбраните власти ќе помогнат за повторно воспоставување на соживотот во општините каде што доминираат Албанцит?
Дајте свој придонес во дискусирата оставајќи коментар.
