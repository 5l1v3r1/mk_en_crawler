29/10/2007
(WorldNetDaily.com, Медиа мониторинг УНМИК - 29/10/07;
Бета, Б92 - 28/10/07;
Б92 - 27/10/07;
РФЕ/РЛ, Будапест бизнис џрнал, БИРН - 26/10/07;
AФП - 25/20/07)
Изразувајќи противење на континуираните разговори за идниот статус на Косово, по крајниот рок што го поставија ОН на 10-декември, висок претставник на косовските Албанци пред групата во саботата (27-ми октомври) во Виена изјави дека покраината може да прогласи независност пред Божиќ.
„Нашите пратеници во косовското собрение ќе побараат датум пред Божиќ оваа година за прогласување независност, како и за да ја информираат меѓународната заедница за тоа“, рече водачот на партијата ОРА и член на приштинскиот Тим за единство, Ветон Сурои, на состанокот на Трилатералната комисија.
Преговорите помеѓу Белград и Приштина влегуваат во клучната фаза кога мора да се носат одлуки, изјави тој за групата, која беше основана од Дејвид Рокефлер во 1973 година, за поблиска соработка помеѓу САД, Европа и Јапонија.
Помеѓу присутните на состанокот во Виена беше и тројката од меѓународни претставници која посредува со тековните разговори за идниот статус на Косово -- Волфганг Ишингер од ЕУ, американскиот амбасадор Френк Визнер и рускиот дипломат Александар Ботсан-Карченко.
Преговарачите на косовските Албанси се против продолжувањето на разговорите за нивната иднина по 10-ти декември, при што тројката треба да му го претстави својот извештај за резултатите од преговорите на генералниот секретар на ОН, Бан Ки Мун, им рече Сурои на учесниците.
„Дојдовме до точка кога сме уморни од преговори и мораме да носиме одлуки“, рече тој.
„Учествувавме во разговорите и јасно можеме да видиме дека ќе беше подобро да дојдевме до решение преку преговори, но не можеме да останиме заложници на ваквата формула засекогаш.“
Претходно, членовите на косовскиот Тим за единство се поделија во поглед на нивната поддршка за унилатералното прогласување независност во случај да нема решение до 10-ти декември.
Иако претседателот Фатмир Сејдиу и водачот на опозицијата Хашим Тачи не сакаа отворено да дадат поддршка за ваквиот потег, тие неодамна сигнализираа промена на ставот.
„Сметаме дека 10-ти декември ќе биде крај на овој преговарачки процес“, Балканската мрежа на истражувачко новинарство (БИРН) ја цитираше изјавата на Сејдиу за новинарите претходно овој месец.
„Сметаме дека ова завршува тука.
За нас е многу важно да продолжиме што е можно побргу.“
Процесот на одредување на конечниот статус на Косово започна во февруари 2006 година.
По водењето на, главно, јаловите преговори помеѓу Белград и Приштина 13 месеци, поранешниот специјален претставник на ОН, Марти Ахтисари, ги претстави своите предлози за решение во март 2006 година, кои предвидуваа меѓународно надгледувана независност за покраината.
Инсистирајќи на задржување на одредена сувереност над покраината, која е де факто протекторат на ОН од јуни 1999 година, Србија веднаш го отфрли планот и повика на понатамошни преговори.
Западните нации ја повлекоа резолуцијата на Советот за безбедност на ОН, со кој би се отворил патот за спроведување на планот на Ахтисари претходно оваа година, соочени со можноста за руско вето.
Москва јасно стави до знаење дека нема да поддржи никаква одлука за иднината на Косово што не е прифатлива за Белград.
По сигналите од претставниците на косовските Албанци дека е можно да го земат прашањето во свои раце и да прогласат независност по 10-ти декември, голем број западни нации ја посочија својата подготвеност за признавање на независно Косово, дури и ако тоа не биде поддржано со одлука на Советот за безбедност на ОН.
Германија и критична маса земји-членки на ЕУ се подготвени да преземат таков чекор, ако тековниот круг разговори помеѓу Белград и Приштина не резултира со договор, објави во петокот Радио Слободна Европа.
