27/04/2010
Косовскиот претседател Фатмир Сејдиу и албанскиот премиер Сали Бериша во неделата (25-ти април) официјално ја започнаа изградбата на автопатот од 700 милиони евра кој ја поврзува Приштина со Албанија, во селото Вермнице. 
Американско-турскиот конзорциум Бехтел-Енка ќе го реализира проектот.
***
Српскиот премиер Мирко Цветковиќ и неговиот бугарски колега во посета на земјата, Бојко Борисов, се согласија во понеделникот (26-ти април) дека борбата против организираниот криминал е една од најважните задачи со кои се соочуваат земјите во регионот. 
Двајцата претставници разговараа за кандидатурата на Србија за ЕУ, начините за подобрување на трговските односи и зголемувањето на инвестициите, како и за соработката во енергетскиот и транспортниот сектор. 
За време на посетата, српскиот министер за внатрешни работи, Ивица Дачиќ, и неговиот бугарски колега, Цветан Цветанов, потпишаа договор за воспоставување заеднички контактен центар за полициска и царинска соработка.
***
Maкедонскиот министер за надворешни работи, Антонио Милошоски, во петокот (23-ти април) во Талин се состана со американскиот државен секретар Хилари Клинтон, на маргините од неформалниот состанок на министрите за надворешни работи на НАТО. 
Милошоски ја информираше за последните настани во врска со долготрајниот спор околу името со Грција. 
Тие, исто така разговараа за ситуацијата во регионот и изгледите за интеграција во НАТО.
***
Црна Гора постигна голем напредок во својата кандидатура за членство во ЕУ, рече шпанскиот министер за надворешни работи, Ангел Моратинос, во средата (21-ви април). 
Земјата одговори успешно на прашалникот на Европската комисија (ЕК), рече Моратинос по разговорите со црногорскиот колега, Милан Рочен, во Подгорица. 
ЕК можеби ќе понуди предлог-мислење за подготвеноста на Црна Гора да пристапи во блокот до крајот на јуни, додаде Моратинос. 
Неговата земја претседава со ЕУ.
(Разни извори -- 20/04/10-27/04/10)
