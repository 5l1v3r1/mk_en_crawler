15/10/2007
Од Наташа Радиќ за Southeast European Times во Загреб -- 15/10/07
Во 2004 година група млади ентузијасти одлучија да помогнат во програмата за спречување на употребата на дрогата со организирање натпревари за учениците во различни спортови. 
Нивниот прв проект во Сплит, Хрватска, беше успешен, и од 2004 година Младинските спортски игри станаа меѓународен настан за децата од различни земји. 
Ова лето игрите имаа околу 35.000 учесници.
Секое лето, учениците живеат во летни кампови и се натпреваруваат во тимските спортови како што се фудбалот, кошарката, ракометот и одбојката. 
Тие, исто така, создаваат пријателства, одат во обиколка и пливаат.
Проектот, кој го водеше Здравко Мариќ, претседател на организациониот комитет, беше поздравен од хрватската влада, здравствените институции и училиштата, бидејќи промовира физичка подготвенос и здравје. 
Децата и нивните родители се задоволни што младите го поминуваат летото во здрава, контролирана средина.
Игрите добија меѓународно признание поради поддршката од спортските ѕвезди како што е Дејвид Бекам, кој е официјален амбасадор на Младинските спортски игри.
Кога Мариќ го започна проектот како волонтер, идејата беше промовирање на спортовите во далматинскиот град Сплит. 
Со зголемувањето на учеството, натпревари се одржуваа низ цела Хрватска.
Мариќ сака игрите да станат регионален настан, за кој Младинските спортски игри ќе имаат места на одржување низ цела Југоисточна Европа. 
Организаторите бараат меѓународна поддршка за идејата.
За таа цел Мариќ и регионалниот координатор на игрите, Аднан Терзиќ, неодамна го предложија проектот Младински спортски игри-Бистра и концептот на игрите како регионален спортски настан пред Оли Рен, комесарот на ЕУ за проширување.
Мариќ вели дека Рен се согласил да биде спонзор на Младинските спортски игри-Бистра. 
Тој, исто така, ќе му ја претстави идејата за регионализација на Младинските игри на Жозе Мануел Баросо, претседател на Европската комисија.
„Г-дин Рен ја истакна важноста и неопходноста на овој проект за доброто на самиот регион, бидејќи алтруизмот, верската толеранција и пријателството помеѓу младите -- целта на игрите -- создаваат основи и услови за добри односи помеѓу земјите во регионот“, рече Мариќ.
