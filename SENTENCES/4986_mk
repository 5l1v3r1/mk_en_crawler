19/01/2010
(Блиц, АФП, ДПА, Гардијан, ХИНА, Б92 - 18/01/10;
Радио Слободна Европа - 16/01/10)
Новоизбраниот претседател Иво Јосиповиќ во интервју објавено во понеделникот (18-ти јануари) изјави дека ќе се заложи за вонсудско решение со Србија во врска со взаемните тужби за геноцид на двете земји пред Меѓународниот суд на правдата на ОН (МСП).
Јосиповиќ додаде дека Србија ќе биде меѓу првите земји што ќе ги посети по доаѓањето на функцијата следниот месец.
Тој, исто така, вети дека Хрватска -- која се очекува да пристапи во ЕУ како нејзина 28-ма членка во 2012 година -- ќе му помогне на својот сосед да влезе во блокот.
Во изјава за белградски „Блиц“, Јосиповиќ рече дека ќе му даде предлогот за тоа како може да се избегне случајот пред МСП на српскиот претседател Борис Тадиќ, на првиот ден од неговиот петгодишен мандат.
Професот по право и композитор, Јосиповиќ победи на претседателската трка во Хрватска на 10-ти јануари и треба да положи свечена заклетва на церемонијата на 18-ти февруари.
„Ќе му предложам на претседателот Тадиќ ...
да ги решиме нашите проблеми на начин кој ќе ги направи обвинувањата за [геноцид] непотребни“, изјави Јосиповиќ за Блиц.
Тој ги наведе добрите односи со Србија како клучна цел на неговата администрација.
„Обвинувањата дефинитивно не придонесуваат за подобрување на нашите односи“, рече тој.
„Затоа е пожелно проблемот да се реши без да мора да се прибегнува кон правна постапка.“
Хрватска поднесе апликација до МСП во јули 1999 година, обвинувајќи ја Србија за повеќекратно кршење на Конвенцијата за геноцид од 1948 година за време на војната меѓу двете држави во периодот 1991-1995 година.
Скоро 14 месеци откако судот на ОН со седиште во Хаг одлучи да го претресе случајот, Србија поднесе контратужба во која се тврди дека Хрватска извршила геноцид врз нејзиното етничко српско население за време на истиот конфликт.
Јосиповиќ во понеделникот изјави дека го поканил Тадиќ на својата инаугурација „и би сакал тој да дојде“.
Тадиќ рече дека нема да присуствува ако биде присутен косовскиот претседател Фатмир Сејдиу.
„Ги сфаќам проблемите што Србија ги има со косовското прогласување независност, но не сакам односите со трети земји да ги дефинираат односите меѓу Србија и Хрватска“, изјави Јосиповиќ за Блиц.
„Покани за инаугурацијата се испратени до сите земји со кои имаме дипломатски односи, вклучувајќи го и Косово.“
Запрашан дали Хрватска ќе ја промени својата одлука за признавање на Косово ако МСП донесе одлука дека нејзината декларација за независност претставува кршење на меѓународното право, Јосиповиќ одговори:
„Косово е реалност.“
Блиц, исто така, го праша дали апсењето на поранешниот воен командант на босанските Срби Ратко Младиќ и политичкиот водач на хрватските Срби од времето на војната, Горан Хаџиќ, ќе бидат услови што Хрватска ќе ги постави за отфрлање на своите обвиненија за геноцид против Србија.
Двајцата бегалци досега не се споменати по име во условите, рече Јосиповиќ.
Но, целосната соработка со Меѓународниот кривичен трибунал за поранешна Југославија и казнувањето на воените злосторства се услов, додаде тој.
„Исто како што од Хрватска беше побарано да ја исполни својата обврска кон Хашкиот трибунал, не гледам зошто би било проблем Србија да ги исполни своите обврски“, ја цитираше Блиц неговата изјава.
Јосиповиќ истакна дека повлекувањето на обвиненијата за геноцид на нивните земји ќе им овозможи на Загреб и Белград да ги решат отворените прашања како што се „исчезнатите лица, судските процеси за воени злосторства и враќањето на културните богатства“.
„Мислам дека е наш заеднички интерес -- како и интерес на Хрватска -- сите овие држави да се најдат во ЕУ што е можно побргу“, рече тој во интервјуто од саботата за Радио Слободна Европа.
