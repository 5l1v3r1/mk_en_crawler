02/10/2006
Анализа на Антонио Прленда за Southeast European Times во Сараевo – 02/10/06
Босанците во неделата (1-ви октомври) излегоа на гласање, по забележливо тензичната кампања, во која имаше пораст на националистичката реторика. 
Истовремено, аналитичарите велат дека изборите, најверојатно, нема да ја отстранат сé поголемата разочараност од политичкиот живот во земјата.
„Скептичен сум бидејќи гласачите немаат квалитетен избор“, вели историчарот Иван Ловреновиќ. 
„Нашите политички партнери немаат политички програми, туку оперираат со демагогија кон гласачите. 
Според тоа, и во следните четири години во БиХ очекувам статус кво.“
Сенад Авдиќ, главниот уредник на сараевскиот неделник Слободна Боснa, дава слична проценка. 
„За да се промени што било во БиХ нам ни се потребни различни партии на политичката сцена. 
Но, такви партии, со нови политички идеи, нема на повидок.“
Истражувачите во „Алумни центар за интердисциплинарни истражувања“, невладина организација со седиште во Сараево, заклучија дека политичарите за време на оваа кампања посветиле просечно 1,5 отсто од нивните предизборни говори на конкретни прашања. 
Останатото време се користело за провокативна реторика.
Како пример кој највеќе се споменуваше во медиумите, политичарите од босанските Срби -- предводени од премиерот на Република Српска, Милорад Додик -- се заканувале дека ќе организираат референдум за отцепување од БиХ, наведувајќи ја Црна Гора како преседан.
Националистичката реторика „дефинитивно не помага или не го подобрува позитивниот имиџ на БиХ кај меѓународната заедница“, рече американскиот дипломат Рафи Грегоријан, кој набргу треба да ја преземе функцијата на главен меѓународен посредник за областа Брчко во северозападниот дел од земјата.
Растечката сила на Додик и неговата партија СНСД е, најверојатно, најзначајниот изборен тренд, велат политичките научници.
„Тоа би значело конечно бегство на популистичката партија од сенката на екстремистичката СДС“, вели Нерзук Чурак, политички аналитичар на Сараевскиот универзитет. 
Сепак, додава тој, ова не доведе до промена во политичкиот живот на БиХ, со оглед на тоа што партијата на Додик, исто така, ги акцентира националистичките теми.
И навистина, вели Чурак, „СНСД постигна успех бидејќи се потпира на етно-националистичка матрица“.
Аналитичарите, исто така, ќе го проценуваат и одѕивот, особено помеѓу младите. 
На изборите во 2002 година, само 46,8 отсто од гласачите излегле на гласање. 
Огорченоста и апатијата би можеле истата да ја намалат или зголемат.
„Апатијата помеѓу граѓаните достигна максимална концентрација. 
Постои лутина кај поголем дел од населението. 
Јас очекувам да има повеќе млади луѓе на овие избори“, рече Чурак.
