13/04/2011
Од Мухамет Брајшори за Southeast European Times во Приштина – 13/04/11
Во регионот и во ЕУ, Косово има најнизок процент на студирање. 
Додека во ЕУ има 50 студенти на 1.000 жители, Косово има само 30 студенти на 1.000 жители, според Министерството за образование.
Во обид за зголемување на бројот на студентите, Универзитетот во Приштина ја зголеми границата на прием на студентите. 
Но, за професорите и студентите, големиот број студенти може да влијае на квалитетот на наставата и, општо, образованието, бидејќи универзитетот се соочува со недостаток на сместување и персонал за растечките бројки.
„Универзитетот во Приштина има доволно простор за актуелниот број студенти. 
Отворивме нови простории за студирање во Пеќ и Гњилане, така што поголем број на студенти ќе биде сместен во главните приштински кампуси, и другите градови“, рече поранешниот косовски министер за образование, Енвер Хоџај, за SETimes.
„Нашиот пристап е да имаме што е можно повеќе образовани граѓани, и максимално зголемување на бројот на младите во високото образование“, рече Хоџај.
Премиерот Хашим Тачи минатата година вети дека владата ќе отвори нови универзитети во Пеќ и Гњилане, кои според Хоџај „ќе создадат повеќе простор за студирање и ќе го одвратат фокусот од Приштинскиот универзитет“.
Претседателот на студентскиот парламент, Мергим Луштаку, опиша некои предизвици и проблеми со кои студентите се соочуваат на универзитетот. 
„Недостаток на простор, целна литература, и другите разочарувања, директно влијаат на студентите“, вели тој.
„Секоја академска година има повеќе од 200 студенти во клас, недостаток на професори и застарена литература“, рече Шкељзен Хамити, студент на правниот факултет, за SETimes.
Правниот факултет и Економскиот факултет имаат најголем број студенти на универзитетот.
Деканот на Филозофскиот факултет Рамуш Мавриќи вели дека факултетот е во подобра состојба од другите поради неодамнешните инвестиции за проширување на капацитетот на предавалните, добиени со меѓународна помош.
„Не се соочуваме толку многу со проблемот на просторот, со оглед на тоа што неодамна ја реконструиравме зградата и добивме поголем простор“, вели Мавриќи.
Берат Бериша, студент на Филозофскиот факултет не се согласува. 
„Филозофскиот факултет има многу проблеми: недостаток на професори, галама во ходниците што влијае на квалитетот на предавањата во класовите, и, најлошо од сé, овие проблеми влијаат на нашата иднина.“
„Универзитетскиот [персонал и раководството] се свесни за постојните проблеми и ние се справуваме со истите“, рече ректорот на Универзитетот во Приштина, Мује Ругова.
