21/11/2006
Од Наташа Радиќ за Southeast European Times во Загреб -- 21/11/06
Хрватските власти минатата недела објавија дека ќе й доделат азил на една христијанка од Судан.
Дваесетиседумгодишната католичка рече дека била протерана поради нејзините верски убедувања и дека добила закана за женско обрежување ако се врати во својата земја на потекло.
За да ја заштитат нејзината приватност, властите не го откриваат нејзиното име.
На прес-конференцијата во средата (15-ти ноември) Министерството за внатрешни работи потврди дека жената е првото лице кое добива азил во Хрватска.
Според заменик-министерот за внатрешни работи Жарко Катиќ, таа пристигнала во Хрватска во јуни и поднела апликација за азил во септември.
Таа влегла во Хрватска со валидна виза и пасош.
Со добивање на азилот во Хрватска, таа ќе добие социјална и здравствена заштита и ќе добие право на работа.
За време од пет години таа може да добие хрватско државјанство.
УНХЦР го пофали потегот на Хрватска, изразувајќи надеж дека истиот ќе ги поттикне и другите аспиранти за ЕУ во регионот да го сторат истото.
„Со првото досега признавање на еден бегалец, Хрватска направи важен чекор напред кон целосното функционирање на системот за азил, во согласност со Конвенцијата за бегалци од 1951 година и европските стандарди и практика“, рече претставникот на УНХЦР во Хрватска, Жан-Клод Конколато.
Либерализирањето на режимот за азил е еден од критериумите што земјите мора да ги исполнат за хармонизирање со стандардите на ЕУ.
Од 2004 година, кога хрватскиот закон за азил беше воведен, 382 лица побараа азил но беа одбиени.
Од 186-те апликации поднесени минатата година, главни земји на потекло беа Бангладеш, поранешната државна заедница на Србија и Црна Гора, Индија, Македонија и Молдавија.
На почетокот од годината, локалните медиуми објавија за можен апликант за азил од висок ранг од Ирак.
Според адвокатот Џовани ди Стефано, министерот за надворешни работи на Садам Хусеин, Тарик Азиз, сакал да аплицира за азил во Хрватска.
Но, кога владата добила барање да ја разгледа неговата апликација, истата беше одбиена.
