11/05/2006
ТРИПОЛИ, Либија -- Апелациониот суд во Триполи во четвртокот (11-ти мај) повторно го отвори судскиот процес против петте бугарски медицински сестри и еден палестински лекар, обвинети за инфицирање на либиски деца со ХИВ, но веднаш потоа рочиштето беше одложено за 13-ти јуни.
Претседателот на судскиот одбор рече дека одложувањето се должи на „процедурални причини“.
Тој, исто така, го одби барањето за кауција за обвинетите, кои се во затвор од 1999 година.
На крајот од минатата година Либискиот врховен суд ги поништи смртните казни изречени за шестмината во мај 2004 година и нареди повторување на судскиот процес.
Во другите вести, во средата вечер во центарот на Софија се случи уште едно платено убиство на бугарски бизнисмен, наводно поврзан со локалната мафија.
Четириесетидвегодишниот Ивајло Марков беше убиен во неговата подземна паркинг гаража.
Жртвата беше акционер во голем број фирми и беше поврзан со криминалните „босови“ кои беа убиени во изминативе неколку години.
Новото убиство се случи помалку од една недела пред Европската комисија да го претстави својот клучен извештај за кандидатурата на Бугарија за влез во ЕУ во 2007 година.
(Дарик, Нова ТВ, Дневник, БНР - 11/05/06)
