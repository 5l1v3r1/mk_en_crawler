27/10/2004
(Интернешнал хералд трибјун - 27/10/04; АФП, ББС, Ројтерс, Дојче Веле - 26/10/04)
Потврдувајќи ја поддршката за кандидатурата на Турција за членство во ЕУ, германскиот канцелар Герхард Шредер и францускиот претседател Жак Ширак во вторникот (26-ти октомври) изјавија дека ќе гласаат за отпочнување на разговорите за пристап со Анката на самитот на Унијата во Брисел во декември.
„Двајцата сметаме дека на 17-ти декември треба да се донесе одлука со која на Турција ќе й биде дадена можност да преговара со Комисијата со експлицитна цел Турција да влезе во ЕУ и без никаква друга цел“, рече Шредер по состанокот со Ширак во Берлин, кој им преходеше на нивните заеднички разговори со турскиот премиер Реџеп Тајип Ердоган. 
Самитот во Брисел, додаде тој, би послужил како почетна точка на преговорите.
Претходно овој месец Европската комисија (ЕК) го даде своето прелиминарно одобрување за почеток на преговорите за пристап со Турција. 
Но, таа, исто така, предупреди дека процесот би можел да биде суспендиран секој момент, ако Турција не ги исполни своите политички обврски и обврски во врска со човековите права. 
Препораките на Комисијата се очекува да послужат како основа за одлуката на водачите на ЕУ во декември.
Ширак за новинарите изјави дека разговорите, најверојатно, ќе започнат „во 2005 или околу 2005 година“, предупредувајќи дека е можно да поминат и повеќе од 15 години додека Турција ги заврши своите преговори и влезе во Унијата. 
„Прилагодувањето на сите турски закони со законите на ЕУ ќе бара големи напори, особено од страна на Турција“, рече тој.
Ако преговорите не резултираат со пристап на Турција во ЕУ другата опција би била „систем направен да ги сочува силните врски со Турција“, Ројтерс го цитира францускиот претседател.
Големо спротивставување на членството на Турција постои како во Франција така и во Германија, при што многумина се загрижени дека пазарот на труд на ЕУ ќе биде преплавен. 
Како одговор на притисокот во земјата, Ширак рече дека кандидатурата на Турција за влез во ЕУ ќе биде ставена на референдум во неговата земја -- идеја која предизвика жестоки критики од страна на турските власти, кои велат дека ниту една од десетте земји во Централна и Источна Европа, која влезе во Унијата на 1-ви мај не беше предмет на еден таков референдум.
„Правилата на играта се познати и воспоставени. 
Не можете да поставувате нови правила откако ќе почне натпреварот“, Ердоган е цитиран во вторникот во Берлин. 
Тој побара да се смират стравувањата за „судир на цивилизациите“, велејќи дека членството на неговата земја, всушност, ќе значи помирување на Европа и муслиманскиот свет.
Запрашан за коментар во врска со референдумот во вторник, Ширак рече дека тој ќе се спроведе на крајот од процесот на преговорите, изразувајќи уверување дека „проблемот тогаш ќе предизвика помалку страсти“. 
Португалскиот претседател Хорхе Сампајо во вторникот, исто така, изрази поддршка за кандидатурата на Турција за членство во ЕУ, гледајќи на нејзиниот евентуален прием во клубот „надежен потфат од взаемен интерес“.
„Од една страна тој ќе го зајакне националниот консензус во врска со секуларната природа на турската држава, додека, од друга страна, истиот ќе придонесе во турбулентниот свет во кој живееме по 11-ти септември за подобро разбирање на Европа кај муслиманските нации“, рече Сампајо при своето обраќање на конференцијата за иднината на Европа во Лисабон.
Исто така во вторникот, чешкиот министер за надворешни работи, Кирил Свобода, се состана со својот турски колега, Абдула Ѓул, при што изрази поддршка за започнување на преговорите за пристап. 
Двајцата функционери, исто така, рекоа дека нивните земји планираат да разговараат за идната либерализација на визниот режим.
