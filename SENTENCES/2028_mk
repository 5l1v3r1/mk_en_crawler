24/01/2005
Од Миранда Новак за Southeast European Times во Загреб – 24/01/05
Еден кандидат на неодамнешните хрватски претседателски избори се наоѓа под истрага поради можните врски со пензионираниот генерал Анте Готовина, еден од тројцата најбарани обвинети на Трибуналот на ОН за воени злосторства.
Кандидатот, пензионираниот хрватски армиски генерал Љубо Чешиќ Ројс, отворено призна дека му помага на Готовина и на неговото семејство.
За време на своите говори на предизборните митинзи Ројс -- еден од најбогатите Хрвати, со имот кој се проценува на најмалку 60 милиони евра -- постојано повторуваше дека знае каде се наоѓа Готовина и дека е во директен контакт со бегалецот.
„Тој [Готовина] е здрав и жив и можам да ви кажам дека сите ве поздравува“, Ројс, кој доби помалку од 3 отсто од гласовите, им рече на своите приврзаници.
Како резултат на неговите изјави, Ројс е ставен на црната листа на ЕУ на лица на кои им е забранет влез во земјите-членки во Унијата.
Неговите тврдења, исто така, го привлекоа интересот на јавноста.
Со оглед на тоа што кандидатура за членство во ЕУ зависи од целосната соработка со Трибуналот на ОН за воени злосторства и особено од апсењето и предавањето на Готовина, властите мора итно да го лоцираат поранешниот генерал, кој се смета дека добива помош од мрежа на свои поддржувачи.
Овој случај претставува пречка за, она што инаку се смета, добрите изгледи на земјата за членство во ЕУ.
Брисел ја советуваше хрватската Влада да ги следи активностите на соработниците на Готовина и другите лица за кои постојат сомневања дека имаат врски со него.
И покрај неговите фалења на предизборните митинзи, сепак, Ројс досега обезбеди податоци од мал интерес за полицијата.
Тој сега тврди дека зборувал со синот на обвинетиот - Анте Готовина помладиот.
„Тие ме прашаа кога за последен пат сум го видел Анте Готовина.
Им реков дека тоа беше минатиот петок изутрина, во училиштето за кративен развој, кога го носев син ми“, рече Ројс.
Министерството за внатрешни работи, во соработка со државниот обвинител, ја продолжува истрагата.
