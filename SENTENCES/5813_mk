19/11/2010
(Блумберг, Ајриш тајмс - 19/11/10; Ројтерс, АП, АФП, ФТ, Вол стрит џрнал, ББС, АНА-МПА - 18/11/10)
Грција го откри конечниот предлог-буџет за 2011 година во четвртокот (18-ти ноември), ветувајќи дека новите мерки на штедење ќе ги исполнат условите за финансиската помош од 110 милијарди евра од ММФ и ЕУ.
Потребата од дополнителни кратења на државните расходи произлезе откако ревизијата на буџетскиот дефицит на земјата од 2009 година од Еуростат, канцеларијата за статистика на ЕУ, во понеделникот покажа дека изнесува 15,4 отсто од БДП, а не 13,6 отсто како што претходно се мислеше. 
Ова „ја промени стартната позиција“, рече премиерот Јоргос Папандреу на состанокот на владата во четвртокот.
Според првиот предлог-буџет за 2011 година, изготвен минатиот месец, Грција планираше да го намали својот буџетски дефицит за 2,2 милијарди евра следната година. 
Но, новите цифри објавени оваа недела ја принудија да ја разгледа можноста за поголеми кратења со цел да ги исполни своите обврски кон ЕУ и ММФ.
Министерството за финансии вели дека целта е да се скрати буџетската празнина за 5 милијарди евра, на 17 милијарди евра во 2011 година, или 7,4 отсто од БДП. 
Според договорот за финансиска помош, буџетскиот дефицит на земјата за 2010 година требаше да изнесува околу 8 отсто од БДП. 
Цифрите објавени во четвртокот, сепак, покажаа дека истиот се очекува да биде значително повисок, при што прогнозата е за 9,4 отсто од БДП.
За да се исполнат целите за 2011 година договорени со ЕУ и ММФ, грчката владејачка партија ПАСОК планира да ги зголеми стапките на ДДВ од 11 отсто на 13 отсто, да ги скрати владините расходи, расходите во здравствениот сектор и во одбраната, како и да воведе замрзнување на номиналните пензии. 
Истата ветува и значително намалување на оперативните трошоци и платите на јавните претпријатија за комунални услуги кои се загубари, како и интензивирање на борбата против даночното затајување.
„Ова е тежок буџет кој го продолжува правецот од претходната година, кој ги продолжува напорите откако земјата повеќе не може да позајмува на пазарот, кој се бори да го задржи отворањето работни места и растежот“, рече министерот за финансии, Јоргос Папаконстантину.
Според финалниот предлог-буџет за следната година, економијата е предвидено да се намали за 4,2 отсто во 2010 година и за 3 отсто во 2011 година, наместо за 2,6 отсто, како што беше предвидено минатиот месец. 
Според грчката национална новинска агенција АНА-МПА, владините очекувања се дека земјата ќе постигне позитивен раст од 1,1 отсто од БДП во 2012 година и 2,1 отсто од БДП во годината по неа.
Цифрите во буџетскиот дефицит, исто така, покажуваат дека невработеноста се очекува да порасне од 12,1 отсто оваа година на 14,6 отсто во 2011 година, при што Папаконстантину во четвртокот призна дека иако тоа не беше владината цел, можеби таа ќе биде принудена да го намали бројот на работни места во јавниот сектор.
„За да се намали дефицитот во едно државно претпријатија, или морате да ги зголемите приходите или да ги намалите трошоците“, АП ја цитираше неговата изјава. 
„Ние не почнуваме планови за кратење на работните места, но секое (јавно претпријатие) ќе биде разгледано случај по случај.“
Во обид за зголемување на приходите во туризмот, клучен сектор за грчката економија, владата одлучи скоро да ја преполови стапката на ДДВ за туристичките услуги од сегашните 11 отсто на 6,5 отсто.
„Сè уште не сме ја добиле битката, но сме сега во подобра позиција за справување со реалните проблеми ... 
неекономична држава, проблематични државни претпријатија и даночно затајување“, Ројтерс го цитираше Папаконстантину од прес-конференцијата по поднесувањето на буџетот до парламентот. 
Тој рече дека конкретни мерки за ставање под контрола на даночноот затајување ќе бидат објавени подоцна овој месец.
Буџетот на земјата за 2011 година ќе биде ставен на конечно гласање пред парламентот на 22-ри декември, и се очекува брзо да биде усвоен, бидејќи ПАСОК ужива сигурно мнозинство во законодавниот дом.
Во меѓувреме, вработените во приватниот сектор планираат да одржат 24-часовен генерален штрајк една недела пред гласањето против планираните мерки на штедење и најверојатно ќе им се приклучат и вработените во јавниот сектор, според Ројтерс.
„Нашите стравувања се потврдени“ новинската агенција цитираше изјава на Јанис Панајополус, претседателот на синдикатот на приватниот сектор ГСЕЕ.
