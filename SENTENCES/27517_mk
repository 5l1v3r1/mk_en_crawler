28/10/2010
БРИСЕЛ, Белгија – Комитетот на Европскиот парламент (ЕП) за надворешни работи, почнува расправа за нацрт-резолуцијата за Србија, објавија српските медиуми во средата (27-ми октомври). 
Резолуцијата ќе ги охрабри српските достигнувања во напорите за пристапување во ЕУ, и ќе ги подвлече предизвиците со кои се соочува земјата. 
Според известувачот на ЕП за Србија, Јелко Кацин, кој го претстави предлогот пред членовите на ЕП, резолуцијата ќе ја повика владата да ги зајакне напорите во борбата против корупцијата, како и да го реформира судството, но сепак ќе биде претежно позитивна и ќе послужи како катализатор за преземање конкретни реформи. 
ЕП ќе гласа за резолуцијата на својата следна седница, во јануари. 
Членовите на ЕП, исто така, се очекува да ги повикаат сите земји-членки на ЕУ да го ратификуваат Договорот за стабилизација и асоцијација со Србија што е можно поскоро. 
(РТС, Танјуг, Б92 - 27/10/10)
