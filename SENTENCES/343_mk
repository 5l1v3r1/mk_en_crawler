17/01/2011
Текст и фотографии од Мишко Талески за Southeast European Times во Скопје -- 17/01/11
Македонската влада изработи закон со кој ќе се легализираат нелегално изградените објекти и куќи и планира да го прати до парламентот до март, каде што владејачката коалиција ВМРО-ДПМНЕ - ДУИ има мнозинство, што речиси гарантира изгласување на законот.
Овој закон опфаќа објекти значајни за државата, како што се болниците, како и куќи на граѓаните, локално наречени „диви градби“.
Ова обично се однесува на доградбите направени за зголемување на животниот простор -- вградени или доградени надвор -- во услови на високо дефинирани парцели, без плаќање за лиценца или дозволи. 
Тоа се градби кои не секогаш се вклопуваат во урбанистичкиот план.
Вклучените потенцијални бројки се огромни - проценети 300.000 објекти. 
Тие сочинуваат околу 60 отсто од куќите изградени за време на миграцискиот бран од руралните во урбаните средини помеѓу 1960-тите и 1980-тите години.
„Со донесување на овој закон, ние ќе затвориме едно многу важно прашање, ќе го решиме постојниот проблем на нелегално изградени објекти и ќе го спречиме ваквото дополнително градење", изјави за SETimes министерот за транспорт и врски Миле Јанакиески.
Неговото министерство ќе биде одговорно за легализирање на објекти значајни за државата, додека пак општините ќе бидат одговорни за легализирање на куќи високи до 10,2 метри. 
Сите градби кои нема да се легализираат со овој закон ќе бидат урнати.
Откако ќе биде усвоен, граѓаните ќе имаат шест месеци за да поднесат барање за легализација на куќите изградени без дозвола во последните 30 години.
Цената ќе биде 1 евро по квадратен метар, и ќе може да се плати на 12 месечни рати, вели премиерот Никола Груевски. 
Владата соопшти дека ова било одлучено за време на нејзиниот состанок на 5-ти јануари, со цел да го направи подостапно за сопствениците на куќите.
„Целта беше да се создаде што е можно поедноставна и пократка постапка. 
Ќе има рок од шест месеци, кога граѓаните и правните лица треба да ги достават сите документи до општинските власти. 
Ако не, општината официјално ќе поднесе документи за барање до странките “, рече Јанакиевски.
По шест месечен период, општинските власти ќе извршат запис на куќите и ќе испитаат кои се подобни за да бидат легализирани. 
Властите потоа ќе обезбедат документ за плаќање, а откако ќе биде платен конечниот износ, потврда за легализација, која ќе биде евидентирана во кататстар.
Според предложениот закон нелегално изградените објекти мора да ги исполнуваат еколошките и јавните здравствени стандарди, правилата за заштита од пожари и правилата за градба. 
Од органите се бара да се утврди фактичката состојба на теренот.
Сопствениците на објекти кои се изградени незаконски на земјиште во сопственост на државата ќе мора да поднесат барање за купување на таа земја во рок од три месеци од поднесувањето на документација за барање на легализација. 
Во спротивно, властите ќе одредат долгорочен план за закуп, по службена должност.
Претставници на министерството почнаа да ги посетуваат општините за да го објаснат предложениот закон и да спроведат јавни информативни кампањи за точните постапки.
„Според законот сите пари кои општините ќе ги добијат од легализацијата и купувањето на земјиште ќе бидат инвестирани во инфраструктурата. 
Како што се очекуваше, интересот кај засегнатите граѓани е огромен", изјави за SETimes портпаролот на Министерството за транспорт и врски Драган Симоновски.
Тој објасни дека владата се обврза да бидат задоволени воспоставените стандарди, додавајќи дека сите документи ќе бидат проверени.
Повеќето опозициски партии повеќе би сакале наместо тоа граѓаните да платат обесштетување одредено од страна на советите на општините. 
Тоа, најверојатно, ќе биде повисок износ од она што го предвидува овој владин закон.
Може да има и друга пречка. 
„ Можни се проблеми од уставно-правна природа, [бидејќи] законот го зема во предвид надоместокот од индивидуалните куќи, но не и од зградите од државен интерес“, рече претседателот на општината Карпош Стевчо Јакимовски, член на опозициската СДСМ.
Независниот градоначалник на Гостивар Руфи Османи, исто така, забележува дека нема потреба со законот да бидат опфатени социјалните случаи - невработените кои примаат помош од владата од 50 евра месечно.
Некои опозициски партии се заканија дека ќе го оспорат законот пред Уставниот суд.
Меѓутоа, се чини дека јавноста, генерално, го прифаќа предложениот закон како можност за конечно решавање на еден проблем стар со децении.
„ Го очекувавме овој момент долго време, и како граѓани, ќе имаме можност да станеме законски сопственици на нашите домови во кои имаме инвестирано во текот на нашите животи. 
Како постар човек, јас ќе имам нешто законски да им оставам во наследство на моите внуци“ изјави за SETimes 67-годишниот жител на Скопје Раде Ристовски.
