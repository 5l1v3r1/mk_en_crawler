08/04/2011
ЗАГРЕБ, Хрватска -- Претседателот на Европската комисија (ЕК) Жозе Мануел Баросо не даде можен датум за финализирање на преговорите на ЕУ со Хрватска.
Говорејќи на прес-конференцијата во Загреб по состанокот со премиерката Јадранка Косор во четвртокот (7-ми април), Баросо рече дека земјата треба да ги фокусира напорите на судските реформи, основните права и борбата против корупцијата, истакнувајќи дека ЕК сака да види конкретни и одржливи резултати во овие области.
И покрај тоа што ги пофали напорите на владата предводена од Косор за исполнување на критериумите за комплетирање на разговорите, Баросо рече дека целниот датум во јуни е „преголем предизвик и е многу амбициозен датум“.
Баросо во петок заминува за Сараево, да се состане со членовите на претседателството.
Тие ќе разговараат околу клучните прашања во односите меѓу Босна и Херцеговина и ЕУ, како и за неопходните реформи.
Комесарот за проширување на ЕУ, Штефан Филе, ќе биде таму, како и Стефано Санино, заменик генерален-директор на Генералниот директорат на ЕУ за надворешни односи, и Мирослав Лајчак, управниот директор на ЕУ за Европа и Централна Азија.
(РТРС, Национал, Index.hr, ХРT - 08/04/11)
