24/03/2010
Писатели од Албанија, Бугарија, Босна и Херцеговина, Македонија, Србија и Словенијa учествуваа на Балканска ноќ, организирана на маргините од Саемот на книгата во Лајпциг во саботата (20-ти март). 
На четиридневниот саем учествуваа повеќе од 2.100 изложувачи од 39 држави.
***
Четиридневниот меѓународен саем на храната заврши во саботата (20-ти март) во Будва, Црна Гора. 
Околу 100 изложувачи од Црна Гора, Србија, Босна и Херцеговина, Хрватска, Италија, Унгарија, Франција, Белгија, Германија и Јапонија, учествуваа на настанот.
***
Кипарската тениска ѕвезда Маркос Багдатис го порази Роџер Федерер -- тенисерот број еден во светот -- во третиот круг од АТП Мастерс 1000 во Индијан велс, Калифорнија на 16-ти март. 
Ова беше прва победа против Федерер. 
Но, на турнирот во неделата победи Хрватот Иван Љубичиќ, кој го порази Енди Родик од Соединетите Држави. 
Триесетиедногодишниот Љубичиќ е прв Хрват кој победил на турнирот. 
Во женска категорија, Србинката Јелена Јанковиќ ја освои својата 12-та титула во кариерата, против Каролина Вожњачки од Данска.
***
Српскиот министер за култура Небојша Брадиќ и неговиот кинески колега Чаи Ву ги отворија Деновите на српската култура во Пекинг во четвртокот (18-ти март). 
Посетителите на кинескиот Национален центар за изведувачки уметности можат да погледнат српски филмови, фолклор и применети уметности.
***
Белградскиот фестивал за документарен и краткометражен филм ќе се одржи од 30-ти март до 3-ти април. 
Околу 180 филмови, од кои 80 во натпреварувачката програма, ќе бидат прикажани за време на настанот.
***
Тримесечниот Меѓународен куклен фестивал започна во неделата (21-ви март) во Истанбул, во рамките на прославите на Истанбул како европски главен град на културата за 2010 година. 
На настанот, кој беше отворен на Светскиот ден на кукларството, ќе учествуваат уметници од целиот свет кои ќе настапат и ќе учествуваат на работилници, изложби и семинари.
***
Недела на македонскиот филм започна во Хрватска во вторникот (23-ти март). 
Околу десетина македонски играни филмови и документарни филмови ќе се прикажат на настанот кој е во тек во Загреб и Риека.
(Разни извори -- 17/03/10-24/03/10)
