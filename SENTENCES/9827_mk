14/06/2013
Бојана Миловановиќ за Southeast European Times во Белград -- 14.06.13
Ако Србија добие датум за почеток на преговорите за членство во Европската унија до крајот на месецов, како што се очекува, земјата има долга листа на реформи кои треба да ги заврши за да ги исполни барањата на Унијата.
Правниот систем на земјата ќе биде најголем предизвик, според Дејан Вук Станковиќ, аналитичар и член на Институтот за социјални студии во Белград.
„Правниот систем е наша најслаба точка.
Истиот се чини толку скаменет, бавен и застарен што ќе биде потребна најмалку една деценија за да ги достигне стандардите на ЕУ.
Бесмислено е започнувањето на каква било правна процедура тука, бидејќи ќе го загубите разумот заглавувајќи во постапки што траат со години“, рече Станковиќ за SETimes.
Станковиќ рече дека српските граѓани сѐ повеќе им се обраќаат на правните субјекти во странство, како што е Европскиот суд за човекови права во Стразбур, поради невозможноста да добијат ефикасна и навремена правда дома.
Врховиот суд на казација неодамна претстави извештај кој покажува дека најголемите проблеми што го мачат правниот систем се нееднаквата поделба на случаите и старите, нерешени процедури.
Извештајот посочува дека има повеќе од 1,6 милиони нерешени случаи, што претставува зголемување од скоро 20 отсто од 2011 година.
Некои случаи не се решени 40 години, од кои најстариот датира од 1971 година.
Во белградскиот Апелациски суд случаите чекаат во просек три години за пресуда.
Покрај тоа, во извештајот се вели дека распределбата на случаите меѓу судиите е нерамноправна, што значи дека граѓаните немаат еднаков пристап до правдата.
Судските реформи во 2009 година уште повеќе ги усложнија работите.
Неколку судови без затворени поради буџетски кратења според овие промени и некои граѓани мораат да патуваат неколку стотини километри за да поднесат тужба или да присуствуваат на рочиште.
Откако ќе започнат преговорите со ЕУ, ќе стане очигледно колку заостанува земјата во некои области, според Иван Кнежевиќ, генерален секретар на Европското движење во Србија.
„Во врска со неопходните правни измени, најкритични области се земјоделството и руралниот развој, заштитата на животната средина, финансиската контрола, правниот систем и внатрешните работи“, рече Кнежевиќ за SETimes.
ЕУ, исто така, ќе бара спроведување на сите регулативи кои се усвоени, рече Кнежевиќ, во обид да се избегне повторување на ситуацијата во Бугарија и во Романија, каде што многу регулативи не се спроведоа.
„Србија има доволно сила и капацитет да ги спроведе сите неопходни реформи, но треба да работи на нивно зајакнување“, додаде Кнежевиќ.
Друг предизвик е реформата на образовниот систем, според Станковиќ.
„Ќе мораме да ги модернизираме нашите училишта, образовните програми и опремата што се користи во наставата.
Нашите ученици се преоптоварени со теорија и не добиваат никакво практично знаење.
Луѓето кои излегуваат од овој образовен систем тешко ќе можат да си го најдат местото на европскиот пазар на работа“, рече Станковиќ.
Како и некои други граѓани, и белградската пензионерка Милица Трајковиќ (70) вели дека се надева оти со пристапувањето во ЕУ ќе се подобрат можностите за нивните деца и внуци, кои таа се надева дека ќе останат во Србија, наместо да бараат иднина во странство.
„Се надевам дека нашето пристапување во ЕУ ќе промени некои работи.
Не очекувам дека нешто ќе биде совршено веднаш ...
но се надевам дека ќе има повеќе ред во оваа држава и дека ќе има надеж за младите луѓе кои планираат да живеат и работат тука“, рече Трајковиќ за SETimes.
Другите се скептични во врска со судбината на ЕУ, но сепак се надеваат дека процесот на пристапување ќе донесе позитивни промени.
„Се чини дека ЕУ ќе се распадне пред да дојде нашиот ред да пристапиме.
Сепак, се надевам дека не сум во право и дека ЕУ ќе внесе ред во нашето општество, пред сѐ во правниот систем на кој припаѓам како адвокат“, рече за SETimes Предраг Сотировиќ, адвокат од Белград.
Колку долго мислите дека ќе биде потребно за Србија да пристапи во ЕУ, откако ќе ги почне преговорите?
Кажете ни што мислите во просторот за коментари.
