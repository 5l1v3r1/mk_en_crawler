05/02/2013
Ана Ловаковиќ за Southeast European Times во Сараево -- 05.02.13
Преземањето на Фабриката за тутун во Бања Лука од страна на холдинг групата Булгартабак, се очекува да биде комплетирано овој месец, кога ќе се потпише конечниот договор, со што ќе се зачуваат стотици работни места.
„Јасно е дека ова има големо значење за ранливата босанска економија, која загуби 90.000 работни места минатата година.
На крајот, сé зависи од тоа што ќе понуди Булгартабак во конечниот договор;
дали ќе постигне компромис со работничкиот синдикат на претпријатието во врска со условите на работење и валоризацијата на трудот“, рече за SETimesЗвонко Папоци, раководител на одделот за производство на тутун во Комората за надворешна трговија на БиХ.
Бугарското претпријатие Булгартабак постигна договор со мнозинскиот сопственик на фабриката, Антоник трејд, на состанокот во Белград на почетокот од јануари.
Експертите велат дека продажбата ќе стави крај на неизвесната судбина на производителот на тутун во БиХ, како и на неговите 260 работници, чие вработување беше неизвесно откако претпријатието беше приватизирано во 2006 година.
Владата на Република Српска продаде 55 отсто од акциите на фабриката на Антоник трејд за 1,5 милиони евра во 2006 година.
Договорот за приватизација не беше почитуван од новиот сопственик и претпријатието беше доведено до работ.
Минатата година загубите на фабриката изнесуваа 500.000 евра, а вкупните долгови се зголемија на 8,5 милиони евра.
„По приватизацијата, договорот предвидуваше производство на 1.000 тони цигари годишно, но просечното годишно производство беше 472 тони.
Ако Булгатабак го зголеми производството, веќе и тоа дава надеж“, рече Папоци.
Вработените во фабриката го поздравија новиот сопственик, кој, како што тие очекуваат, ќе го продолжи производството на фабриката.
„Има надеж и ветување дека ќе се оди напред бидејќи Булгартабак е силно претпријатие.
Долго време имавме грижи, нашето претпријатие е во долгови и одржувањето на производството беше многу тешко“, рече за SETimesЗлата Радинковиќ, 35-годишна работничка-ветеран во Фабриката за тутун.
Претставниците на Булгартабак велат дека целта на компанијата е бесцарински пласман на нивните производи од БиХ во земјите на ЦЕФТА:
Србија, Црна Гора, Македонија и Албанија, како и искористување на билатералните договори за слободна трговија што БиХ ги потпиша со Турција.
Гигантот на БиХ не можеше да конкурира на меѓународниот пазар, така што беше неизбежно претпријатието да биде продадено на регионален или глобален индустриски водач, според Небојша Антониќ, мнозински сопственик на Фабриката за тутун.
„Се соочувавме со финансиски тешкотии и константно зголемување на акцизите за цигарите.
Доволно тешко беше да се влезе на пазарот [и да се конкурира] на другите големи претпријатија како Филип Морис, Фабриката за тутун Ровињ и Империал тобако“, рече Антониќ за SETimes.
Антониќ рече дека Булгартабак стапи на сцената непосредно пред компанијата да започне преговори со владата на Република Српска за рекапитализација на Фабриката за тутун или раскинување на договорот за приватизација заради стабилизирање на претпријатието и зачувување на работните места.
Јавниот обвинител на ентитетот на БиХ покрена тужба против Антоник трејд за кршење на договорот за приватизација и побара 4,3 милиони евра оштета.
Владата го запре правниот процес откако Булгартабак ја даде понудата.
