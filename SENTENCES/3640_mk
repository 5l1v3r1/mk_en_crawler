01/12/2006
(AФП, АП, ХИНА, ЕУРОПА - 30/11/06;
ЕУобсервер - 23/11/06)
Еден ден откако НАТО ги објави плановите да ја покани Хрватска за влез во 2008 година, надежите на поранешната југословенска република за пристап во ЕУ, исто така, беа подгреани.
Говорејќи во четвртокот (30-ти ноември) комесарот за проширување на ЕУ, Оли Рен, рече дека земјата, најверојатно, ќе влезе во Унијата пред 2010 година.
„Ние го утврдивме распоредот за пристапот на Хрватска, под услов премиерот [Иво] Санадер и хрватскиот народ да успеат со нивните реформи, на некаде при крајот на деценијава“, АФП го цитираше Рен на почетокот од дводневната посета на Хрватска.
Тој го изјави ова околу два месеци откако претседателот на Европската комисија (ЕК), Жозе Мануел Баросо, повика на пауза во процесот на проширување на ЕУ, откако ќе влезат Бугарија и Романија во 2007 година, со цел да се спроведат очекуваните институционални реформи.
Спогодбата од Ница, на која водачите на ЕУ се согласија на крајот од 2000 година, повеќе од две години пред истата да стапи на сила во февруари 2003 година, ја обврзува Унијата да ги испита институциите по приемот на 27-мата членка.
Хрватска, која ги започна своите разговори за пристап со ЕУ во октомври 2005 година, заедно со Турција, ќе биде 28-ма.
Предложената уставна спогодба на ЕУ ќе помогнеше да се расчистат постојните ограничувања на понатамошното проширување, но истата беше одложена откако холандските и француските гласачи ја отфрлија на одделни референдуми минатата година, предизвикувајќи една од најголемите кризи во историјата на блокот.
Во изјавата за новинарите во четвртокот во Загреб, Рен изрази надеж дека ќе биде најдено решение во текот на следните две години.
„Треба да постигнеме ново институционално решение во текот на 2007 и 2008 година“, рече комесарот.
Германија, која треба да го преземе ротирачкото, шестмесечно претседателство на ЕУ од Финска на 1-ви јануари, ги објави своите намери да го врати уставното прашање на агендата, со надеж дека ќе се постигне договор до 2009 година.
Ова ќе се рефлектира на аспирациите на Хрватска за влез во ЕУ.
Сепак, земјата мора да ги исполни критериумите за членство, истакна Рен, повикувајќи го Загреб да ги фокусира своите напори на спроведувањето на потребните реформи.
Тој останува на ставот дека борбата против корупцијата и спроведувањето на судските реформи и реформите во јавната администрација се на врвот на агендата на Хрватска, со оглед на тоа што не влијаат само на политичките критериуми на ЕУ за членство, туку се и неопходен предуслов за обезбедување на правна клима за пазарната економија.
На првиот ден од својата посета на Хрватска, Рен се состана со Санадер, претседателот Стипе Месиќ, претседателот на парламентот, Владимир Шекс, и поранешниот премиер Ивица Рачан, кој ја предводи комисијата на земјата за следење на разговорите за членство во ЕУ.
Пред да ја заврши својата посета во петок, тој ќе ги посети источните градови Осиек и Вуковар.
