21/10/2008
Tурскиот министер за енергија Хилми Гулер присуствуваше на церемонијата на инаугурација на Големиот хадронски колајдер (ЛХЦ), кој го изработи Европската организација за нуклеарно истражување (ЦЕРН).
Церемонијата се одржа во Женева во понеделникот (20-ти октомври), макар што ЛХЦ започна со работа во септември.
Турција беше присутна како набљудувач.
Во септември ЦЕРН започна успешен експеримент за повторно создавање на услови какви што постоеле во универзумот набргу по „Големата експлозија“.
Организацијата го користи ЛХЦ -- гигантскиот акцелератор на атоми -- за да го спроведе експериментот.
Првите косовски претставници во неделата (19-ти октомври) заминаа во своите мисии, во Албанија, Австрија, Белгија, Велика Британија, Франција, Германија, Италија, Швајцарија, Турција и Соединетите Држави.
Десетмината вршители на амбасадорската функција ќе работат како амбасадори на Приштина во некои од земјите што ја признаа независноста на Косово.
Претседателот Фатмир Сејдиу го одобри нивното назначување во септември.
Косовскиот премиер Хашим Тачи учествуваше на годишната мировна конференција организирана од Кран Монтана форумот во Рим во понеделникот (20-ти октомври).
Тачи немаше обраќање на состанокот, но се состана со претставниците на земјите што сé уште не го признале Косово, вклучително и земјите-членки на Исламската конференција и другите африкански и европски земји.
Идното решение за кипарското прашање треба да загарантира политичка еднаквост за турската и грчката заедница на островот, рече водачот на кипарските Турци Мехмет Али Талат во четвртокот (16-ти октомври).
„Сакаме решението да гарантира дека кипарските Турци нема да се соочат со опасност повторно“, рече Талат.
Тој истакна дека разговорите за повторно обединување во четири очи со кипарскиот претседател Деметрис Христофиас досега дадоа одредени резултати во врска со предложената федерална држава во Кипар.
Континуираната улога на Турција како земја-гарант е од клучна важност за кипарските Турци, кои не им веруваат на гаранциите од ЕУ и голем број други меѓународни институции, истакна Талат.
Кипарскиот претседателски советник Јоргос Јакову и неговиот колега од кипарските Турци, Оздил Нами, се состанаа во четвртокот (16-ти октомври) за да ги разменат ставовите околу прашањата на управувањето и поделбата на власта во идната кипарска федерација.
Тие ги поставуваат основите за следниот состанок помеѓу Христофиас и Талат.
Моментно, двајцата водачи разговараат за прашањето на извршната власт во рамките на поглавјето на управувањето, рече Јакову.
Американскиот амбасадор во Aлбанијa Џон Витерс во четвртокот (16-ти октомври) го повика парламентот и владата да прекинат со притисоците врз јавното обвинителство и да му дозволат да си ја работи својата работа.
„Ги повикувам овие институции да ги преиспитаат дејствата кои ја нарушуваат независноста на обвинителството и судскиот систем“, рече Витерс.
Тој реагираше на владината одлука за испитување на законитоста на истрагата на обвинителството за босанскиот бизнисмен Дамир Фазлиќ.
Тој е обвинет за нелегална финансиска активност и несоодветни бизнис односи со владини претставници, вклучително и премиерот Сали Бериша.
(Разни извори 14/10/08-21/10/08)
