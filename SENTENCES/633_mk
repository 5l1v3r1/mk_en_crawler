03/01/2005
(Разни извори – 27/12/04 - 03/01/05)
Кемал Козариќ стана првиот босански гувернер на Централната банка на Босна и Херцеговина (ЦББХ) на 1-ви јануари, заменувајќи го досегашниот меѓународниот претставник Питер Никол, на крајот од неговиот седумгодишен мандат.
Никол ќе остане во Управниот одбор на ЦББХ како советник сé до крајот на 2005 година.
Дванаесет странски претпријатија поднесоа индикативни понуди на тендерите за приватизација на трите преостанати термоелектрични централи во Бугарија -- Варна, Бобов Дол и Русе -- објави софиската Агенција за приватизација минатата недела.
На листата на понудувачи се наоѓаат:
австриското претпријатие ЕВН, германското Е.ОН, италијанското Енел и руското РАО.
Кандидатите треба да ги поднесат своите последни, врзувачки понуди до 30-ти декември.
Четири претпријатија -- Телеком Србија, Телеком Словенија, Матав (Унгарија) и Мобилком (Австрија) -- поднесоа понуди за купување на мнозинството акции од 51,12 отсто од црногорскиот Телеком, рекоа официјални извори во Подгорица минатата недела.
Но, локалните медиуми објавија дека еден од понудувачите не се квалификувал за да продолжи во тендерската постапка.
Официјална изјава се очекува во следните неколку недели.
Грчката Влада одлучи да ја финансира физибилити студијата на проектот за хидроцентралата Суха во јужна Албанија.
Парите се обезбедени во рамките на регионалната програма за прекугранична соработка.
Mакедонското индустриско производство падна за 14,9 отсто за период од една година во ноември 2004 година, објави Државниот завод за статистика на 28-ми декември.
Индустриското производство, исто така, се намали за 10,2 отсто помеѓу октомври и ноември 2004 година.
Бугарскиот приход од туризмот се зголеми за 21 отсто во период од една година, на 1,5 милијарди евра помеѓу јануари и септември 2004 година, како што покажуваат официјалните податоци.
Бројот на странските туристи во Бугарија достигна 3.794.029 на крајот од ноември, при што најголем број беа од Грција, Германија и Велика Британија.
Aлбанското Министерство за земјоделство објави понатамошно зајакнување на локалната прехранбена индустрија, која сега покрива 28 отсто од домашниот пазар на храна.
Преостанатите 72 отсто ги покрива увозот, главно од ЕУ.
Интегрирањата и купувањата во Романија ја надминаа вредноста од 530,7 милиони евра помеѓу јануари и ноември 2004 година, како што покажа истражувањето спроведено од страна на меѓународното консултантско претпријатие КПМГ.
Според истражувањето, овој износ значително ја надмина вредноста од 412,3 милиони евра, регистрирана во текот на целата 2003 година.
Во албанскиот град Скадар во тек е проектот финансиран од страна на Светската банка за изградба на пазар за овошје и зеленчук, како што објави менаџерот на проектот Агим Шеху.
Банката додели повеќе од 680.000 евра за овој проект.
