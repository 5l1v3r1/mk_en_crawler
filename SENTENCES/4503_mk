26/01/2009
Од Наташа Радиќ за Southeast European Times во Загреб -- 26/01/09
ЕУ побара од поранешниот фински претседател Марти Ахтисари да го предводи „посредничкиот совет“ кој ќе се обиде да го реши пограничниот спор помеѓу Хрватска и Словенија, според соопштението во петокот (23-ти јануари) на Европската комисија (ЕК).
„Комесарот за проширување на ЕУ, Оли Рен, разговараше со поранешниот фински претседател Ахтисари дали ќе може да посредува [со] експертската група со цел да го олесни решавањето на пограничниот спор“, соопшти ЕК. 
Рен рече дека се работи за „билатерално прашање“ кое „стана европски проблем“.
Ахтисари, кој помогна во мировниот процес во Босна и Херцеговина и Косово, ја доби Нобеловата награда за мир во 2008 година.
Францускиот експерт по право Роберт Бадинтер, кому Унијата му се обрати за помош, одигра голема улога во правниот аспект на распаѓањето на поранешна Југославија. 
Тој ја предводеше Бадинтеровата комисија на почетокот од 1990-тите, која пресуди дека границите на поранешните југословенски републики треба да станат меѓународни граници по престанокот на постоењето на државата.
Сепак, според ЕК, Словенија и Хрватска мора да ја поддржат групата. 
Без нивната согласност, работата на експертите би била бесполезна.
Прашањето на границата ги оптоварува билатералните односи на двете земји уште од нивната независност. 
Словенија, како членка на ЕУ, го блокираше отворањето на девет поглавја од преговорите за кандидатурата на Хрватска. 
Ситуацијата може да ја направи невозможна целта на Хрватска за комплетирање на преговорите за членство до крајот на годинава.
Разговорите помеѓу Загреб и Љубљана очигледно наидоа на ќор-сокак, и меѓусебните тензии се чини дека растат. 
Рен во средата ги посети Љубљана и Загреб, само неколку дена пред да биде обелоденет планот на ЕК.
Хрватскиот премиер Иво Санадер се состана со Рен во Загреб, каде што комесарот на ЕУ претстави одреден број иницијативи.
„Една ваква иницијатива за излегување од замрзнатата позиција и блокираните хрватски разговори со [EУ] е секако добредојдена“, рече Санадер за државната новинска агенција ХИНА по состанокот.
Хрватскиот претседател Стипе Месиќ рече дека Загреб ги поздравува напорите на ЕУ, со оглед на тоа што тековниот ќор-сокак „се заканува да ги деградира врските помеѓу двете земји на долгорочен план“.
Властите во Љубљана, исто така, изразија позитивно мислење за оваа нова идеја, но словенечкиот премиер Борут Пахор рече дека неговата влада не е подготвена да ги деблокира преговорите за пристап на Хрватска во ЕУ.
Словенија зазеде попомирувачки тон во врска со амбициите на Хрватска за влез во НАТО. 
Хрватските медиуми во петокот објавија дека словенечкиот парламент, најверојатно, ќе го одобри пристапот на Хрватска во НАТО подоцна оваа недела, со што таа ќе стане последна членка на Алијансата што ќе го ратификува влезот на својот сосед.
