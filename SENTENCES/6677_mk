06/02/2012
Линда Карадаку за Southeast European Times во Приштина -- 06.02.12
Косовскиот парламент ја одобри резолуцијата за затворање на Меѓународната цивилна канцеларија (МЦК) и комплетирање на Планот на Ахтисари до крајот на 2012 година, како дел од процесот за ставање крај на надгледуваната независност.
Парламентот дејствуваше откако Меѓународната управна група (МУГ) минатиот месец препорача канцеларијата да биде затворена оваа година.
„Оваа резолуција, нејзината содржина и, уште повеќе, нејзиното одобрување, одразува еден широк политички и етнички консензус“, рече премиерот Хашим Тачи.
Владата и МЦК ги идентификуваа уставните измени за крај на надгледуваната независност -- измена од 21 закон и изготвување и одобрување нова легислатива.
Опозициското Движење Ветевендосје е против резолуцијата и ја обвини владата на Тачи за обид да „прошверцува“ специјален статус за северно Косово како цена за ставање крај на надгледуваната независност.
Ветевендосје одби да ја потпише резолуцијата.
Шпенд Ахмети, заменик-претседател на Ветевендосје, изјави за SETimes дека организацијата бара целосна независност на Косово и суверенитет без услови.
„Резолуцијата што беше предложена од Демократската партија на Косово нема за цел ставање крај на надзорот, туку само отстранување на МЦК во замена за тоа Косово да продолжи со одобрување на законите што уште повеќе го ограничуваат недостигот на суверенитет на Косово на целата негова територија“, рече Ахмети за SETimes.
Косовскиот аналитичар Рамадан Иљази вели дека крајот на надгледуваната независност не е суштински, туку повеќе реторички и декларативен бидејќи ЕУЛЕКС и Петорката ќе ја задржат контролата и надлежностите во некои области.
Тачи изјави за новинарите дека е подготвен за разговори со српскиот претседател Борис Тадиќ.
„Подготвен сум да разговарам со г-дин Тадиќ за [косовско-српските] прашања.
Но, сакам да истакнам дека за внатрешната политика на Косово одлучуваме ние, а не Србија“, рече Тачи за Коха Диторe.
Во својот последен извештај, Меѓународната кризна група (МКГ) истакнува дека суверенитетот и понатаму ги разгорува тензиите и насилните судири во северно Косово, попречувајќи го кревкиот дијалог на Косово и Србија и ставајќи ја на ризик кандидатурата на Србија за ЕУ.
„Многу Срби во Србија и Косово не сакаат да прифатат дека северот на крајот ќе се вклучи во уставиот поредок на Косово, но сепак е потребно приспособување за Белград да успее на крајот во своите амбиции за членство во ЕУ“, вели Сабине Фрајзер, програмски директор на Кризната група.
„Но, за да биде мирна интеграцијата, тоа ќе мора да биде постепено и резултат на политички компромис и договор“, додава таа.
Претседателката Атифете Јахјага во средата (1-ви февруари) рече дека косовските институции сакаат да го спроведат уставот и законите на целата територија на Косово.
Останува неизвесно дали политичарите ќе постигнат консензус за северот, кој останува под барикадите на локалните Срби.
Бурим Рамадани, висок претставник на Алијансата за иднината на Косово, вели дека владата нема стратегија за решавање на северниот проблем.
„Нема консензус за специјален статус на северот и нема ни да има“, рече Рамадани за SETimes, додавајќи дека проблемот не е меѓу Косово и Србија, и „затоа не може да се реши низ дијалог меѓу овие две држави“.
„Проблемот на северот е недостатокот на демократизација, владеење на правото и економски инвестиции“, додава тој.
