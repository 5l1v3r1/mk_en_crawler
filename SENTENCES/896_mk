16/03/2007

Популарното шведско претпријатие за малопродажба на мебел ИКЕА ќе отвори нова локација во Букурешт на 21-ви март, објави претпријатието во соопштението за печатот. 
Продавницата ќе покрива 26.000 квадратни метри и првично ќе понуди 7.000 артикли мебел и придружни елементи. 
Вкупната инвестиција изнесува 25 милиони евра. 
„Икеа“ вели дека очекува околу 2,5 милиони посетители во текот на првата година од работењето на претпријатието.
***
Светскиот челичен гигант „Арчелор Митал“ во вторникот (13-ти март) објави дека ќе отпочне инвестициона програма од 98 милиони евра, за заживување на интегрираното производство на челик во својата босанска фабрика „Митал стил Зеница“. 
Модернизацијата на производствените капацитети се очекува да потрае 16 месеци. 
Производствениот капацитет ќе биде четирикратно зголемен, на околу два милиони тони.
***
Градежните работи на нафтовород Бургас-Валона ќе отпочнат на крајот од април или почетокот на мај, според Едвард Фергусон, претседателот на АМБО, претпријатието што раководи со проектот. 
Нафтоводот долг 900 километри ќе го поврзува бугарското крајбрежје на Црното Море со албанскиот јадрански брег, и ќе поминува низ Македонија. 
Проектот се проценува дека ќе чини околу 1,4 милијарди евра. 
Завршувањето се очекува до крајот на 2010 година или почетокот на 2011 година.
***
Четири мaкедонски претпријатија за метал, „Макстил“, „Факом“, „Истра“ и „11 Октомври“, објавија дека ќе се спојат во една група, за заеднички да ги испитаат можностите на пазарите на Далечниот Исток. 
Претпријатијата велат дека главната цел на претпријатието ќе биде кинескиот пазар, каде што тие ќе понудат материјали за инфраструктурни проекти, како и за секторите на градежништво и бродоградежништво.
***
Еден од водечките хрватски синџири за малопродажба, „Плодине“, планира да инвестира 55 милиони евра за отворање на десет нови супермаркети оваа година, објави во средата (14-ти март) генералниот директор Миле Чурковиќ. 
Вкупниот број на супермаркети на „Плодине“ и трговски центри ќе се зголеми на 37, со што ќе бидат создадени вкупно 500 нови работни места и бројот на вработените ќе достигне скоро 2.000.
***
Говорејќи на заедничкиот хрватско-косовски бизнис форум во Приштина во понеделникот (12-ти март) косовскиот премиер Агим Чеку ги повика хрватските претпријатија да инвестираат во Косово. 
Чеку и државниот секретар на хрватското Министерство за економија, Владимир Вранковиќ, ги истакнаа енергетскиот сектор, телекомуникациите и транспортот како особено ветувачки области за соработка.
***
Комесарот на ЕУ за животна средина, Ставрос Димас, минатата недела предупреди дека Грција ќе се соочи со „сериозни проблеми“ ако не ја намали употребата на високозагадувачките фосилни горива, како што е лигнитниот јаглен и не се сврти на почисти енергетски ресурси. 
Тој ги цитираше статистичките податоци според кои Грција генерира 9,2 тони јаглероден диоксид (СО2) по глава на жител годишно. 
Просекот на ЕУ е 8,5 тони. 
Со тоа Грција е втора по ред по емисијата на СО2, зад Португалија.
(Разни извори – 09/03/07-16/03/07)
