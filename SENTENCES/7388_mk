03/10/2012
Енди Дабилис за Southeast European Times во Атина -- 03.10.12
Додека премиерот Антонис Самарас се обидува да ги убеди Грците да прифатат уште еден круг мерки на штедење, обвинителите го чешлаат списокот од 33 политичари -- вклучително и шефот на една политичка партија со места во парламентот и седум поранешни министри -- како дел од истрагата за тоа дали тие насобрале непријавено богатство и избегнувале данок.
Откако беше ставен на списокот, кој протече до медиумите и беше ставен на Интернет, претседателот на парламентот, Евангелос Меимаракис, се суспендираше и поднесе документи за кои тој вели дека покажуваат оти неговото богатство доаѓа од наследства и од приходи од имотот.
Член на конзервативците на Нова демократија на Самарас, тој беше предложен за кандидат за привремен премиер во краткотрајната коалициска влада претходно оваа година.
Во ходниците на парламентот минатата недела се случи жестока сцена, кога лутиот Меимаракис почна да пцуе колега од Нова демократија, кој се појави на телевизиска емисија со новинарот Никос Хациниколау, издавач на Рил њус, весник кој ги обелодени информациите.
Иако обвинувањата се чинат шокантни, многу Грци велат дека веруваат оти политичките редови на земјата се преполни со корупција.
„Грците веруваат дека овие луѓе го прават тоа бидејќи можат да се извлечат и да не бидат казнети“, рече за SETimesНиколас Михалопулу (48), менаџер на државната агенција за обложување.
„Тие не го прават тоа првпат ако е вистина.“
Инспекторите се обидуваат да утврдат дали политичките водачи -- сите од Нова демократија и од нејзиниот конкурент, ПАСОК на социјалистите, кои ја делат власта во принудната коалиција која ја вклучува и малата Демократска левица -- можат да објаснат како ги насобрале објавените огромни суми на нивните банкарски сметки.
Атинскиот весник Катимерини објави дека Хациниколау одбил да сведочи со цел да ги заштити своите извори, додека двајца сведоци не можеле да ги поткрепат своите тврдења против Меимаракис, поранешниот министер за транспорт Михалис Лиапис или поранешниот министер за јавен ред Јоргос Вулгаракис, кои исто така негирале какво било кривично дело.
Пред да биде објавен извештајот за неговото богатство, Меимаракис рече дека размислува да поднесе оставка.
Во провокативниот говор пред парламентот минатата недела, тој ги отфрли тврдењата како „мафијашки стил, уценувачки и злобни“ и рече дека протекувањето можеби е обид да се влијае на владата додека истата се обидува да ги протурка непопуларните кратења на платите, даночните зголемувања и намалувањата на пензиите.
Јоргос Цогопулос, истражувач на атинската Грчка фондација за европска и надворешна политика, рече дека Грците сметаат оти политиката и корупцијата одат рака под рака.
„Тоа е вообичаена тајна во грчкото општество и проблемот не е да се дознае за тоа, туку тие да се изведат пред лицето на правдата и да се натераат да платат“, ако биде утврдено дека се виновни, рече тој заSETimes.
Владиниот портпарол Симос Кедикоглу рече дека истрагата треба да се забрза, што е невообичаено за Грција, за да се утврди дали некој треба да биде обвинет или бил неправедно обвинет.
„Правниот систем, исто така, мора да одлучи кој ги „пуштил“ во јавноста документите од истрагата и како“, рече Кедикоглу.
Такис Папас, вонреден професор по компаративна политика во Источна и Југоисточна Европа на Универзитетот Македонија, рече дека дури и ако истрагата е неоснована, истата го зајакнува долготрајното верување во Грција дека политичарите и богатите се над законот, додека скоро два милиони луѓе се без работа и се борат да преживеат.
„Неказнетоста е еден сеприсутен феномен во грчкото општество веќе долго време и јас не мислам дека некои казни на највисоко ниво ќе бидат доволни да го променат овој проблем“, рече тој за SETimes.
