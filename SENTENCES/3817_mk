20/02/2008
Од Јонилда Коци за Southeast European Times во Тирана -- 20/02/08
Македонскиот министер за надворешни работи, Антонио Милошоски, и неговиот албански колега, Лулзим Баша, во вторникот (19-ти февруари) потпишаа договор за либерализација на визниот режим, што на граѓаните на двете земји ќе им овозможи да патуваат слободно.
Премиерите на двете земји, македонскиот премиер Никола Груевски и албанскиот премиер Сали Бериша, кои, исто така, присуствуваа на церемонијата на потпишување на договорот во Тирана, рекоа дека ова претставува голем чекор напред во европската и евроатланската иднина на регионот.
Одлуката за отворање на границите помеѓу земјите беше донесена само неколку недели по контроверзноста што изби околу најавата на Македонија дека ќе воведе построг визен режим.
„Овој договор ќе им помогне на бизнисмените и граѓаните да се движат послободно“, им рече Груевски на новинарите, објаснувајќи дека со ова се поништува претходната најава на македонската влада дека ќе обезбедува визи за странците само во дипломатските канцеларии на соодветните држави.
Новиот визен режим ќе им овозможи на граѓаните да престојуваат во соседната земја 90 дена без виза, во временска рамка од шест месеци.
Безвизниот режим ќе биде активен откако договорот ќе биде ратификуван од страна на парламентите на двете земји.
Овој договор ќе им помогне на туристите и членовите на албанската бизнис заедница.
Слободното движење ќе овозможи да се стигне до Косово и другите земји како што се Бугарија, Романија и Турција, преку Македонија како транзитна земја.
Покрај ова, Македонија отпочна и разговори за либерализација на визниот режим со ЕУ во среда.
Комесарот на ЕУ за правда, слобода и безбедност, Франко Фратини, треба да се состане со претседателот Бранко Црвенковски, со Груевски, Милошоски и министерот за внатрешни работи, Гордана Јанкуловска, во Скопје.
Оттаму комесарот на ЕУ се очекува в четврток да отпатува за Подгорица, каде што ќе започне разговори за либерализација на визниот режим со Црна Гора.
