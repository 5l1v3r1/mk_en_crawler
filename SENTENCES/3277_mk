23/11/2006
Од Денис Џидиќ за Southeast European Times во Сараево – 23/11/06
Судењето на Радован Станковиќ се одржа скоро целосно зад затворени врати.
При изрекувањето на својата пресуда на 14-ти ноември, судската комисија ја наведе потребата да го заштити идентитетот на сведоците и да загарантира дека правдата е задоволена.
Силите на СФОР го уапсија Станковиќ во јули 2002 година.
Тој потоа беше пренесен во Трибуналот за воени злосторства во Хаг, кој одлучи да му го предаде случајот на судот за воени злосторства на Босна и Херцеговина (БиХ).
Тоа беше прв случај предаден од судот на ОН на БиХ.
Обвинетиот се товареше, заедно со уште седуммина други, за учество со систематскиот напад од страна на армијата на босанските Срби врз несрпското цивилно население во источниот град Фоча.
Според пресудата изречена од страна на сараевскиот суд, тој и другите војници формирале затвор за жени, познат како „Куќата на Караман“.
Тој донел девет жени, повеќето од нив малолетнички, на оваа локација и ги држел затворени.
Покрај тоа, Станковиќ, наводно, „присвоил“ една од жените за лична употреба, силувајќи ја скоро секоја вечер, а во една прилика ја силувал нејзината сестра малолетничка во нејзино присуство.
Сведочењето на повеќе од десет жени во случајот беше јасно и отворено, и одбраната не обезбеди убедливи аргументи против истото, рече судот.
Тој го осуди на 16 години затвор за злосторства против човештвото, минус времето што веќе го одлежа.
Станковиќ беше ослободен по две точки од обвинението, за наводно силување на еден пациент во болници и еден затвореник во затвор.
Другите обвинети во случајот Фоча беа:
Драган Зеленовиќ, Драгољуб Кунарац, Радомир Ковач, Зоран Вуковиќ, Гојко Јанковиќ, Драган Гаговиќ и Јанко Јањиќ.
Кунарац, Ковач и Вуковиќ беа осудени во февруари 2001 година и добија казни од 28.
20 и 12 години затвор.
Гаговиќ и Јањиќ починаа за време на обидите за нивно апсење во 1999 и 2000 година.
Адвокатот на Станковиќ, Небојша Пантиќ, рече дека ќе поднесе жалба на пресудата.
Исто така, на 14-ти ноември започна судскиот процес на Жељко Мејакиќ и четворица други во Судот за воени злосторства на БиХ.
Судењето се очекува да привлече значително медиумско покривање поради природата на обвиненијата.
Мејакиќ е обвинет за директно учество во прогонот на несрпските цивили во Приедор во 1992 година.
Според обвинението, повеќе од 7.000 несрпски цивили биле фатени, однесени и произволно затворени во затворите во Омарска, Кератерм и Трнопоље, во согласност со планот за трајно отстранување на несрпското население.
Според обвинението, помеѓу 24-ти мај и 30-ти август 1992 година, Мејакиќ бил шеф за безбедност и командант на затврот Омарска.
Тој и другите обвинети се обвинети за злосторства против човештвото, како и за убиство, затворање и мачење на затворените цивили.
Случајот на Мејакиќ беше префрлен во БиХ од Хаг во јули 2005 година.
Следното сослушување се очекува следната недела, а обвинителството -- на чело со странскиот обвинител Питер Кид -- се очекува да започне со презентирањето на доказите на почетокот од декември.
