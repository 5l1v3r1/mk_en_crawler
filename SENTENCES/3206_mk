04/09/2006
Од Ерлис Селимај за Southeast European Times во Тирана – 04/09/06
Владејачката Демократска партија (ДП) и опозициската Социјалистичка партија (СП) во средата (30-ти август) потпишаа договор со кој се стави крај на долготрајниот ќор-сокак во врска со изборните реформи во Албанија. 
Договорот ги исполнува условите што ги постави левичарската опозиција по еднонеделните преговори.
Договорот повикува на елиминирање на привременото регистрирање на гласачите, како и зголемување на бројот на членовите на Централната изборна комисија (ЦИК) од седум на девет, со што ќе им се овозможи на помалите партии да бидат претставени во комисијата. 
Во истиот се вели дека во ЦИК, просто мнозинство е пет наспрема четири гласови, додека квалификувано мнозинство е шест наспрема три.
Со приближувањето на локалните избори -- кои ќе се одржат помеѓу 20-ти ноември и 20-ти јануари -- партиите се согласија дека привремените гласачки регистри треба да бидат исчистени пред 20-ти октомври. 
Тие потоа повеќе нема да бидат извор за гласачките листи за изборите. 
Документот, исто така, повикува на измена на правната рамка за обезбедување на редовни парламентарни и локални избори, напролет или наесен, на секои четири години.
Договорот, исто така, предвидува проширување на Националниот совет за радиотелевизија (НСРТ) од пет на седум членови, со два нови члена од цивилното општество и предложени од опозицијата. 
Управниот одбор на албанската државна Радиотелевизија (СКАРТ) се проширува од седум на единаесет членови, со четири нови членови од граѓанското општество, и предложени од страна на опозицијата, додека за четвртиот ќе се постигнува согласност помеѓу политичките крила.
Во петокот ОБСЕ и САД го пофалија договорот. 
„Сметам дека договорот го отвора патот за конструктувни односи помеѓу мнозинството и опозицијата и кон нивна соработка во спроведувањето на клучните домашни реформи“, рече шефот на ОБСЕ за Европа, Павел Вацек.
Во изјавата од Вашингтон се вели дека „брзото спроведување на оваа разбирање е од суштинска важност. 
Ние се надеваме дека овој договор ќе послужи како добар прв чекор за изборните реформи, како и за слободни и фер локални избори“.
Премиерот Сали Бериша рече дека договорот е „плод на дијалог“, додека опозицискиот водач Еди Рама рече дека и покрај тоа што документот ги исполнува барањата на опозицијата, голем број проблеми поврзани со демократијата мора да се решат.
„Ова се добри вести за сите, со оглед на тоа што сите во Албанија со нетрпение го очекуваат процесот во кој секој глас ќе биде важен. 
Опозицијата се грижи за ова прашање; ние сакаме да гарантираме стандарди, вредности и цели, кои не може никој да ги допре“, рече Рама.
Претседателот Алфред Мојсиу го поздрави договорот и ги повика двете политички страни да го почитуваат, со цел да се намалат политичките тензии за слободни и фер избори. 
Тој, исто така, рече дека договорот го отворил патот за соработка помеѓу политичките сили, за решавање на големите прашања со кои се соочува земјата.
