27/12/2010
Од Билјана Пекушиќ за Southeast European Times во Белград – 27/12/10
Милена знае од прва рака што може да се случи кога сопруг или родител ќе стане насилен. 
Триесетипетгодишната мајка на три деца веќе 12 години е тепана од својот сопруг, што резултирало со повеќе од 40 посети на болница. 
Покрај многуте лузни на нејзиното тело, таа го изгубила и видот од едното око.
„Последниот пат ме тепаше со каиш, гола, пред децата“, рече таа за SETimes. 
„Децата плачеа и го молеа да престане. 
Потоа ме врза за стол и продолжи да ги тепа децата. 
Нашиот најстар син, кој има 12 години, беше принуден да ги тепа двајцата помали браќа. 
Најмалиот син, кој има 6 години, на крајот заврши со скршен зглоб.“
„По четири дена избегав со децата кај сестра ми во Ниш, а подоцна во засолниште за жени“, објаснува таа.
Студиите покажуваат дека околу 54,2 отсто од жените во Србија искусиле некој вид насилство во семејството, а во 90 отсто случаи извршителот бил маж. 
Министерството за труд и социјална политика го истражува проблемот, и резултатите се отрезнувачки.
Психолошкото насилство, вклучително и заканите, навредите или вербалната злоупотреба, се најчестата форма и ќе влијаат на близу половина (48,7 отсто) од српските жени во некој период од нивниот живот. 
Повеќе од една петтина од жените, пак, ќе се соочат со физичко насилство -- како што е тепање, давење, удирање, напад со нож или пиштол, или силување.
Бројот на пријавените случаи драстично се зголеми од 2005 година, според истражувачите -- не затоа што има пораст на злоупотребите, туку поради тоа што сé повеќе жени наоѓаат храброст да пријават низ што поминале.
Сепак, многу жени сé уште имаат пасивен пристап, сметајќи го тепањето или малтретирањето како нешто што жената мора да го прифати, и во некои случаи ги пренесуваат ваквите ставови и на своите деца.
„Една 50-годишна жена ќе й каже на својата ќерка која има 20 или 30 години дека „не е ништо страшно, и ако твојот татко ме малтретира, на крајот ќе зажали“, вели Весна Станојевиќ, координаторка на советувањето против семејното насилство, група на поддршка. 
Но, доказите, вели таа, покажуваат дека насилството не престанува со текот на времето.
Србија не претставува аномалија меѓу балканските земји кога станува збор за ова прашање. 
Истражувањето покажува дека злоупотребата е вообичаена низ целиот регион, вклучително и во Босна и Херцеговина, Хрватска, Црна Гора и Косово.
Властите во Белград признаваат дека не е сторено доволно. 
„Официјалните институции во Србија не ја следат прецизно присутноста и честотата на семејното насилство врз жените и на оваа правна област й недостасува регулатива“, вели Снежана Лукичевиќ, заменик државен секретар и проект-директор на Министерството за труд и социјална политика.
Министерството изготвува национална стратегија за борба против насилството врз жените, која ќе биде усвоена во јануари 2011 година. 
Три министерства -- за труд, правда и полиција -- потпишаа заеднички протокол за спроведувањето на оваа стратегија.
