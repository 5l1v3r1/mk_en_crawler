22/05/2009
ХАГ, Холандија -- Во лекарскиот извештај објавен од страна на Трибуналот на ОН за воени злосторства во четвртокот (21-ви мај) се вели дека иако здравствената состојба на Србинот обвинет за воени злосторства Јовица Станишиќ е подобрена, тој сепак не е способен за судење.
Неврологот кој го испита вели дека Станишиќ сé уште не може да стои и да се движи.
Поранешниот српски шеф на безбедноста и неговиот заменик, Франко Симатовиќ, се соочуваат со обвиненија за обучување, вооружување и водење на паравоените единици кои убиваа или прогонуваа несрпско население за време на балканските конфликти во периодот 1992-1995 година.
Нивното судење започна во април 2007 година, но беше прекинато пред една година поради здравствените проблеми на Станишиќ.
Судиите се надеваат дека ќе продолжат со судењето следната недела.
Во другите вести од четвртокот, по неколку часа преговори, српската полиција успеа да го разоружи и уапси мажот кој носеше две рачни гранати и се закани дека ќе се разнесе во зградата каде што се наоѓаат претседателските канцеларии во Белград.
Претседателот Борис Тадиќ најпрво не бил во зградата , но наводно подоцна отишол во својата канцеларија.
(Бета, Б92 - 22/05/09;
Tанјуг, Б92, Бета, Ројтерс - 21/05/09)
