18/05/2012
Мишко Талески за Southeast European Times во Скопје -- 18.05.12
Проширувањето на членството не е дел од агендата на самитот на НАТО следната недела во Чикаго, но Турција се обидува да го покрене прашањето преку индиректен состанок на самитот за Македонија, Црна Гора, Босна и Херцеговина (БиХ) и Грузија, со посебен фокус на Македонија.
„Барањето на Македонија за членство е многу праведно и тоа ќе биде придонес за мирот и стабилноста на Балканот“, рече за време на својата посета на Скопје во четвртокот (7-ми мај) Џемил Чичек, претседател на турскиот парламент.
Чичек рече дека Турција ќе стори сé што е во нејзина моќ за да го стави на маса прашањето за влезот на Македонија во НАТО.
„Новосоздадената ситуација по пресудата на МСП ја наметнува потребата на следниот самит во Чикаго да се промени заклучокот од [самитот во] Букурешт, кој беше резултат на нелегалното однесување на Грција“, рече македонскиот претседател Ѓорге Иванов.
Грчката дипломатија беше повторно поттикната да направи нешто, со оглед на поддршката што Македонија -- и иницијативата на Турција -- ја добива од Велика Британија, Норвешка, Хрватска и Словенија.
„Немаме проблем само со Грција. 
Некои водечки земји во НАТО се солидаризираа со неправедната политика на Грција и ја повикуваат Македонија да го промени своето име, тие ја принудуваат Македонија да капитулира. 
Тие го бараат невозможното од една земја посветена на НАТО и неговата мисија“, изјави за SETimes Билјана Ванковска, професорка во Институтот за безбедносни, одбранбени и мировни студии.
Со оглед на тоа дека Грција нема влада и се соочува со тешка политичко-економска криза, политичките партии на земјата се состанаа за да ја формулираат својата заедничка позиција за самитот.
Според записите што ги објави грчкиот претседател Каролос Папуљас, партиите се согласиле да не ја променат позицијата на Грција во спорот што й го наметна на Македонија.
„Нашите аргументи треба да бидат попаметни од оние што ги дадовме во 2008 година. 
Мораме да ги зајакнеме повешто и поинтелигентно“, рече водачот на ПАСОК, Евангелос Венизелос.
Тие најавија дека ако има обид да се покрене прашањето за членството на Македонија, Грција ќе стави ново вето, без оглед на пресудата на Меѓународниот суд на правдата на ОН, која го класификуваше првото вето од 2008 година како нелегално.
„Не смееме да отстапиме од договорот во Букурешт. 
Во случај на изненадување, секако треба да постои вето во тој момент“, рече Андонис Самарас, водачот на Нова демократија.
Димитар Мирчев, поранешен амбасадор и висок советник на македонскиот претседател, рече дека е изненаден од отворените најави на Атина да употреби вето и покрај меѓународното право и обврските на Грција според меѓународните и билатералните договори.
„Ако Грција стави вето во Чикаго, ќе се создадат услови за нова тужба во Хаг. 
Грчките политичари треба да се свесни дека ваквиот развој на настаните ќе ја заслабне позицијата на Атина во меѓународната заедница и ќе придонесе за влошување на безбедноста во целиот регион“, изјави Мирчев за SETimes.
