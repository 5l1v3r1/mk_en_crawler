01/12/2011
Јонилда Коци за Southeast European Times во Тирана -- 01.12.11
Пред дваесет години, кога Албанија излезе од неколкудеценискиот комунизам, таа беше една од најцентрализираните државни економии во регионот, на која й недостасуваа пазарни принципи и принципи на конкуренцијата.
Спроведувањето на слободна и отворено конкурентна средина -- срцето на слободната пазарна економија -- е задолжително додека земјата добива зголемено внимание од ЕУ.
Формирана пред седум години, независната Албанска управа за конкуренцијата се фокусира на промовирање на прашањата на слободната и ефикасна конкуренција.
Истата наплати неколку милиони евра од парични казни за антиконкурентни практики и местење на цените.
Во интервјуто за SETimes, Линдита Мило (Лати), претседателка на Албанската управа за конкурентнцијата, ги објаснува ограничувањата со кои се соочува нејзината организација.
SETimes:
Каква е структурата на албанскиот пазар во поглед на ефикасната и слободна конкуренција?
Кои се најконцентрираните или монополизирани индустрии врз основа на истрагите на АКА?
Mило (Лати):
Албанската економија може да се смета за мала економија, не само според големината на пазарот, туку исто така и според големината на претпријатијата -- 98 отсто имаат помалку од 20 вработени.
Ова влијае на бројот на оператори на одреден пазар бидејќи тие може ефикасно да ги користат ресурсите.
[Ние] заклучивме дека како резултат на отворањето на пазарите или приватизацијата, на либерализираните пазари, големите фирми во мобилната телефонија, осигурувањето и банкарството (кои доминираат во албанската економија) го изгубија уделот на пазарот.
Но, на пазарите како што е за увезени течни нафтени гасови, [ние] забележавме значително зголемување на нивото на концентрација.
Другите пазари имаа ограничена конкуренција поради ексклузивните права, или [се] карактеризираа со ограничени природни ресурси и монополи.
SETimes:
Што мислите за спроведувањето на правото за заштита на конкуренцијата кога станува збор за картелите, злоупотребата на доминантната позиција итн.?
Mило (Лати):
Ефикасното спроведување на правото се заснова на два пристапи:
а) примена на правото што ни го дава законот и б) зајакнување на спроведувањето на правото.
Власта ги користи сите ингеренции и инструменти предвидени од законодавачот.
Ова е поевидентно ако ги погледнеме казните што ги одред икомисијата, од парични казни за претпријатијата што одбиваат да ги дадат бараните информации, до казни од неколку милиони евра за антиконкурентските практики.
Во последниве пет години додека јас претседавам со комисијата, ние интервениравме за да ја унапредиме слободната и ефикасна конкуренција во висококонцентрираните пазари, кога некој оператор е парично казнет за прекршок.
Испитавме различни претпријатија кои имаа доминантна позиција во одредени производни или пазарни сегменти, како што се комисиите за државни записи или товар и растовар на течни нафтени гасови.
Ние, исто така, испитавме и санкциониравме претпријатија за антиконкурентски практики во вид на забранети договори, како што е местење на цените, или практики на взаемно договарање на либерализираните пазари, но главните претпријатија се согласија [на] ограничување на ефикасната конкуренција.
SETimes:
Како гледате на легислативата за конкуренција во Албанија и нејзиното спроведување?
Дали сметате дека спроведувањето на законите за конкуренцијата и регулативите е сé уште слабо во Албанија, имајќи го предвид фактот дека паричните казни се сé уште во процедура во канцеларијата на Баилиф?
Mило (Лати):
Управата за конкуренција е една од институциите кои гарантираат фер-плеј на пазарите.
Истата ги штити претпријатијата и потрошувачите од антиконкурентското однесување од моќните играчи, кои сакаат да ја искриват слободната и [фер] конкуренција.
Но, управата не е единствената надлежна институција.
Ефикасноста на управата е условена со активноста на другите институции на пазарот, кои претставуваат систем сами по себе.
Управата за конкуренција е една од двигателите на овој систем.
Иако јавно дискутирано неколку години, одредувањето на институцијата што ќе биде задолжена за наплаќањето на казните од страна на управата се покажа проблематично, поради легислативните измени.
Овие проблеми се решени со одобрување на амандманите во законот за заштита на конкуренцијата и административни прекршоци.
Двата закони [беа] одобрени во 2010 година.
Сега Канцеларијата на Баилиф во Тирана треба да го стори останатото.
Многу е важно претпријатијата да видат дека се спроведуваат одлуките на управата.
Тоа ќе помогне да се зголеми културата на конкуренција.
SETimes:
Кои се главните предизвици кога станува збор за ревизиите на одлуките на комисијата за конкуренција од страна на окружните и апелациските судови?
Mило (Лати):
Искуствата на управата со судот се понекогаш позитивни, а понекогаш негативни.
Проблемите со судството се добро познати, особено должината на судските процеси.
Исто така, има недоволно познавања на прашањата на конкуренцијата кај судиите што се нови во албанскиот правен систем.
Задоволни сме што работите се придвижуваат и судиите може да се навратат на одлуките што се веќе донесени од Апелацискиот суд за да имаат појасна претстава за законот за конкуренцијата.
SETimes:
Каква е ситуацијата со конкуренцијата во Албанија во споредба со другите земји во регионот?
Mило (Лати):
Албанија и другите земји [во] регионот се во интензивен процес на европеизација и се соочуваат со реформски процес на економската, политичката и социјалната средина за исполнување на критериумите на европската интеграција.
Ние забрзано ја зголемуваме прекуграничната трговија и стопанството, приватниот капитал, странските директни инвестиции со мултинационални корпорации и го либерализираме претходниот државен или контролиран сектор.
Практиките што може да ја задушат конкуренцијата станаа повидливи, особено онаму каде што државниот монопол е заменет со приватен монопол.
Нашите економии се сличи во поглед на БДП и во процесот на либерализација.
Ние се соочуваме со исти предизвици.
Соработуваме меѓусебно и споделуваме бројни искуства [со цел] да учиме од најискусните земји.
