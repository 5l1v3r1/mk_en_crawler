15/10/2012
Анес Алиќ за Southeast European Times во Сараево -- 15.10.12
Босна и Херцеговина (БиХ) мора да усвои реформи во прехранбената индустрија за да може да извезува на својот примарен надворешен пазар, Хрватска, кога земјата ќе влезе во ЕУ следниот јули, велат експертите.
Новиот извозен режим ќе почне до крајот на годината, шест месеци пред членството на Хрватска во ЕУ, и ќе влијае на скоро 200.000 производители на храна во БиХ, за вредност од 200 милиони евра годишно.
„БиХ треба да бара подолг временски рок.
Мора да отвори директни разговори со Хрватска и да преговара за нов трговски договор“, рече за SETimesДуљко Хасиќ, економски експерт во Стопанската комора на БиХ.
Но, Хасиќ призна дека дури и ако Хрватска покаже добра волја, мала е веројатноста дека ЕУ ќе ги омекне своите строги правила.
ЕУ бара БиХ да создаде акредитациски тела и лаборатории за сертификација, кои ќе вршат проверка на потеклото на прехранбените производи за да овозможат нивни влез на пазарот на ЕУ.
БиХ мора, исто така, да ги усогласи своите закони и стандардите за хигиена што се однесуваат на прехранбените производи со оние на ЕУ кои го регулираат увозот на прехранбени производи.
Но, властите во БиХ, се соочуваат со неколку институционални пречки кои бараат поголема политичка волја од онаа што беше покажана досега од страна на владејачките партии, за запазување на крајниот рок.
Еден е условот на ЕУ, БиХ да создаде Министерство за земјоделство на државно ниво, кое ќе ги преземе надлежностите на двете постојни министерства.
Политичарите на Република Српска остро се спротивставија на државно министерство, стравувајќи од зајакнување на централната власт за сметка на нивниот ентитет.
Во 2010 година владата на БиХ усвои план за донесување на неопходните реформи, во кој се постигна мал напредок поради едноиполгодишната политичка парализа.
Дури и ако властите успеат да ги исполнат сите обврски навреме, земјоделците сепак тешко ќе можат да се адаптираат, велат експертите.
„Тоа ќе биде тешко за малите производители, бидејќи дополнителните транспортни трошоци може да го уништат нивниот бизнис“, рече Хасиќ.
Најголеми извозници на земјоделски производи во БиХ се претпријатијата за млечни производи, а повеќе од 60 отсто од производството на млеко во Босна се извезува за Хрватска.
Едно од потенцијално најнеповолно погодените претпријатија е фабриката за млечни производи Милкос во Сараево, која извезува 5.000 тони млечни производи за Хрватска годишно.
„Во некои неофицијални разговори со политичарите, тие ни велат дека треба да бараме друг извозен пазар, надвор од ЕУ, така што е јасно дека тие не планираат да ги исполнат потребните услови до крајот на оваа година“, рече за SETimesФахрудин Куртагиќ, менаџер за извоз во Миклос.
