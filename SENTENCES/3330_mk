29/05/2007
Од Пол Чочоу за Southeast European Times во Букурешт – 29/05/07
Како важен настан за романскиот филм, Кристијан Мунгиу ја освои Златната палма на Канскиот филмски фестивал. 
Неговиот филм „Четири месеци, три недели и два дена“ победи во конкуренција на 21 филм, на славни режисери како браќата Коен, Квентин Тарантино и Емир Кустурица.
„За мене ова е како приказна“, рече Мунгиу, кој го продуцираше, напиша и режираше победничкиот филм. 
„Пред една година не ни размислував за овој проект, а пред шест месеци ги немав дури ни парите.“
„Овој трофеј е добра вест за нискобуџетните филмови без ѕвезди“, додаде тој, откако му беше доделена наградата во неделата (27-ми мај) вечер од страна на американската актерка Џејн Фонда. 
Филмот на Мунгиу, снимен со буџет од 600.000 евра, е лоциран во времето на починатиот комунистички диктатор Николае Чаушеску -- време кога абортусот бил забранет. 
Студентката Габита, која ја игра Лаура Василиу, бара начин да ја прекине несаканата бременост. 
Со помош на нејзината најдобра пријателка, Отилија (Анамарија Маринка), таа наоѓа лекар кој е подготвен да ја изведе нелегалната операција, но бара секс за услугата. 
Филмот се фокусира на напорите на Отилија да се справи со ситуацијата.
Покрај Златната палма Мунгиу ја освои и Меѓународната награда на критичарите, што ја доделува жирито на Меѓународната федерација на филмските новинари, и Националната образовна награда, што се доделува секоја година за филм со педагошки придонес. 
Неговиот филм ќе го отвори Меѓународниот филмски фестивал Трансилванија во Сибиу в петок.
Во понеделникот романскиот претседател Трајан Башеску му го додели националниот орден Романска ѕвезда, во ранг на Командант, на Мунгиу „за неговиот придонес, со кој тој се потврдил како експонент на младите генерации романски режисери, промовирајќи ја националната кинематографија во целиот свет“.
Башеску, исто така, му додели постхумано медал на Кристијан немеску, млад режисер кој загина во автомобилска несреќа во Букурешт во август 2006 година. 
Последниот филм на Немеску „Калифорнија дримин“ ја освои наградата „Една несомнена награда“ на Канскиот фестивал 2007.
Меѓународните медиуми го опишуваат триумфот на Мунгиу како избивање на Романија како нова ѕвезда на европскиот филм. 
Лондонски Tајмс го нарече „триумф на реализмот на Кан“, додека француски Либерасион пишува дека романската филмска индустрија „почнува да се заживува од апокалипсата, не само естетски, туки и финансиски“.
