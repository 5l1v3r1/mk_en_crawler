06/10/2009
БУКУРЕШТ, Романија -- Градоначалникот на Букурешт Сорин Опреску во понеделникот (5-ти октомври) објави дека ќе се кандидира за претседател на престојните избори на 22-ри ноември.
Опреску нема да бара одобрение од ниту една партија, со оглед на неговото минато како висок член на Социјалдемократската партија (ПСД).
Тој ја напушти партијата минатата година, и победи на изборите за градското собрание на Букурешт како независен кандидат во јуни 2008 година.
Гласините дека Опреску ќе се кандидира траат веќе подолго време, со оглед на неговата релативна популарност, и тој може да ги одвлече гласовите не само од ПСД, туку и од една многу поширока гласачка база.
Опреску е честопати споредуван со Трајан Башеску, претседателот, бидејќи имаат сличен стил на - човек од народот.
Во меѓувреме, друг претседателски кандидат -- водачот на ПСД Мирчеа Џоана -- во понеделникот објави дека неговата партија ќе го поддржи гласањето за недоверба на своите поранешни партнери во владејачката коалиција -- Либералдемократската партија (ПДЛ).
Водачот на Националлибералната партија (ПНЛ) Крин Антонеску веќе објави минатата недела дека партијата ќе иницира гласање за недоверба на владата.
ПСД ја напушти владејачката коалиција минатата недела, откако претседателот Трајан Башеску ја одобри одлуката на премиерот Емил Боц, ПДЛ да го разреши министерот за внатрешни работи, Дан Ника.
Како резултат на тоа, министрите на ПДЛ ги презедоа привремено местата кои останаа испразнети од страна на ПСД.
(Aгерпрес, Hotnews.ro, AП, Ројтерс - 05/10/09)
