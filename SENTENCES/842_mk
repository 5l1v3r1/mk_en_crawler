27/03/2007
Египетскиот претседател Хосни Мубарак беше во дводневна посета на Tурција, при што разговараше за регионалните прашања и заедничките напори за зајакнување на стабилноста на Блискиот Исток.
Разговорите со претседателот Ахмет Неџдет Сезер се фокусираа на Ирак и израелско-палестинските односи.
Мубарак, исто така, се состана со премиерот Реџеп Тајип Ердоган и со министерот за надворешни работи Абдила Ѓул.
Турско-египетските односи беа заладени во последно време поради одлуката на Каиро да воспостави морски граници кои ќе му овозможат на Кипар да започне со експлоатација на источниот Медитеран за гас и нафта.
Турција остро се спротивстави на овој потег, велејќи дека не се почитуваат правата на кипарските Турци на поделениот остров.
Црногорскиот министер за надворешни работи, Милан Рочен, ја завршува дводневната официјална посета на Москва која започна во вторник (27-ми март).
По пристигнувањето Рочен се состана со патријархот Алексиус Втори од Руската православна црква.
Двајцата изразија решеност за зајакнување на односите.
Рочен потоа се состана со рускиот колега Сергеј Лавров и потпиша договор за соработка помеѓу нивните две министерства, прв ваков договор помеѓу двете земји откако Црна Гора стана независна минатата година.
Tурскиот министер за надворешни работи, Абдула Ѓул, ја потврди поддршката на неговата земја за кандидатурата на Maкедонија за влез во НАТО, за време на посетата на Скопје и разговорите со својот колега, Антонио Милошоски, во средата (21-ви март).
Тие се согласија дека билатералните врски, засновани на заедничката цел за интеграција во ЕУ добро се развиваа во последниве години.
Ѓул, исто така, рече дека турската бизнис заедница одговара на кампањата „Инвестирајте во Македонија“, која ја лансираше владата во Скопје пред неколку месеци.
Aлбанскиот шеф на државата, Алфред Мојсиу, и шефот на македонскиот Генералштаб, генерал Мирослав Стојановски, во средата (21-ви март) ја потврдија својата заедничка решеност за соработка, регионална стабилност и евроатланска интеграција.
Двајцата се состанаа за време на посетата на Стојановски на Тирана.
Разговорите се фокусираа на кандидатурите за влез во НАТО на двете земји, потребата од зајакнување на билатералната воена соработка и спроведувањето на Охридскиот мировен договор -- особено во поглед на бројот на етничките Албанци во македонската армија.
Maкедонска делегација обвинители беше во работна посета на Подгорица во средата (21-ви март).
Македонските и црногорските обвинители планираат да потпишат договор за соработка во борбата против организираниот криминал, трговијата со луѓе и нелегалната имиграција.
Висока делегација на Меѓународните социјалисти (СИ) ја посети Србијa во вторникот (20-ти март) во обид да помогне во меѓународните напори за решавање на статусот на Косово.
Делегацијата, предводена од претседателот на СИ и грчкиот опозициски водач Јоргос Папандреу, ја сочинуваа и бугарскиот премиер Сергеј Станишев.
Официјалните претставници остварија разговори со српските водачи пред да заминат за Приштина, на разговори со водачите таму.
(Разни извори – 20/03/07-27/03/07)
