21/03/2007
Од Зоран Николовски за Southeast European Times во Скопје - 21/03/07
Македонската влада прави напори да му овозможи пристап до компјутер на секој ученик во основното и средното образование во земјата.
Во два одделни тендери, владата планира да обезбеди вкупно 150.000 компјутери за поттикнување на вештините на владеење со информатичката технологија и промовирање на образованието со помош на компјутери.
Првиот тендер, за 100.000 компјутери, веќе е објавен, и опремата се очекува да пристигне оваа есен.
Средните училишта ќе бидат првите што ќе добијат компјутери, по што ќе следат основните училишта.
Владата организира специјални обуки за да им помогне на професорите во наставата со користење на комјутери.
„Целта на проектот е да му се овозможи на секој ученик да има компјутер на својата работна маса и да има пристап до сите предмети што се учат преку комјутер“, рече премиерот Никола Груевски на прес-конференцијата на 13-ти март.
Статистиката покажува дека има по еден компјутер на секои 56 ученици во македонските училишта.
Поздравувајќи ги владините планови за подобрување на училиштата, некои педагози истовремено се прашуваат за нивната остварливост.
Училиштата во руралните средини немаат соодветни маси и столови и понекогаш немаат струја, вели еден наставник во селото Зелениково, во близина на Скопје.
Во такви услови, смета тој, можеби е прерано да се мисли за компјутерите.
Владата, исто така, започна нова иницијатива за изградба на 100 нови училишта и 100 нови спортски сали, кои ќе бидат изградени во соработка со приватниот сектор.
„Преку објави и тендери, приватните претпријатија ќе бидат поканети да ги развијат училишните капацитети под концесија и да ги поседуваат одреден број години.
Во меѓувреме, локалната самоуправа ќе ја плаќа киријата“, објасни Груевски.
Тендерот за обезбедување на училишта и спортски сали ќе биде објавен за два месеци.
Од локалните градоначалници ќе биде побарано да го специфицираат бројот на училиштата што е потребен во нивните региони и ќе биде одлучено каде тие објекти треба да се изградат.
Оваа идеја, делумно, има за цел да создаде услови за воведување на задолжително образование, нешто што администрацијата на Груевски силно го поддржува.
Опозициските партии велат дека тоа е невозможно, поради недоволниот број училишни згради.
Тие го обвинуваат премиерот дека тоа е само игра на празни зборови, со цел добивање на поддршката од јавноста.
Владата се надева дека нејзината иницијатива за изградба на нови училишта и спортски сали ќе помогне во решавањето на проблемот, овозможувајќи воведување на задолжително образование.
