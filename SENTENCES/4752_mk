07/11/2008
(Eуопсервер, АФП - 07/11/08;
Ројтерс, Економист, Б92 - 05/11/08)
Министрите за надворешни работи се очекува в понеделник (10-ти ноември) да го одобрат предлогот во кој се бара од блокот на 27 земји да ги преземе надлежностите од Канцеларијата на високиот претставник (ОХР) во Босна и Херцеговина (БиХ) до средината на 2009 година.
Шефот за надворешна политика на ЕУ, Хавиер Солана, и комесарот за проширување, Оли Рен, го подготвија документот поради загриженоста околу влошената политичка ситуација во БиХ.
„Состојбата на статус кво е неодржлива и, најверојатно, ќе остане така додека меѓународната заедница не биде спремна да ги промени параметрите на своите присуство и пристап“, се вели во документот, според извештај на Ројтерс.
ОХР беше производ на Дејтонскиот мировен договор со кој беше ставен крај на конфликтот во БиХ во периодот 1992-1995 година.
Истата требаше да биде затворена на почетокот од 2007 година и да му ја предаде водечката улога на високиот претставник во ЕУ (ЕУСР).
Но, Советот за спроведување на мирот (ПИЦ), кој го сочинуваат повеќе од 40 нации и меѓународни организации, одлучи да го одложи затворањето поради загриженоста за неспособноста на БиХ да преземе целосна одговорност за своите прашања.
Политичката ситуација во земјата се влошува од општите избори во октомври 2006 година, кои доведоа до пораст на национализмот.
Харис Силајџиќ, кој го доби бошњачкото место во трипартитното претседателство на БиХ, неодамна ја опиша РС како „геноциден“ ентитет кој заслужува укинување.
Неговиот ривал, премиерот на РС Милорад Додик, од своја страна, се закани дека ќе изврши притисок за отцепување на неговиот ентитет, наместо да дозволи промена на неговиот статус.
Како резултат на ова, меѓуетничките тензии се продлабочија и спроведувањето на реформите клучни за интеграција на БиХ во ЕУ, беше блокирано.
Во услови кога е очигледно дека отсуствуваат домашни сили кои ќе можат да ги принудат закараните политички водачи во БиХ да се фокусираат на реформите потребни за ЕУ, „силен ангажман на ЕУ денес е поважен од кога и да е“, наводно се вели во предлогот Солана-Рен.
Тие, исто така, ја повикаа ЕУ „да го максимисира своето политичко влијание во земјата“ на краткорочен и среднорочен план, преземајќи чекори за затворање на ОХР и усвојување нова резолуција на ОН, која ќе му овозможи на ЕУСР да ги преземе своите преостанати надлежности во БиХ.
Документот ја повикува ЕУ „да биде подготвена до средината на 2009 година“.
Елементите на Договорот за стабилизација и асоцијација (ДСА) на БиХ со ЕУ треба да послужат како „управувачи за реформите“.
Управниот одбор на ССМ се очекува да расправа за иднината на ОХР и евентуалното затворање подоцна овој месец.
Набљудувачите веруваат дека одлуката за ставање крај на нејзиното работење во БиХ најверојатно ќе добие поддршка, дотолку повеќе што сегашниот буџет на ОХР истекува во јуни 2009 година.
