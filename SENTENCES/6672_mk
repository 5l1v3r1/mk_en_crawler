04/11/2011
Енди Дабилис за Southeast European Times во Атина -- 04.11.11
Нападнат дома и во странство од критичарите кои ја осудуваат неговата идеја за референдум во врска со евентуалното прифаќање на нова меѓународна финансиска помош за да се избегне банкрот, премиерот Јоргос Папандреу ја напушти идејата и понуди шанса за формирање привремена коалициска влада.
По збунувачки ден на променливи политички настани, Папандреу се соочува со гласање за доверба во парламентот во петок (4-ти ноември), како и со растечка побуна во самата негова партија ПАСОК.
Медиумите на кратко информираа дека Папандреу е подготвен да поднесе оставка, но наместо тоа тој му подаде рака на водачот на конзервативната Нова демократија Антонис Самарас, да му се придружи во коалициска влада пред новите избори.
„Тој очигледно ја пренагласи својата подадена рака, но сето ова можеби е блеф за Самарас да добие коалициска влада“, рече за SETimes професорот на атинскиот Универзитет Пантеон, Мариос Евривиадес.
Професорот на Универзитетот во Атина, Костас Ифантис, се согласува дека потегот за референдум на Папандреу беше политичко позирање.
„Тоа беа чекори направени по добиен лош совет, без никаков мотив.
[Референдумот] беше политички трик.
Освен тоа, од истиот не можеше да произлезе ништо добро“, рече Инфантис за SETimes.
Во петок се појавија извештаи дека партијата Нова демократија нема да влезе во разговори со ПАСОК за привремена влада ако Папандреу го добие гласањето за доверба.
„Единствената надеж за земјата е парламентарната група на ПАСОК да не й даде мнозинство на владата на гласањето вечер“, рече пратеникот на Нова демократија, Никос Дендиас, за Скај радио.
Грчката политичка дебата доведе до значителна разочараност и лутина меѓу водачите на ЕУ.
Шефот на Еврозоната, Жан-Клод Јункер, рече дека Грција мора да одлучи дали ќе земе заем и дали ќе се придржува на договорот или ќе се соочи со можност за напуштање на еврозоната, па дури и ЕУ.
„Не можеме да јаваме постојано тобоган со Грција“, рече Јункер.
„Мораме да знаеме каде се движиме и Грците мора да ни кажат каде тие сакаат да одат ...
мора да се направи сé за да се спречи еден член на еврозоната да се откачи себеси од синџирот, но ако тоа е желбата на Грците ...
тогаш не можеме со сила да ги натераме кон нивната среќа.“
Грција преживува од 109-те милијарди евра од првата финансиска помош која започна пред 18 месеци.
Придружните мерки на штедење, наводно, ја продлабочија рецесијата.
Невработеноста е скромно процената на 17 отсто, а повеќе од 100.000 бизниси се затворени.
Додека преговорите меѓу двете најголеми партии продолжија и во текот на ноќта, Самарас влеа надеж дека може да има консензус, особено откако го повлече своето некогаш жестоко противење на финансиската помош.
„Новата влада која ќе произлезе од овие избори ќе го обедини народот ...
за да може земјата да излезе од кризата“, рече тој.
Но, евидентно беше дека останува многу разочараност од тоа што стана грчка трагедија и комедија во исто време.
„Ситуацијата е тешка.
Тој треба да си оди ...
тој направи голем хаос“, рече за SETimes Димитрис Хациниколау, професор по економија на Универзитетот во Јанина во северна Грција.
„Ние треба да го отфрлиме долгот бидејќи не можеме да го платиме;
во спротивно не можеме да преживееме“, рече тој.
