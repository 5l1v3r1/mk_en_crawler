30/03/2006
(Софиска новинска агенција, Софија Ечо, Dnevnik.bg - 30/03/06; Софиска новинска агенција, Europe.bg, Всеки ден, Медиапул, Dnevnik.bg, Софија Ечо, Макфакс, Reporter.gr - 29/03/06)
Џефри ван Орден, известувачот на Европскиот парламент (ЕП) за Бугарија, во средата (29-ти март) изрази уверување дека оваа балканска земја ќе пристапи во ЕУ во јануари 2007 година, според планираното. 
Но, проблемите на Бугарија со организираниот криминал и корупцијата би можеле да доведат до активирање на конкретната заштитна клаузула за правдата и домашните работи, предупреди европарламентарецот на почетокот од својата посета на Софија.
Според спогодбата за пристапување што Бугарија и Романија ја потпишаа со ЕУ во април 2005 година, двете земји треба да пристапат во Унијата на 1-ви јануари 2007 година. 
Генералната заштитна клаузула му дозволува на блокот да го одложи нивниот влез за една година ако тие не ги исполнат условите на ЕУ за влез. 
Покрај тоа, Бугарија се соочува со уште две конкретни заштитни клаузули - за внатрешниот пазар и правдата и за домашните работи.
Заштитните клаузули можат да бидат активирани и пристапувањето сé уште може да се случи на 1-ви јануари 2007 година, рече во средата Ван Орден, истакнувајќи дека сé уште не е донесена одлука за одложување на влезот на Бугарија во ЕУ.
Ван Орден пристигна во Софија во мисија на утврдување на фактите за извештајот во врска со напредокот на Бугарија во процесот на пристап, што се очекува да биде завршен до 7-ми април, пред да му биде претставен на Европскиот парламент кон крајот на овој месец.
На 16-ти мај Европската комисија (ЕК) треба да издаде препораки за тоа дали пристапувањето на земјата во Унијата треба да се случи според закажаното. 
Водачите на блокот од 25 држави се очекува да ја донесат финалната одлука за ова прашање за време на самитот во јуни.
Ако одлучат дека Бугарија може да влезе во ЕУ во јануари 2007 година, но со заштитната клаузула за правдата и домашните работи на сила, тоа ќе значи дека пресудите на бугарските судови можат да бидат прогласени за неважечки во рамките на блокот и дека на Бугарите во посета на Унијата и понатаму ќе им бидат проверувани документите на границите, како што е случајот и сега.
Предупредувањето на Ван Орден уследи по изјавата на комесарот за проширување на ЕУ, Оли Рен, во вторникот, во која тој го пофали напредокот на Романија во борбата против корупцијата и зајакнувањето на нејзиното судство, но беше попретпазлив во однос на своите коментари за Бугарија. 
Во изјавата за Ројтерс комесарот ја повика Бугарија брзо да го измени својот устав, за да може да ги комплетира потребните судски реформи пред закажаниот датум за влез во ЕУ.
Парламентот ги усвои амандманите на уставот во четвртокот, по измените на текстот во неколку делови. 
Сепак, некои од амандманите - меѓу кои и доделувањето на зголемени овластувања на извршните органи и одредбите со кои се овозможува парламентот да ги прекине мандатите на главните судии на Врховниот суд со двотретинско мнозинство - беа критикувани од експертите на ЕК.
