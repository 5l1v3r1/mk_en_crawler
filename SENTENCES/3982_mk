06/02/2008
(AФП - 06/02/08;
Ројтерс, Б92, Фена, Дтт-нет - 05/02/08;
Балкан инсајт, Канцеларија на високиот претставник - 04/02/08)
Политичарите во Босна и Херцеговина (БиХ) во вторникот (5-ти февруари) добија препорака да ги почитуваат своите обврски за полициските реформи и да избегнуваат одложување на потпишувањето на големиот пакт со ЕУ.
„Неприфатливо е тоа што политичарите што потпишале нешто и му дале уверување на комесарот за проширување на ЕУ, Оли Рен, повеќе да не го прават тоа“, рече Дорис Пак, шеф на Комитетот за Југоисточна Европа на Европскиот парламент (ЕП), во Сараево.
Нејзината забелешка уследи три дена откако водачот на бошњачката Партија за демократска акција (СДА), Сулејман Тихиќ, ја повлече својата поддршка за договорот за полициските реформи што ги бара ЕУ, постигнат на крајот од минатата година.
По повеќе од две години неуспешни обиди за постигнување договор, Тихиќ и водачите на другите пет најголеми партии во БиХ потпишаа декларација во Мостар на крајот од октомври, ветувајќи дека ќе ги спроведат активностите за реструктуирање на полицијата, во согласност со принципите на Унијата.
Еден месец подоцна, тие усвоија акционен план во обид да се деблокира процесот.
Истиот би требало на крајот да води до повторно обединување на етнички поделените полициски сили на земјата и елиминирање на политичкото мешање во полицијата.
Овој чекор напред го отвори патот за парафирање на Договорот за стабилизација и асоцијација (ДСА) со ЕУ за време на посетата на Рен на Сараево на 4-ти декември.
Сепак, комесарот истакна дека договорот -- кој се смета за прв чекор кон членството во Унијата -- ќе биде финализиран само откако ќе се спроведат конкретни мерки на реструктуирање на полицијата.
Повлекувањето на Тихиќ дојде на само неколку дена пред крајниот рок на 15-ти февруари за поднесување на неколку предлози за полициските реформи.
„Ако процесот биде одложен, потпишувањето на ДСА ќе биде, исто така, одложено.
Нема сомневање околу тоа“, рече официјалниот претставник на Европската комисија задолжен за БиХ, Дирк Ланге, во извештајот што го цитираше белградската Б92.
Одлуката на Тихиќ предизвика критики од другите меѓународни претставници, како и од босанските политичари.
Обвинувајќи го водачот на СДА дека ја влече БиХ „назад“, високиот претставник Мирослав Лајчак во неделата предупреди дека ваквото однесување би можело да го попречи напредокот на земјата кон пристапот во ЕУ.
„Мислам дека шансите ДСА да биде потпишан до крајот на словенечкото претседателствување со ЕУ [на 30-ти јуни], сега дефинитивно пропаднаа“, рече овој словачки дипломат.
„Ако локалните власти продолжат со ваквото однесување, меѓународната заедница ќе преземе дејствија.“
Лајчак се согласи со политичарите од босанските Срби кои го поврзаа повлекувањето на Тихиќ во врска со договорот за полициските реформи со тековната расправија помеѓу СДА и Партијата за БиХ (СБиХ), другата главна бошњачка партија во владејачката коалиција на Федерацијата на БиХ.
„Ситните политички интереси се важни за Тихиќ и јас верувам дека ние наскоро ќе откриеме за што се работи тука“, рече високиот меѓународен претставник во БиХ.
Водачот на Партијата за демократски напредок на босанските Срби, Младен Иваниќ, посочи дека потребните предлози за полициските реформи ќе бидат усвоени дури и без поддршка на СДА.
Сепак, тоа ќе донесе крај на коалицијата СДА-СБиХ и ќе резултира со нови избори, „Балкан инсајт“ ја цитираше неговата изјава објавена во весникот Независне новине во понеделникот.
