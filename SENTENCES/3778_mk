22/01/2008
(Б92 - 22/01/08; Ројтерс, српска влада - 21/01/08; ФТ, Њу Јуроп, Б92 - 19/01/08; РФЕ/РЛ, Балкан инсајт, Б92 - 18/01/08; AП - 14/01/08)
Србија во вторникот (22-ри јануари) го одобри договорот за енергетска соработка со Русија, отворајќи го патот за свое вклучување во проектот за гасоводот Јужен тек. 
Рускиот „Газпром“, пак, од друга страна се очекува да добие мнозински удел во српскиот нафтен монопол Нафтна индустрија Србије (НИС), со што уште повеќе ќе ја зајакне својата позиција во регионот.
„Ова е најголемиот економски потфат на Србија и овој договор ќе й загарантира на нашата земја огромен економски развој“, рече премиерот Воислав Коштуница доцна во понеделникот. 
„Со ова владата обезбедува стабилен и константен дотур на енергија за сите наши граѓани и економијата во годините што следат“, додаде тој во изјавата.
Б92 објави дека министерот за инфраструктура, Велимир Илиќ, во петок во Москва ќе потпише договор со Газпром.
Договорот најпрво објавен на 11-ти декември, беше критикуван од страна на некои српски функционери, како што е министерот за економија, Млаѓан Динкиќ, од прозападната партија Г-17, кој рече дека руската понуда е „понижувачка“. 
Иако финансиските параметри на договорот не се официјално обелоденети, извештаите во медиумите ги цитираат српските претставници дека Газпром понудил да плати 400 милиони евра за 51 отсто од акциите во НИС, ветувајќи дополнителни 500 милиони евра во инвестиции до 2012 година.
„Сигурен сум дека ќе добиеме пет до осумпати повеќе за НИС ако го продадеме преку меѓународен тендер“, рече Динкиќ. 
„Многу сум загрижен. 
Ми беше кажано дека е непристојно да се бара од Русите пазарна цена.“
Други претпријатија за кои се вели дека покажале интерес за српскиот нафтен монопол се: австриското претпријатие ОМВ, полското ПКН Орлен, унгарското МОЛ и романското Ромпетрол.
Претходно овој месец, Европската комисија (ЕК) исто така, изрази загриженост во врска со договорот.
„Комисијата се надева дека продажбата на важниот капитал како што е српското нафтено претпријатие ќе биде отворена и водена од објективни, комерцијални и економски интереси“, АП ја цитираше портпаролката на ЕК, Кристина Наѓи.
И додека двете страни ги продолжија разговорите за договорот, извештаите покажуваат дека Газпром најверојатно би се согласил да плати повисока цена за НИС, но не се наведуваат конкретни цифри.
Покрај милионите евра што ќе ги добие за НИС, Србија се очекува да заработи скоро 140 милиони евра годишно од транзитни даноци откако ќе биде поврзана на гасоводот Јужен тек, под услов другите балкански земји да се приклучат на проектот.
Јужен тек, заеднички проект вреден 10 милијарди евра на Газпром и италијанскиот Ени, кој се очекува да биде завршен до 2013 година, ќе се протега од руската компресорна станица Береговаја под Црното Море до Бугарија. 
Истиот потоа ќе се дели на две гранки -- една ќе оди на запад кон Грција и Италија, а другата ќе оди на север преку Србија до Централна Европа. 
Гасоводот ќе носи 30 милијарди кубни метри природен гас секоја година до Европа.
Добивајќи 90 отсто од својот дотур на гас од Русија, Србија се надева дека нејзиното вклучување во проектот Јужен тек ќе резултира со поевтина струја, со што ќе се отвори патот за побрз економски раст. 
Набљудувачите и аналитичарите го поврзуваат енергетскиот договор со руската поддршка за противењето на Србија на Косово да му се даде независност.
„И покрај негирањата на владата, ова е очигледна исплата на Русија и дел од оддалечувањето на Србија од Запад и Европската унија“, АП го цитираше политичкиот и економскиот аналитичар Браца Грубичиќ, претходно овој месец.
