11/08/2008
(ФТ, Дојче Веле - 30/05/08; AП, Ројтерс, Макфакс, прес-центар на ОН, Канцеларија за дрога и криминал на ОН - 29/05/08)
Неодамнешниот голем пад на криминалот низ целиот Балкан го претвори регионот во еден од најбезбедните во Европа, се вели во извештајот на Канцеларијата на ОН за дрога и криминал (УНОДЦ), објавен претходно ова лето.
Стапките на кривични дела врз луѓе, како што се убиства, силувања и напади, како и кривични дела поврзани со имотот, како што се кражбите и провалите, се сега пониски во балканските земји отколку во Западна Европа, вели УНОДЦ во извештајот од 29-ти мај.
„Колку и да е изненадувачко, регионот на Балканот е еден од најбезбедните во Европа“, напиша извршниот директор на УНОДЦ, Антонио Марија Коста, во воведот.
Позитивните настани, наводно, произлегуваат од поголемата политичка стабилност и демократизацијата кои следеа по првичното хаотично расцепување на Југославија. 
Меѓународната помош, особено од ЕУ, ја олесни повоената обновува на регионот, додека процесот на градење поблиски врски со Унијата ги отвори границите и ја намали привлечноста за шверцот.
„Балканот се оддалечува од времето кога демагозите, тајната полиција и насилниците профитираа од санкциите и шверцот со луѓе, оружје, цигари и дрога“, се вели во извештајот.
Според УНОДЦ, жителите на регионот се сега побезбедни од кога и да е, или побезбедни од кое било друго место.
„Опасниот круг на политичка нестабилност која води до криминал и обратно, кој го измачуваше Балканот од 1990-тите, е прекинат“, рече Коста во Брисел.
Организираниот криминал, исто така, се намалува како голема опасност, според УНОДЦ. 
Шверцот со дрога е во пад. 
Шверцот со оружје и луѓе, исто така, се чини дека исчезнува.
Но, „долготрајните врски [меѓу] бизнисот, политиката и организираниот криминал“ остануваат сериозен предизвик за регионот, предупреди Коста.
„Профитерите од минатото се обидуваат да ја исперат својата репутација и пари преку бизнисот и политиката“, рече тој.
Во извештајот се споменува Албанија како земја со најголем процент на мито (66 отсто од испитаниците платиле мито во 2006 година) меѓу 57-те испитани земји, далеку над просекот од 9 отсто за регионот. 
Коста предупреди дека корупцијата е „државен непријател број еден“ на Балканот.
