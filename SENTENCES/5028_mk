16/07/2009
Текст и фотографии на Ема Ковач за Southeast European Times во Сараево -- 16/07/09
Околу 30 километри надвор од Мостар, и од прилика 5 километри надвор од Чапљина, постои живописно место сокриено во околината -- природниот и птичји резерват Хутово Блато.
Хутово Блато се протега на околу 7.411 хектари, од кои повеќето се мочуриште создадено од подземниот водонепропустлив систем на реката Крупа.
Истото се наоѓа на еден од главните правци на преселба од северна и централна Европа до Азија и Африка.
„Хутово Блато им нуди на овие птици, покрај небиотички (клима, георграфска позиција, вода, почва итн.) и биотички услови (вегетација, микро и макро фауна итн.), изобилство на храна, тишина и мир за одмор, поради што оваа област, уште од прастари времиња, била позната како важно живеалиште на птиците“, се вели на веб-страницата на Хутово Блато.
Во време на сезоната на преселба, десетици илјадници птици го исполнуваат Деранското Езеро, и субмедитеранските мочуришта што го опкружуваат.
Некои, исто така, остануваат во мочуриштата во текот на целата година, како што е пигмејскиот корморан, сивиот жерав, лилавиот жерав, ноќниот жерав и дивата патка, како и други.
Вљубениците во птиците можат да ги погледнат одблизу правејќи тура со чамец со водич и биолог што говори англиски, какви што организира локалниот мотел Караоток.
Хутово Блато не е само за птиците -- во паркот има повеќе од 600 видови растенија и 22 видови риба -- од кои најчести се јагулата и крапот.
Неотровната змија Elaphe quatuorlineata, или четирибојната змија стаорец, може да се најде во мочуриштето.
Змијата се храни со риби и жаби.
Но, длабоко под водата има повеќе од риби, змии и јагули -- остатоци од два илирски брода, за кои се верува дека потонале пред 2.200 години, се откриени во блиското Деслио.
Делови од бродови, како и амфори и други артефакти, може да се најдат во калта и глината на дното од езерото.
Популарна теорија меѓу археолозите е дека бродовите биле користени за трговија, бидејќи Хутово Блато било, наводно, многу фрекфентно трговско пристаниште меѓу Илирите и Римјаните.
Елени, волци, лисици и диви мечки и коњи во лутаат во околните шуми.
Тишината на Хутово Блато го прави мирно место за одмор.
Воздухот е свеж, водата е чиста, а белите лилјани и карстните ридови во далечината го одземаат здивот.
