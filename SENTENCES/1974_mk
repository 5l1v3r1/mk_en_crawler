28/02/2005
Од Игор Јовановиќ за Southeast European Times во Белград – 28/02/05
Дејан Миленковиќ - Багзи, обвинет за соучество во убиството на српскиот премиер Зоран Ѓинѓиќ во март 2003 година, неодамна беше екстрадиран во Србија, по шест месеци поминати во еден грчки затвор.
Со прекар на злогласниот криминалец Багзи Сиегл, тој се смета дека е клучниот припадник на криминалната банда земунски клан, чии членови, наводно, го извршија убиството на Ѓинѓиќ.
Властите се надеваат дека тој ќе ги идентификува оние кои го наредија атентатот, како и дека ќе ги расчисти нерешените прашања во врска со овој случај.
Тие велат дека тој се наоѓал зад воланот на камионот кој се обиде да удри во автомобилот на Ѓинѓиќ на белградскиот автопат на 21-ви февруари 2003 година.
Другите членови на земунскиот клан потоа, наводно, требале да извршат ракетен напад врз автомобилот, но планот не успеал поради тоа што Миленковиќ не успеа да го запре возилото на Ѓинѓиќ.
Миленковиќ беше уапсен, но по три дена беше ослободен.
Околностите на неговото ослободување и понатаму остануваат мистерија.
Српската полиција и судството си упатуваа обвиненија едни кон други во врска со грешката, но официјална истрага во врска со ова прашање никогаш не е покрената.
По неговото ослободување Миленковиќ исчезна.
Тој се наоѓаше во бегство 16 месеци, сé до апсењето во Солун на 16-ти јули 2004 година.
За време на своето прво појавување пред Белградскиот специјален суд за организиран криминал Миленковиќ побара дополнително време за да ја подготви својата одбрана.
Продолжението на судскиот процес е закажано за 9-ти март.
„Знам дека многумина се незадоволни од моето присуство тука, бидејќи некои не сакаа да ме видат тука жив“, му рече Миленковиќ на судот.
Според српскиот закон тој ќе добие статус на сведок-помошник и обвиненијата против него би можеле да бидат отфрлени.
Но, во тој случај тој мора да соработува со обвинителството и да сведочи против остатокот од земунскиот клан.
Ако тоа не се случи, Миленковиќ ќе биде суден за атентатот врз Ѓинѓиќ.
Тој, исто така, се соочува со обвинение за вмешаност во шест убиства и неколку киднапирања.
