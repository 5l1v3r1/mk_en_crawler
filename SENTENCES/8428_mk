17/02/2012
Пол Чикои за Southeast European Times во Букурешт -- 17.02.12
Повеќе од 63.000 луѓе се целосно изолирани поради снежните врнежи без преседан во окрузите Бузау и Вранчеа, во југоисточна Романија. 
Повеќето села се закопани под 5-метарски снежни покривки, по неколку дена снежни виулици. 
Селаните мора да копаат тунели за да излезат од дома и да ја нахранат стоката.
Повеќе од 80 патишта во окрузите и пет главни патишта се сé уште блокирани, објави Министерството за внатрешни работи. 
Околу 200 возови се откажани, според претпријатието Национални автопатишта и патишта.
Префектот на округот Вранчеа, Марјан Оприсан, прогласи вонредна состојба, што им овозможи на локалните власти да ангажираат поголеми ресурси за да им помогнат на граѓаните.
Владата почна кампања на територијата на целата држава за собирање храна и други неопходни производи за отсечените жители. 
Војската, пожарникарите, жандармите, а во некои области дури и затворениците, се вклучени во вонредните напори.
Премиерот Михаи Разван Унгуреану ги посети изолираните области за да ја види ситуацијата на теренот, додека претседателот Трајан Басеску работи на тоа да се загарантира дека земјата има доволно енергетски дотур за спречување на евентуални прекини на струјата.
Невремето предизвика проблеми низ целиот регион. 
Во Босна и Херцеговина (БиХ), војската мобилизираше стотици војници да им помогнат на нејзините граѓани да се справат со рекордните снежни врнежи кои оставија многумина без електрична енергија. 
Вооружените сили на БиХ учествуваат со 1.700 војници во борбата против рекордното невреме. 
Властите во БиХ, Србија, Хрватска и Црна Гора разговараат за координирање на напорите за помош.

