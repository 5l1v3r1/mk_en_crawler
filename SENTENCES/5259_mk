25/03/2010
Од Наташа Радиќ за Southeast European Times во Загреб -- 25/03/10
Песната "Lako je sve" [„Сé е лесно“] на хрватската поп-група Феминем победи на хрватскиот избор за песна на Евровизија претходно овој месец во Опатија.
Баладата доби најголем број гласови од жирито и на телефонското гласање.
Групата ја претставуваше Босна и Херцеговина на евровизискиот натпревар во 2005 година.
Оваа година Памела Рамљак, Ника Антолос и Неда Пармац, членки на триото, ќе ја претставуваат Хрватска во Осло.
Ова е трет обид на групата да победи на натпреварот за најдобра песна на Европа.
Минатата година тие беа на второто место.
Во 2005 година групата заврши на 14-тото место.
Сите три членки на групата ги започнале своите кариери како учеснички на шоуа за таленти.
Рамљак и Пармац се првичните членки на групата.
Антолос (20) е најновата членка.
Феминем учествувала на сите регионални фестивали и имала неколку поп-хитови.
Групата изјави дека „се сигурни“ во победата во Осло и се надеваат дека ќе ги исполнат очекувањата на своите обожаватели.
Имаше многу возбуда и многу солзи за време на кампањата за гласови, вклучително и на Фејсбук, каде што членките на групата секојдневно комуницираа со обожавателите.
Скандалите се редовна појава на националните натпревари во Опатија и оваа година не беше исклучок.
Медиумите ја доведоа во прашање автентичноста на песната, тврдејќи дека звучи многу слично на рускиот евровизиски победник во 2008 година „Верувај“.
Бранимир Михаљевиќ -- композиторот на „Сé e лесно“ -- ги отфрла обвинувањата.
Хрватските натпреварувачи на Евровизија не беа успешни во минатото, при што се водеше сериозна дебата далиоваа балканска држава треба да се натпреварува оваа година.
Минатогодишниот претставник од Хрватска -- Игор Цукров, кој ја пееше баладата „Убава Тена“ -- се пласираше на 18-тото место.
