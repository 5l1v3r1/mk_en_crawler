28/01/2013
Младен Драгојловиќ за Southeast European Times во Бања Лука -- 28.01.13
ЕУ побара од Република Српска да го избрише членот 11 од својот устав, кој предвидува смртна казна за најгрозоморните кривични дела, но политиката на национално ниво во Босна и Херцеговина (БиХ) го блокира ова дејство.
„Република Српска е дел од правниот систем на БиХ, која има аспирации да биде дел од ЕУ.
Дури и ако БиХ ги исполни сите обврски, а Република Српска не го измени членот 11, членството во ЕУ ќе остане сон“, рече за SETimesМомир Малиќ, претседател на Советот на народите на БиХ.
Последното егзекутирано лице во регионот, беше усмртено во 1992 година во Србија.
Оттогаш неколку луѓе се осудени на смртна казна, но потоа казните им се заменети со долгогодишна затворска казна.
До 2002 година сите држави во регионот официјално ја укинаа смртната казна, но Република Српска не го стори тоа.
Малиќ рече дека ЕУ повторно бара промени во уставот на ентитетот на БиХ, но последната иницијатива пропадна откако бошњачките пратеници не се согласија да ги верификуваат сите 29 амандмани во пакетот што националното собрание на Република Српска го усвои пред четири години.
Сите одлуки на собранието се поднесуваат во форма на пакет и мора да се верификуваат од страна на сите пратениците во Советот на народите на БиХ.
Бошњачките пратеници велат дека не се застапуваат за смртната казна, но не се согласуваат со другите предложени измени во уставот на ентитетот.
Собранието на Република Српска сега ќе мора да го решава ова прашање од почеток.
Правните експерти велат дека ова прашање непотребно ја жртвува интеграцијата на земјата во ЕУ.
Кривичниот закон на БиХ не предвидува смртна казна, така што присуството на истата во уставот на ентитетот претставува правен проблем, со оглед на тоа што смртната казна не може правно да се користи.
„Иако смртната казна претставува кршење на правото на живот, според дефиницијата во Универзалната декларација за човековите права, властите во Република Српска се тие што треба да одлучат дали ќе ја укинат“, рече за SETimesЛелја Наџимесиќ, аналитичарка во Амнести интернешнал за БиХ, Хрватска и Словенија.
Во меѓувреме, анкетите на јавното мислење покажуваат дека половина од граѓаните во регионот го поддржуваат повторното воведување на смртната казна, верувајќи дека истата претставува ефикасна мерка против криминалот.
„Смртната казна не го спречува криминалот и тоа е една од најголемите причини за тоа што е избришана од законите.
Бидејќи смртната казна може да се искористи за елиминирање на политичките противници, секогаш постои опасност да биде егзекутиран некој невин“, изјави за SETimesИван Јанковиќ, член на "Србија без смртна казна", која спроведува годишна анкета за смртната казна.
Јанковиќ рече дека поддршката за смртната казна во регионот осцилира;
истата се зголемува кога медиумите известуваат за екстремно сурови кривични дела, но опаѓа кога невини лица се осудени на смртна казна.
Но, БиХ е членка на Советот на Европа, и како таква ја прифати Европската конвенција за човекови права, која бара од сите земји-членки да не ја применуваат смртната казна.
„Република Српска ќе биде најголемата пречка на патот на БиХ кон ЕУ.
Партиите кои учествуваат во Советот на народите мора да најдат начин да го решат ова прашање пред да стигнеме до повисоката фаза од преговорите со ЕУ“, рече Малиќ за SETimes.
