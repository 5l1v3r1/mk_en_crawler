24/11/2011
Линда Карадаку за Southeast European Times -- 24.11.11
Милан Рочен, член на владејачката Демократска партија на социјалистите, е министер за надворешни работи на Црна Гора од ноември 2006 година. 
Неговото портфолио вклучува и надгледување на кандидатурата на неговата земја за интеграција во ЕУ.
Во ексклузивното интервју за SETimes, Рочен говореше за трајниот мир на Балканот, одлуката на неговата земја за признавање на Косово како независна држава и односите со ЕУ.
SETimes: Како можеме да постигнеме стабилен и мирен балкански регион, без конфликти?
Милан Рочен: Треба да продолжиме по патот кон членството во НАТО и во ЕУ. 
За првпат во историјата на Балканот, делиме заеднички стратешки цели. 
Сите сме на вистинскиот пат. 
Но, не треба да го потцениме фактот дека сé уште има отворени прашања, [прашања кои се] предупредувања за сите нас во регионот.
SETimes: Кои се тие отворени прашања што треба да се решат?
Рочен: Прво, она што се случи во Сараево претставува предупредување за сите нас. 
Сите треба да го осудиме нападот [од 28-ми октомври] на Американската амбасада. 
Тоа значи дека сепак има екстремисти во регионот, кои мислат дека треба да гледаме назад, во минатото. 
Отворените прашања се добро познати: Косово и македонско-грчкиот спор.
SETimes: Како треба да се реши прашањето на Србија и Косово, вклучително и дијалогот олеснет од ЕУ? 
Црна Гора го призна Косово, но Србија не. 
Кој е најдобриот начин да се реши овој проблем?
Рочен: Да, ние го признавме Косово. 
Тоа не беше лесна одлука за нас, но ние сметаме дека беше во вистинската насока. 
Прво, поради тоа што придонесе за стабилноста во нашата земја, а второ, ние сметаме дека придонесовме за стабилноста во регионот. 
Ја зедовме предвид реалноста.
Точно, за Србија тоа е болно прашање, но нема друг пат освен дијалогот. 
Сигурен сум дека времето работи за сите нас. 
Ни треба повеќе стрпливост и време, но важно е да се разговара и тоа е патот кој води до траен мир. 
За нас членството во НАТО и во ЕУ е патот кон регионалната стабилност.
SETimes: Што е со Албанија?
Рочен: Само што разговарав со мојот албански колега (Едмонд) Хаџинасто; ние сме среќни што Албанија, како и Хрватска, стана членка на НАТО.
Се надевам дека нашите албански пријатели ќе најдат заеднички јазик и дека Албанија ќе се придвижи напред на патот кон ЕУ што е можно побрзо. 
Ако Албанија не беше членка на НАТО, политичката ситуација тука [во Албанијa] ќе беше многу посериозна.
Историјата покажа дека ние, на Балканот, никогаш не сме имале саморегулаторни механизми за спречување конфликти. 
Членството во сојузот е формулата за трајна стабилност, и пошироко, стабилност во Европа и светот.
