20/10/2009
Хрватската премиерка Јадранка Косор и египетскиот претседател Хосни Мубарак во саботата (17-ти октомври) се согласија да ја зајакнат економската соработка меѓу своите земји во областите на туризмот и енергијата.
Косор го покани Египет да ги разгледа и другите сектори на соработка, како што се бродоградежништвото и прехранбената индустрија.
Мубарак, кој во петокот допатува во дводневна посета на Хрватска, ја покани Косор да го посети Египет.
Рускиот министер за вонредни ситуации, Сергеј Шоигу, во понеделникот (19-ти октомври) беше во Белград, на разговори со српскиот премиер Мирко Цветковиќ и министерот за внатрешни работи Ивица Дачиќ.
Maкедонскиот претседател Ѓорге Иванов и неговиот <b>турски</b> колега Абдула Ѓул се состанаа во Анкара во петокот (16-ти октомври), при што Ѓул потврди дека Турција продолжува со одбраната на македонските интереси и позиции во НАТО.
Двајцата претставници се согласија дека економските и трговските врски може да се зајакнат со охрабрување на турските бизнисмени да инвестираат во Македонија.
Израелскиот претседател Шимон Перес и неговиот македонски колега во посета на земјата, Ѓорге Иванов, во понеделникот (19-ти октомври) изјавија дека пријателските односи меѓу двете земји ги подобрија економските врски.
Иванов во Израел учествуваше на годишната конференција „Соочување со утре“, на која присуствуваа официјални претставници, политичари, научници и експерти од целиот свет.
Американскиот претседател Барак Обама и турскиот премиер Реџеп Тајип Ердоган разговараа по телефон во саботата (17-ти октомври), околу ситуацијата во Авганистан, неодамнешната иницијатива за подобрување на врските меѓу Турција и Ерменија, кипарското прашање и начините за промовирање на стабилноста во Босна и Херцеговина.
Ердоган се очекува да го посети Вашингтон подоцна овој месец.
Ирачкиот премиер Нури ал-Малики се состана со својот <b>турски</b> колега Реџеп Тајип Ердоган во четвртокот (15-ти октомври) и ја повика Анкара да го почитува ирачкиот суверенитет за време на спроведувањето на воените операции против базите на терористичката Курдистанска работничка партија (ПКК) во северен Ирак.
По состанокот Ердоган го призна ирачкиот суверенитет, но истакна дека членовите на ПКК претставуваат закана за безбедноста на Турција и Анкара ќе продолжи да се бори со нив.
Естонија е силен поддржувач на пристапувањето во ЕУ на земјите од Западен Балкан, рече претседателот Томас Хендрик Илвес во четвртокот (15-ти октомври) во Белград, по состанокот со својот српски колега Борис Тадиќ.
Тие ја објавија идната соработка во областа на енергијата.
За време на посетата на Белград, естонскиот претседател се состана и со претседателката на парламентот, Славица Ѓукиќ-Дејановиќ.
Рускиот претседател Дмитри Медведев во вторник (20-ти октомври) ја почна еднодневната посета на Србијa.
Тој ќе разговара со властите и ќе присуствува на церемониите по повод 65-годишнината од ослободувањето на Белград во Втората светска војна.
Безбедноста во главниот град беше засилена за време на посетата.
(Разни извори – 13/10/09-20/10/09)
