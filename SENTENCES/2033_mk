22/04/2005
(Канцеларија на високиот претставник -- 21/04/05 - 22/04/05;
СРНA - 21/04/05)
Три дена пред почетокот на преговорите за полициските реформи во Босна и Херцеговина (БиХ) високиот претставник Педи Ешдаун во четвртокот (21-ви април) побара од политичарите на Република Српска да побараат компромисно решение што ќе доведе до договор.
„Полициските реформи претставуваат последната голема реформа што е неопходна за Европа.
Тоа е последната пречка за започнување на РС и БиХ на европскиот пат“, рече Ешдаун во своето обраќање пред Националното собрание на РС.
Тој, исто така, ги предупреди пратениците дека имаат помалку од четири недели за да одлучат по кој пат ќе одат.
„Постојат две опции:
светла и темна иднина“, рече тој.
„Членството во ЕУ претставува единствената иднина што на БиХ й нуди благосостојба, безбедност и стабилност.
Можете да ја изберете оваа опција ако сакате.
Но, постои, исто така, и црна опција.
Вие можете да ја изберете и неа.“
ЕУ се очекува да одлучи следниот месец дали ќе й дозволи на БиХ да започне разговори за Договорот за стабилизација и асоцијација, прв чекор кон евентуалното полноправно членство во Унијата.
Комесарот за проширување на ЕУ Оли Рен истакна дека ако босанските политичари постигнат успешен договор за реструктуирање на полицијата, во согласност со принципите на ЕУ, Брисел ќе даде зелено светло за разговорите.
Трите принципи што ги одреди Европската комисија (ЕК) за реформата на полицијата во БиХ се:
ексклузивна полициска надлежност на државно ниво, но оперативна контрола на локално ниво, полициски области поделени врз основа на оперативната ефикасност, а не политичката контрола, како и отстранување на политичкото влијание во полицијата.
Главната цел е на полицијата да й се олесни борбата против криминалот, рече Ешдаун.
И покрај тоа што овие принципи се опеделени, начините за нивно остварување не се, така што останува простор за компромис, истакна највисокиот меѓународен дипломатски претставник во БиХ.
„Има многу работи што РС може да ги добие од ова ако сака“, рече тој.
Во врска со загриженоста во РС дека полициските реформи ќе бидат чекор кон укинувањето на ентитетот, Ешдаун инсистираше на тоа дека не постои таква агенда.
„Не постои заговор за отворање, со прикриени средства, на прашањето на реформа на Уставот“, рече тој.
„Ова не е напад врз РС.
Не постои обид за укинување на ентитетите.“ Ниту, пак, додаде тој, тоа значи дека Министерството за внатрешни работи на РС треба да се укине.
Наместо тоа, рече Ешдаун, реформите ќе бидат од корист за подобра опременост во борбата против криминалот и еднакви плати во двата ентитета за истите работни места.
Наведувајќи ги резултатите на новата анкета спроведена само во РС, Ешдаун рече дека 79 отсто од испитаниците рекле оти сакаат БиХ да влезе во ЕУ, а 51 отсто изразиле поддршка за воспоставување на државна полициска служба, ако тоа ја стави земјата на пат кон Европа.
„Педесетидевет отсто од граѓаните на РС сметаат дека криминалците имаат повеќе влијание врз политичарите отколку обичните граѓани“, истакна специјалниот дипломатски претставник, додавајќи дека според 77 отсто од испитаниците „полицијата мора да стори повеќе во борбата против криминалот“.
Тоа е она за што се наменети трите принципи на ЕУ, додаде тој.
Говорејќи за новинарите подоцна, премиерот на РС Перо Букејловиќ рече дека е можно да се најде компромисно решение за полициските реформи без промена на уставите на РС и БиХ.
