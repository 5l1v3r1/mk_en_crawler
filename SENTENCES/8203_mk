25/11/2011
Светла Димитрова за Southeast European Times -- 25.11.11
Европската комисија (ЕК) во средата (23-ти ноември) предложи две нови регулативи кои ќе ги зголемат нејзините ингеренции за националните буџети на 17-те членки на еврозоната и ќе й овозможат да го зајакне својот надзор на членките што се соочуваат со сериозни финансиски тешкотии.
Тие беа дел од пакетот чија цел е решавање на кризата во евро областа, кој вклучува преглед на годишниот раст кој ги дефинира економските приоритети за 2012 година и план кој содржи три опции за воведување заеднички евро „обврзници за стабилност“.
„За враќање на растот, членките на [EУ] мора да ги зајакнат своите напори кога станува збор за спроведување на нивните обврски за структурните реформи, како и да прифатат подлабока интеграција за евро областа“, рече претседателот на ЕК, Жозе Мануел Баросо.
„Движечките цели на овој проект -- економскиот раст, финансиската стабилност, буџетската дисциплина -- се меѓусебно поврзани“, додаде тој на заедничката прес-конференција со комесарот за економски и монетарни прашања, Оли Рен. 
„Сите тие ни се потребни ако сакаме да ја надминеме актуелната вонредна состојба, кон Европа во која солидарноста е избалансирана со зајакнатата одговорност.“
Според една од двете нови регулативи што ги предложи, земјите од еврозоната ќе мора да ги поднесат своите предлог-буџети за следната година најпрво до Комисијата и Еврогрупата, а потоа до своите парламенти. 
Тие ќе мора да го сторат тоа не подоцна од 15-ти октомври, до кога мора да ги обелоденат своите буџетски планови за следниот 12-месечен период.
Втората легислативна мерка ќе й овозможи на ЕК да ги стави земјите од еврозоната што се соочуваат со тешки финансиски проблеми или добиваат помош од другите во областа, во нејзиниот фонд за спас, Европскиот механизам за финансиска стабилност, или во програмите за финансиска помош, под зајакнат надзор на ММФ.
Идејата за издавање заеднички Еврообврзници како еден од начините за олеснување на должничката криза на еврозоната беше предложена претходно оваа година. 
ЕК започна дебата за ова прашање во средата, при што Зелениот документ на 38 страници кој нуди детална анализа на трите опции за целосна или делумна замена на националните обврзници со обврзниците за стабилност, доби поддршка од сите 37 земји во евро клубот. 
Конечната одлука се очекува по широките консултации со релевантните учесници, кои треба да завршат на 8-ми јануари.
Идејата за заеднички Еврообврзници беше отфрлена од германската канцеларка Ангела Меркел, која го потврди своето противење на тоа во средата. 
Таа, исто така, се спротивстави на повиците за проширување на улогата на Европската централна банка (ЕЦБ) за справување со должничката криза.
„Тоа што Комисијата сега се фокусира на предлозите за Еврообврзници во различни варијанти, е исклучително проблематично, можам да речам несоодветно“, се цитира изјавата на Меркел во германскиот парламент.
На лицитацијата истиот ден Германија успеа да продаде десетгодишни хартии од вредност во висина од само нешто повеќе од 3,9 милијарди евра, од 6 милијарди евра што ги понуди на пазарот. 
Назадувањето предизвика загриженост дека оваа важна европска држава можеби нема да може да ги избегне последиците од кризата. 
Неодамна се зголеми заканата Франција, втора по големина економија меѓу 17-те земји од евро областа, да го изгуби тројниот А кредитен рејтинг.
„Како што се продлабочуваше кризата со вчерашната лицитација на обврзници, се разоткри политиката на Меркел на провлекување“, Блумберг во цитираше Себастијан Дулиен, постар соработник на Европскиот совет за надворешни односи во Берлин, од телефонското интервју во четвртокот. 
„Тоа само не донесе поблизу до крајот на играта: или крај на еврото или еврообврзници. 
Стратегијата не успеа.“
Еден од главните аргументи на Берлин против идејата на заеднички Еврообврзници е дека тоа ќе ги спречи земјите со големи државни долгови да ги решат финансиските проблеми.
Петар Ганев, постар економист во Институтот за пазарна економија (ИМЕ), експертска група со седиште во Софија, во средата рече дека очекува сериозна дебата во следниве недели.
„Очигледно постојат различни ставови за ова прашање“, рече тој за SETimes. 
„Проблемот со огромните долгови натрупани од одделните земји-членки тешко дека може да се реши со акумулирање нови долгови од сите земји на еврозоната во целина. 
Наивно е да се верува дека новиот долг може да помогне да се надминат тешкотиите што ги предизвика постојниот долг, кој достигна неодржливо ниво.“
Други експерти и аналитичари сметаат дека Еврообврзниците ќе бидат клучен елемент на чекорите за решавање на должничката криза во еврозоната, но ја истакнаа потребата за дополнителни мерки.
„Имаме паника кога станува збор за споредниот долг, и оттука и кризата со ликвидноста [како за суверените, така и за банките]“, рече за SETimes Даниел Грос, директор на бриселскиот Центар за европски политички студии. 
„Само ЕЦБ може да ја олесни оваа криза со ликвидноста. 
Но, ЕЦБ може да го стори тоа само ако има поголема фискална интеграција и Еврообврзници. 
Значи, Еврообврзниците може да се основен елемент за кое било решение на кризата.“
Поранешниот романски министер за финансии, Даниел Дајану, изрази сомневање дека еврозоната ќе може да ја преживее актуелната криза, ако не ја ревидира брзо својата заедничка политика и не преземе чекори кон подлабока фискална интеграција.
„Потребни се фискални правила, исто како и санкции. 
Но, фискалните правила се далеку од тоа да се доволни; тие не може да бидат замена за стабилен фискален ангажман кој мора да вклучи заеднички трезор“, рече тој за SETimes. 
„Назначувањето на финансиски цар, кој треба да носи одлуки и да препорачува казни, исто така, не е доволно ... 
На Еврозоната, особено, й треба заокружена заедничка политика за да преживее.“
Таа политика треба да обезбеди „длабока финансиска интеграција преку заеднички регулативи и надзор на финансиските ентитети, како и механизми на заедничко решение“, објасни Дајану, истакнувајќи ја, исто така, потребата од „заеднички трезор“, кој ќе вклучува заеднички Еврообврзници. 
Сето тоа ќе бара и подлабока политичка интеграција, според него.
„Монетарната унија не може да функционира соодветно [и да преживее] без соодветни фискални основи (како што се аранжманите за поделба на товарот), заедничка регулатива и надзор на финансиските пазари“, истакна Дајану. 
„Еврообврзниците би биле радикален чекор за таа цел.“
Водачите на ЕУ се очекува да дискутираат околу пакетот и другите идеи поврзани со истиот, за време на нивниот самит на 9-ти декември.
