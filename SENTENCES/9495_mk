30/11/2012
Линда Карадаку и Ивана Јовановиќ за Southeast European Times во Приштина и Белград -- 30.11.12
Пресудата од четвртокот (29-ти ноември) дека не е виновен, за поранешниот косовски премиер Рамуш Харадинај, ја отвора вратата за повраток на поранешниот командант на Ослободителната војска на Косово (ОВК) на политичката сцена во земјата.
Косовските медиуми шпекулираат дека премиерот Хашим Тачи ќе ја реконструира својата коалициска влада за да ја вклучи Алијансата за иднината на Косово (ААК) на Харадинај.
„Харадинај ...
со согласност на народот, наскоро ќе ја преземе својата легитимна позиција на политички водач на државата, водејќи влада која ги претставува сите граѓани на Косово“, рече Бен Емерсон, адвокатот на Харадинај.
Косовскиот аналитичар Себ Битичи од Институтот за балканска политика рече дека политичкото враќање на Харадинај би можело да ги ублажи односите во парламентот.
„На владата й треба тоа бидејќи нема мнозинство во парламентот.
Демократската партија на Косово (ПДК), исто така, ќе се обиде преку тоа да го неутрализира ривалството што доаѓа од ААК со Харадинај, кој е најпопуларен“, рече Битичи заSETimes.
Хисни Фејза, извршен директор на Косовскиот институт за мир, изјави за SETimes дека ослободувањето на Харадинај ќе предизвика значителни промени во косовската политика.
„Оваа можна коалиција е во интерес на Косово, а особено во интерес на ПДК, која не сака да влезе во дијалог со Србија сама“, рече Фејза за SETimes.
Харадинај, заедно со командантите на ОВК Идриз Балај и Лахи Брахимај, беше обвинет за злосторства, киднапирања, тортура и суров третман во 1998 година против 16 цивили, во просториите на ОВК во селото Јабланица.
Хашкиот трибунал ги ослободи сите тројца од сите обвиненија.
„Обвинителството не даде директен доказ дека утврдените злосторства биле извршени“, се вели во изјавата на трибуналот по пресудата.
Првичното обвинение против Харадинај беше издадено во март 2005 година и тројцата се предадоа истиот месец.
Судењето започна во март 2007 година, а првата пресуда за невиност беше објавена во април 2008 година.
Апелациската комисија нареди повторно судење во јули 2010 година на сите тројца, по шест точки од обвинението во врска со третманот на затворениците во кампот на ОВК во Јабланица.
Комисијата заклучи дека судската комисија не презела доволно чекори за да ги спречи заплашувањата на сведоците што влијаело на судењето.
Магдалена Спалинска, портпаролка на Хашкиот трибунал, информираше дека се утврдени одреден број злосторства врз цивилите, извршени од страна на припадниците на ОВК.
Злосторствата врз 11 цивили беа потврдени дека се случиле.
„Важно е националната јурисдикција и националното судство да продолжат со работа, за овие и другите извршители да одговараат за злосторствата извршени од страна на ОВК“, рече Спалинска заSETimes.
Но, за некои белградски официјални претставници, пресудата претставува закана не само за Србија, туку и за целиот регион.
„Вклучувањето на [Харадинај] во косовската влада може да има сериозно влијание врз целиот регион.
Се надевам дека меѓународната заедница ќе интервенира тука“, рече за SETimesВелибор Стевиќ, претседател на Комитетот за безбедност на Движењето Силата на Србија БК, коалициски партнер на владејачката Српска напредна партија.
Драган Марковиќ Палма, водачот на партијата Обединета Србија, рече дека очекува да ги види Харадинај, поранешниот хрватски генерал Анте Готовина и поранешниот командант на босанските одбранбени сили во Сребреница, Насер Ориќ, како премиери.
„Меѓународната заедница бара да имаме добрососедски односи за да влеземе во ЕУ.
Како можеме да имаме добрососедски односи кога претседатели ќе бидат воени злосторници и кога има материјални докази за тоа?“, рече тој.
Претседателот Томислав Николиќ рече дека е „очигледно“ оти никој нема да биде осуден за злосторства врз косовските Срби.
„Ваквите пресуди охрабруваат сепаратизам, ги попречуваат напорите за воспоставување мир во регионот, ги поништуваат напорите за нормализација на односите меѓу Белград и Приштина досега и го зголемуваат евро-скептицизмот меѓу српскиот народ“, рече тој.
Но, Миленко Дерета, основач на Граѓански иницијативи, Здружение на граѓани за демократија и цивилно образование и пратеник на Либерално-демократската партија, рече дека се надева оти пресудата нема да се покаже како пречка.
„Навистина се надевам дека ова нема да има негативно влијание врз процесот на преговори, како и врз позицијата на српскиот народ таму“, рече Дерета за SETimes.
Граѓаните во Косово се воодушевени од пресудата.
„Ние бевме убедени во нивната невиност.
Ова беше формалност да му се покаже на светот, особено на Србите, дека тука само се водеше војна за слобода.
Се чувствувам многу горд заради тоа“, рече за SETimesжителот на Приштина, Хазир Красниќи.
