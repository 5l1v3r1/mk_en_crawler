08/09/2010
Од Игор Јовановиќ за Southeast European Times во Белград -- 08/09/10
Платите во јавниот сектор во Србија, замрзнати од крајот на 2008 година како резултат на економската рецесија, ќе скокнат малку на почетокот од следната година.
Владата и мисијата на ММФ во земјата се согласија за зголемувањето претходно овој месец.
Сепак, српските синдикати не се задоволни од договорот.
Тие велат дека зголемувањата планирани за 2011 година, во висина од 7 отсто, нема да имаат позитивно влијание врз стандардите на живеење.
Просечната плата во Србија, поради ослабнувањето на динарот наспрема еврото, падна на само 310 евра и е најниска во регионот.
Силата на еврото доведе до скок на цените на основните производи, олеснувајќи ги уште повеќе џебовите на потрошувачите.
Владата не беше единствена кога започнаа разговорите со ММФ.
Вицепремиерот Млаѓан Динкиќ побара платите и пензиите да бидат веднаш зголемени, тврдејќи дека растот на домашната потрошувачка ќе го засили економското заздравување.
Министерката за финансии, Диана Драгутиновиќ, од друга страна, рече дека државниот буџет не може да го издржи одмрзнувањето на платите до април 2011 година.
На крајот беше постигнат компромис.
Покрај нивното незадоволство од објавениот скок, синдикатите од јавниот сектор се пожалија дека владините разговори со ММФ му прават штета на законот за пензиите и инвалидското осигурување.
Синдикатите објавија серија штрајкови.
Леонардо Ердељи, шеф на Здружението на наставнички синдикати, изјави за SETimes дека борбата не е само за зголемување на платите, туку и за целокупната инвестиција во српското образование.
„Знаеме дека ова не може да се реши преку ноќ, и затоа й дадовме на владата време да ги разгледа нашите барања.
Потоа ние ќе одлучуваме за потенцијалното продолжување на протестите“, рече Ердељи.
Економистот Саша Ѓоговиќ, пак, изјави за SETimes дека владата нема да биде разнишана.
„Српските синдикати се релативно слаби и јас не мислам дека можат да ги загрозат позициите на владата, или да спречат усвојување на одредени закони“, рече тој.
Според Ѓоговиќ, иако растот планиран за јануари нема многу да ги подобри условите за просечниот граѓанин, истиот е во согласност со економската реалност со која се соочува државата.
„Предвидувањата во врска со економскиот раст во Србија не се премногу оптимистички, така што аранжманот со ММФ е одраз на реалната состојба на српската економија“, рече тој.
Во меѓувреме, шефот на мисијата на ММФ во Србија, Алберт Џегер, рече дека следната година ќе биде тешка за граѓаните, поради тоа што се очекува бавно заздравување на економијата и пораст на невработеноста.
Џегер, исто така, рече дека договорот со белградските власти ќе влезе во сила само откако владата ќе го достави предлог-законот за фискална одговорност до парламентот на усвојување.
Мерката го ограничува српскиот буџетски дефицит во 2011 година на 4 отсто од БДП.
Одборот на директори на ММФ ќе го прегледа аранжманот со Србија на 27-ми септември.
Ако оценката биде позитивна, Србија ќе може да повлече нова кредитна линија од 380 милиони евра.
Србија и ММФ го направија актуелниот кредитен аранжман, кој изнесува околу 3 милијарди евра, во мај 2009 година.
Аранжманот завршува во април 2011 година и досега Србија употреби 1,45 милијарди евра за зајакнување на своите девизни резерви.
