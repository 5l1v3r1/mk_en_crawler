05/11/2011
Светла Димитрова за Southeast European Times во Софија -- 05.11.11
Дводневниот самит на Г20 заврши во туристичкиот град на француската ривиера Кан во петокот (4-ти ноември), со широки ветувања за континуирана соработка во решавањето на економските предизвици со кои се соочува светот денес.
„Денес ние ја потврдуваме нашата посветеност на заедничкото работење и донесовме одлуки за заживување на економскиот раст, создавање работни места, обезбедување финансиска стабилност, унапредување на социјалното вклучување и насочувањето на глобализацијата во правец на задоволување на потребите на луѓето“, рекоа водачите на Г20 во своето финално комунике.
На почетокот на состанокот во четвртокот американскиот претседател Барак Обама рече дека најважниот аспект на разговорите е решавањето на двегодишната должничка криза во Еврозоната, која се заканува да ја втурне светската економија во рецесија.
Но, за таа клучна точка, водачите на 20 големи економии што заедно сочинуваат повеќе од четири петтини од глобалното производство, не успеаја да постигнат голем напредок.
Тие, наводно, дискутирале околу различни опции за зголемување на ресурсите на ММФ за побрзо обезбедување помош за членките во криза.
Една од целите на таа мерка ќе биде обезбедување доволно средства за спречување на ширењето на должничката криза во Еврозоната на третата и четвртата по големина економии во клубот од 17 нации, Италија и Шпанија.
Откако не успеаја да постигнат договор за конкретна шема за зголемување на моќта на Фондот, водачите на Г20 само ветија дека ќе „се погрижат ММФ и понатаму да има ресурси за да ја игра својата системска улога во име на целото свое членство“.
Надежта е сега дека министрите за финансии ќе успеат да постигнат договор за тоа на нивниот следен состанок во февруари.
Директорката на ММФ, Кристин Лагард, не беше голем оптимист, но сепак истакна дека многу од членовите на институцијата треба допрва да го платат дополнителниот придонес на кој се согласија во 2010 година.
„Сé уште останува долг пат. 
Сакам да ги видам моите пари“, рече поранешната француска министерка за финансии.
На самитот минатата недела ЕУ се согласи да го зајакне Европскиот механизам за финансиска стабилност (ЕФСФ), фондот за спас на Еврозоната, на најмалку илјада милијарди евра, со цел да се спречи ширењето на должничката криза низ клубот од 17 нации. 
Надежите на европските водачи дека другите членки на Г20 ќе понудат дополнителна финансиска помош за механизмот за време на состанокот во Кан, не се остварија.
Состанокот помина во сенката на случувањата во Грција, по изненадната најава на премиерот Јоргос Папандреу минатата недела дека ќе свика референдум за последниот договор за финансиска помош на неговата земја, само неколку дена по нејзиното одобрување од страна на водачите на Еврозоната.
Веста ги шокираше европските водачи и создаде паника на пазарите. 
Папандреу и грчкиот министер за финансии, Евангелос Венизелос, беа повикани во Кан во средата. 
Иако Атина официјално ја напушти идејата за референдум следниот ден, пред гласањето за доверба на премиерот доцна вечерта во петокот, политичката криза во земјата доминираше во разговорите зад сцената во Кан.
Самитот на Г20, исто така, не ја смири загриженоста дека Италија сега може да стане следната „Грција“ на Еврозоната.
Под притисок од другите членки на ЕУ и финансиските пазари, италијанскиот премиер Силвио Берлускони „ја покани“ ММФ да го набљудува, заедно со Европската комисија, напредокот на земјата во спроведувањето на долгооддолжуваните социјални и економски реформи.
„Ги поддржуваме мерките претставени од Италија на Евро самитот и договорената детална оценка и мониторингот на Европската комисија“, рекоа водачите на Г20 во своето комунике. 
„Во тој контекст, ја поздравуваме одлуката на Италија да го покани ММФ да спроведе јавна верификација на спроведувањето на нејзината политика на квартална основа.“
Тој чекор, според Даниел Грос, директор на Центарот на студии за европската политика, беше „шамар на лицето на Комисијата, која треба вообичаено самата да „си врши ваква работа“.
Разговорите во Кан беа „целосен неуспех“ за Европјаните, рече за SETimes во петокот шефот на експертската група со седиште во Брисел.
„Европјаните ветија дека ќе пристигнат на самитот со пакет за решавање на [кризата] во Еврозоната, а дојдоа на самитот кога кризата во Еврозоната е најлоша досега“, рече тој.
Поранешниот бугарски министер за финансии, Пламен Орешарски, беше помалку критичен во своите коментари за самитот на Г20. 
Ништо „драматично“ не произлезе од него, рече тој за SETimes во саботата, сметајќи ги договорите постигнати на самитот на ЕУ минатата недела за „далеку поважни“.
„Самитот во Кан само уште еднаш ги потврди веќе воспоставените инструменти“, додаде тој, истакнувајќи дека нема „магични“ механизми за справување со актуелните проблеми во Еврозоната.
