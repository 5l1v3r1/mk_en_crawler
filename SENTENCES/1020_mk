21/12/2007
Платите во здравствениот сектор на Србија ќе се зголемат за 5 отсто во април и 5 отсто во септември 2008 година, според договорот потпишан во средата (19-ти декември) од страна на владата и здравствените синдикати.
Покрај тоа, сите вработени ќе добијат божиќен бонус од 64 евра.
Владата на Федерацијата на Босна и Херцеговина (ФБиХ) потврди на 13-ти декември дека го избра конзорциумот предводен од швајцарски „Гленкор“ -- кој го вклучува босанското претпријатие „Феал“ и хрватското „Далековод“ -- како префериран купувач на 88 отсто од државната сопственост во најголемиот извозник на БиХ, Алуминиј Мостар.
Разговорите ќе бидат финализирани до крајот на јануари.
Српскиот министер за финансии, Мирко Цветковиќ, во саботата (15-ти декември) рече дека буџетот за 2008 година, за кој во моментов се расправа во парламентот, ќе биде ревидиран ако Косовo еднострано прогласи независност.
Околу 400 милиони евра во буџетот се одвоени за Косово.
Ако покраината се одвои од Србија, парите ќе бидат распоредени помеѓу српските министерства.
Црногорската влада и општина Будва преговараат со француското претпријатие „Финансиар имобилиер“ за изградба на туристички комплекс во Буљарица, во близина на Петровац.
Француското претпријатие сака да изгради десет хотели, луксузни вили, пристаниште за јахти, казина, голф-терени и други рекреативни капацитети во овој крајбрежен град.
Романската влада ќе ги зголеми даноците за цигарите и дизел-горивото на 1-јануари, но ќе ги намали даноците за кафето и златниот накит.
Даноците за цигарите ќе се зголемат на 50 евра за 1.000 цигари -- од сегашните 41,5 евра -- а даноците за дизел-горивото ќе бидат 325 евра за тон -- за разлика од сегашните 307,59 евра.
Бугарскиот парламент ги усвои измените во данокот на персоналниот доход во земјата, воведувајќи рамен данок од 10 отсто на персоналниот доход во понеделникот (17-ти декември).
Законот ги отстранува повеќето даночни ограничувања, а највеќе минималната сума на приходот што не подлежи на данок.
(Разни извори -- 14/12/07-21/12/07)
