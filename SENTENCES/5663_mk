31/05/2011
(Balkans.com - 31/05/11;
Софиска новинска агенција, новинска агенција ФОКУС, Софија еко, Медиапул, Dnevnik.bg, НАТO - 30/05/11;
Eурактив - 10/12/10)
НАТО сака да ги види сите земји од Западен Балкан целосно интегрирани во евроатланските структури, рече во понеделникот (30-ти мај) во Софија генералниот секретар, Андерс фо Расмузен.
Апсењето минатата недела на поранешниот воен командант на босанските Срби, Ратко Младиќ претставува „важен чекор“ кој ја отвора вратата за идниот напредок на целиот регион кон остварувањето на таа цел, рече шефот на НАТО по разговорите со бугарскиот претседател Георги Парванов.
„Ова испраќа многу јасна порака дека воените злосторства на крајот ќе бидат казнети“, истакна Расмузен.
„Ова, исто така, го отстрани каменот на сопнување на патот на Србија кон ЕУ и, исто така, патот кон НАТО.“
Србија е една од петте земји во Западен Балкан, заедно со Босна и Херцеговина (БиХ), Косово, Македонија и Црна Гора, која сé уште не пристапи во воениот пакт.
Повеќе од една деценија по интервенцијата на Алијансата против босанските Срби за време на конфликтот во БиХ во периодот 1992-1995 година во БиХ и нејзината воздушна кампања за протерување на српските сили од Косово во 1999 година, анкетите на јавното мислење во последниве години постојано покажуваат дека помалку од 30% од Србите се за пристапување во пактот.
Признавајќи дека дел од српското општество може сé yште да се чувствува скептично во врска со НАТО поради „историски причини“, Расмузен рече дека токму поради интервенцијата на Алијансата на Балканот во 1990-тите, народот во регионот може да живее во мир, безбедност и стабилност денес.
„Сакам да испратам многу јасна порака до српскиот народ -- вашата иднина е продуктивна и взаемно корисна соработка меѓу Србија од една страна и ЕУ и НАТО од друга, што може да води до полноправно членство во двете организации“, софиската новинска агенција ФОКУС ја цитираше неговата изјава во понеделникот.
Според поранешниот дански премиер, Бугарија може да „одигра конструктивна улога“ во доближувањето на Србија и другите балкански земји до членството во ЕУ и НАТО.
Расмузен, исто така, учествуваше во пролетната сесија на Парламентарното собрание на НАТО, која беше отворена во бугарскиот црноморски град Варна во петокот.
Едно од прашањата што беа допрени во неговиот говор пред пратениците таму беше двомесечната операција на Алијансата во Либија.
„Нашата операција во Либија, операцијата Обединет заштитник, ги остварува своите цели“, рече Расмузен, истакнувајќи дека, како резултат на мисијата, способноста на полковникот Моамер Гадафи „да го убива сопствениот народ“ е намалена.
Тој, исто така, истакна дека НАТО нема да го намали својот притисок врз либискиот водач додека тој не ги повлече своите сили и платеници, и прекине со заканите и нападите врз цивилите.
„Владеењето на Гадафи со терор завршува.
Тој е сé поизолиран, дома и во странство“, рече Расмузен.
„Дури и оние што му се најблиски го напуштаат, пребегнувајќи или дезертирајќи.
Како што меѓународната Контакт група јасно стави до знаење -- време е и Гадафи да си оди.“
Во Варна, шефот на НАТО оствари разговори со бугарскиот премиер Бојко Борисов, претседателката на парламентот, Цецка Цачева, и министерот за надворешни работи, Николај Младенов.
