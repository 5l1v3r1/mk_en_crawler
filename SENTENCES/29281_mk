05/04/2010
ВАШИНГТОН, САД/НИКОЗИЈА, Кипар -- Портпаролот на американскиот Стејт департмент, Филип Краули, во петокот (2-ри април) го поздрави напредокот постигнат во кипарските разговори за повторно обединување и вети поддршка од Вашингтон за „праведно и трајно“ решение.
Краули рече дека САД се „охрабрени“ од изјавата за напредокот по последниот состанок на кипарскиот претседател Деметрис Христофиас и водачот на кипарските Турци, Мехмет Али Талат.
Состанокот беше последен пред паузата за претседателските избори на 18-ти април во северниот, турски дел од островот.
Во интервју за АП во петокот, Талат предупреди дека разговорите за повторно обединување може да пропаднат ако тој изгуби на престојното гласање од екстремниот противкандидат Дервиш Ероглу.
Според Талат, кој заостанува во анкетите на јавното мислење, еден таков исход би им наштетил и на заложбите на Турција за ЕУ и односите меѓу Атина и Анкара, а би го попречил и економскиот растеж на Кипар.
Ероглу во четвртокот рече дека ако победи на изборите, ќе ги продолжи разговорите за повторно обединување за да постигне договор кој би ги штител правата на кипарските Турци.
(AФП, АП - 02/04/10)
