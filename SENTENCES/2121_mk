18/05/2005
(АП, Ројтерс, ББС, МКТЈ - 17/05/05)
За првпат од своето формирање во 1993 година Меѓународниот кривичен трибунал за поранешна Југославија (МКТЈ) одлучи да му предаде едно од своите обвиненија на националното судство. 
Според одлуката на тројцата судии од Трибуналот на ОН во вторникот (17-ти мај) случајот против поранешниот припадник на паравојската на босанските Срби Радован Станковиќ ќе биде испратен назад во неодамна формираниот суд во Босна и Херцеговина (БиХ) за воени злосторства.
Бидејќи МКТЈ треба да ги заврши сите свои активности во 2010 година, официјалните претставници на Трибуналот во последниве месеци навестија дека некои случаи од среден и низок ранг ќе бидат предадени на националните судови на Балканот, во обид да се ослободат судовите од преоптовареноста со цел да се фокусираат на главните осомничени. 
Моментно повеќе од 50 обвинети за воени злосторства ги чекаат судските процеси во Хаг и околу десеттина други сé уште се наоѓаат на слобода, меѓу кои и двајцата најбарани обвинети од страна на МКТЈ, воениот водач на босанските Срби Радован Караџиќ и неговиот воен командант, Ратко Младиќ.
„Ниту нивото на одговорност на обвинетиот ниту тежината на злосторствата наведени во обвинението не претставуваат фактори што би го направиле неговото предавање на националните власти на Босна и Херцеговина несоодветно“, се вели во соопштението на МКТЈ од вторникот.
Триесетишестгодишниот Станковиќ првично беше обвинет во 1996 година заедно со уште седум други за воени злосторства, наводно извршени против босанските Муслимани и Хрвати заробени по преземањето на Фоча од страна на српските сили во април 1992 година. 
Тој беше уапсен од страна на војниците на СФОР на 9-ти јули 2002 година и пренесен во Хаг следниот ден. 
Во 2003 година обвинителите на ОН поднесоа одделно обвинение против Станковиќ, кое подоцна беше изменето. 
Во него тој се товари по четири точки од злосторствата против човештвото за потчинување и силување и по четири точки од прекршувањето на законите и обичаите на војувањето за силување и напад на личното достоинство.
Според обвинителите на ОН на почетокот од конфликтот во периодот 1992-1998 година во БиХ Станковиќ бил војник во баталјонот на Миљевина од Тактичката бригада на Фоча и бил помеѓу групата привремено сместена во напуштената куќа на еден босански Муслиман. 
Помеѓу август 1992 година и октомври истата година тој и неколку други војници беа задолжени за куќата, која се користеше како затвор на најмалку девет муслимански жени и девојчиња подложени на постојани силувања и полови напади, се вели во обвинението.
„За време на апсењата голем број цивили беа убиени, претепани или беа жртви на полов напад“, АП го цитира неговото обвинение. 
„Повеќето заробени жени беа изложени на понижување и деградирачки услови за живот, сурови тепања и полов напад, вклучувајќи и силување.“
Учеството на Станковиќ во наводните злосторства вклучува и давање на жени и девојчиња на одредени српски војници за силување и друг вид полов напад и лично силување на најмалку две жени, една континуирано во период од три месеци.
Судиите на ОН одлучија да ја одобрат иницијативата на обвинителите за предавање на случајот на властите во БиХ откако разгледаа неколку фактори, меѓу кои и компатибилноста на законите на БиХ со статутот на МКТЈ и изгледите за фер судење. 
Според соопштението на МКТЈ судиите се, исто така, задоволни што се преземени „соодветни мерки за заштита на сведоците“ и „што нема да се одреди смртна казна“.
Со одлуката од вторникот Становиќ треба да биде префрлен во БиХ во следните 30 дена. 
Тој и обвинителите имаат 15 дена за да поднесат жалба за одлуката за предавање.
Според Ројтерс, обвинителите на ОН бараат предавање и на уште неколку други случаи на воени злосторства во БиХ.
