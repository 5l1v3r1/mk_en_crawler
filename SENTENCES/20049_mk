17/01/2008
СТРАЗБУР, Франција -- Словенечкиот премиер Јанез Јанша во средата (16-ти јануари) рече дека решавањето на конечниот статус на Косово бара решение поразлично од кое било во светот. 
Говорејќи пред Европскиот парламент за приоритетите на ЕУ за време на шестмесечното претседателство на Словенија со ЕУ, Јанша рече дека планираната полициска мисија на ЕУ во Косово треба да придонесе за регионалната стабилност и да помогне во спречувањето на нов конфликт.
Во меѓувреме, српската агенција Бета во средата објави дека министрите за надворешни работи на Велика Британија, Германија, Италија и Франција -- сите членови на Контакт-групата за Косово -- ќе се состанат во Словенија в сабота, на разговори околу временскиот распоред на полициската мисија. 
Комесарот за проширување на ЕУ, Оли Рен, и шефот за надворешна политика на ЕУ, Хавиер Солана, наводно, исто така, ќе присуствуваат на состанокот. 
(Телеграфи, Ксинхуа, Танјуг, ИТАР-ТАСС, РИА Новости, Бета - 16/01/08)
