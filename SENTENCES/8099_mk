29/07/2011
Линда Карадаку за Southeast European Times во Ѓаковица -- 29.07.11
Ѓаковица, општина во западниот дел на Косово, е еден од најстарите градови познат по својата прекрасна чаршија во турски стил, пазар изграден од камен со мали дрвени продавници. 
Традиционалните куќи во чаршијата во Ѓаковица кои се преобразени во ресторани служат локални, традиционални јадења. 
Реката Еренику минува низ чаршијата. 
Но, има уште нешто покрај ваквиот идиличен поглед на градот.
Ромите, Ашкалите и Египќаните од Ѓаковица, популарно познати како заедницата РАЕ, живеат во населбата позната како Колонија, дом на околу 800 луѓе. 
Многумина собираат ѓубре од целиот град.
Децата во Колонија растат во услови на сиромаштија, беда и недостаток на можности, со никакво образование, медицинска нега или иднина. 
Повеќето започнуваат просејќи на улиците или работејќи во градот.
Арменд Бехлули, припадник на ромската заедница, е еден од ретките кои имаат среќа. 
Тој работи во општината. 
Тој вели дека има околу 7.735 Египќани, 650 Роми и 270 Ашкали во оваа област.
„Околу 130 семејства, главно Египќани, живеат на улицата Али Ибра, позната како Колонија, во предградијата на градот, различна област“, изјави Бехлули за SETimes.
Тој додава дека општината гради околу 130 куќи во областа и дека овој сегмент од заедницата има релативно добри услови за живеење. 
Многумина водат мали бизниси: изработка на врати и прозорци, работат како авто механичари, со метали, или како кројачи или фризери.
„Руралната област се наоѓа во многу тешки економски услови, живеејќи во екстремна сиромаштија поради недостатокот од вработувања“, вели тој.
Претставникот на Ромите признава дека има акутна потреба од вработувања, образование и здравствена заштита.
„Тие се многу малку застапени во институциите, особено во јавните и приватните претпријатија“, вели тој.
Бехлули, сепак, објаснува дека денес е побезбедно и се покажува поголема толеранција кон заедниците РАЕ отколку пред 11 години, веднаш по конфликтот од 1990-тите. 
Но, многу нешта треба да се направат „имајќи ги предвид големите барања на овие заедници, со вработувањето како најголем предизвик“.
Претставници на општината Ѓаковица ја потврдуваат распределбата на околу четири хектари земјиште и почетокот на градење на околу 130 куќи за заедницата РАЕ.
„Првата фаза на градење на 29 куќи се финализира, очекувајќи 29 семејства да се населат во новите куќи во јули," изјави за SETimes градоначалникот на Ѓаковица Пал Лекај.
Тој потврдува дека минатата година беа изградени пет куќи за раселените лица и семејствата од заедницата РАЕ кои се вратија од Црна Гора, а десет куќи ќе бидат изградени оваа година за раселените лица од заедницата РАЕ.
Локалните власти известуваат дека 604 Роми, 316 Ашкали и 614 Египќани одат во основно училиште.
Има драстичен пад на бројките кога станува збор за средното образование. 
Само 31 Ром, 16 Ашкали и 45 Египќани одат во средно образование. 
Нивните броеви се дури и пониски на универзитетските студии. 
На Универзитетот во Приштина има само 25 студенти од заедницата РАЕ од оваа област.
Сепак, властите велат дека има само седум деца [од заедницата] кои просат на улиците.
„Работната група - составена од општинските власти, косовската полиција и претставници на заедниците и невладините организации - работи да го реши проблемот“, изјави Лекај за SETimes
