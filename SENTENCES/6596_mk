10/02/2012
Дражен Ремиковиќ за Southeast European Times во Сараево -- 10.02.12
Иако земјата почна со изградба на автопатишта пред повеќе од една деценија, БиХ изгради само 72 километри патишта.
Властите се надеваат дека изградбата ќе биде интензивирана, и дека новите автопатишта ќе ја спасат економијата.
Министерството за транспорт и комуникации објави тендер за изградба на патот Бања Лука-Добој, кој се планира да биде долг 37 километри.
Патот од 3 милијарди евра ќе биде дел од автопатската мрежа од 400 километри, која ентитетот планира да ја изгради до 2020 година.
Другиот ентитет на земјата гради автопат од 340 километри -- Коридорот 5Ц -- кој, исто така, ќе чини околу 3 милијарди евра.
Но, властите на ФБиХ, рекоа дека изградбата се одвива бавно.
Претседателот на парламентарната Комисија за транспорт на БиХ, Петар Куниќ, вели дека финансирањето не е единствениот проблем.
„Покрај недостатокот на пари, политиката е, исто така, виновна за недостатокот на патишта.
Автопатот претставува основен предуслов за развој на една земја;
јас мислам дека бизнисмените и граѓаните, како и политичарите, се согласуваат со тоа“, рече Куниќ за SETimes.
Голем дел од средствата за изградба -- 70 отсто -- се очекува да дојдат од заеми и кредити од меѓународните финансиски институции.
Европската банка за обнова и развој (ЕБОР) и Европската инвестициска банка (ЕИБ) изразија интерес за овој проект, кој е најголем инфраструктурен проект во БиХ досега.
Заменик-министерот за сообраќај и комуникации на БиХ, Жељко Матоц, рече дека изградбата на автопат низ БиХ ќе обезбеди илјадници нови работни места и ќе отвори бизниси.
„Ако започневме со изградба на автопати веднаш по војната, немаше ни да ја почувствуваме економската криза сега.
За жал, БиХ заостанува зад регионот.
Автопатот за една држава [е] како човечкиот крвоток.
Ако нема автопати, нема силна индустрија“, рече Матоц за SETimes.
Враница комерц е претпријатие кое се занимава со меѓународен транспорт на стока.
Директорот Енес Сечуновиќ изјави за SETimes дека со оглед на сегашните услови на патиштата, новиот автопат би можел да ги намали трошоците.
„Патиштата се полни со дупки;
тоа чини многу пари [поради] амортизацијата на камионите.
Би било многу подобро да се плаќа патарина, отколку за поправки на камионите“, рече Сечувановиќ.
Борис Тихи, професор на Економскиот факултет во Сараево, вели дека новата автопатска мрежа во БиХ може да биде и од регионална полза.
„Туризмот, транспортот и индустријата ќе имаат најголема корист од автоппатот.
Автопатот ќе ја поврзува БиХ со регионот и со Европа.
Тоа, исто така, ќе значи повеќе странски инвестиции“, рече Тихи за SETimes.
Тихомир Љубојевиќ, директор на Туристичката организација на РС, изјави за SETimes дека сообраќајната инфраструктура претставува важен фактор во туристичкиот сектор.
„Ограничувања на брзината, полициски контроли, тесни патишта, дупки на патиштата ...
сето тоа туристите [го пресметуваат].
Ако некој сака да посети една од нашите планини, мора да вози десет часа за да стигне таму.“
