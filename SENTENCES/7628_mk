28/02/2013
Светла Димитрова за Southeast European Times вп Софија -- 28.02.13
Бугарија ја повика ЕУ да заземе поостар став кон либанското исламистичко движење Хезболах, но не ја повика ЕУ да ја прогласи за терористичка организација.
Софија неодамна го обвини военото крило на Хезболах за бомбашкиот напад на аеродромот Бургас минатото лето. 
Петмина израелски туристи и нивниот бугарски возач на автобусот загинаа, а многу други беа повредени во експлозијата, за која сè уште се води истрага.
„Многу е важно за нас во Европа да сфатиме дека кога сме соочени со закана од тероризам, мораме да застанеме цврсто ... 
и заеднички против истиот“, рече бугарскиот министер за надворешни работи, Николај Младенов, за Ројтерс, пред да се состане со министрите за надворешни работи на ЕУ во Брисел претходно овој месец.
Израел и Соединетите Американски Држави, кои го ставија Хезболах на црната листа како терористичка организација, ја повикаа ЕУ да го следи примерот. 
Но, ЕУ се спротивстави, стравувајќи дека еден таков потег може негативно да влијае врз стабилноста во Либан и регионот.
Нема консензус во Европа во врска со ставот кон Хезболах“, рече за SETimesВладимир Чуков, бугарски експерт за Блискиот Исток и универзитетски професор. 
Тој рече дека има „многу силни сомнежи“ оти државите од ЕУ ќе може лесно да постигнат договор да ја прогласат групата за терористичка организација.
Единствената држава од ЕУ што ја прогласи Хезболах за терористичка организација е Холандија. 
Велика Британија го прогласи само военото крило на Хезболах за терористичка организација, што Чуков вели дека остава отворена врата за контакти со политичарите на Хезболах.
Составена главно од шиитски муслимани, Хезболах води корени од 1982 година. 
Движењето прерасна во моќна политичка и воена организација, претставена во националниот парламент на Либан и владата. 
Истата се обвинува за голем број терористички напади против Израел, САД и европски цели.
„За жал, Балканот е регион во кој терористичките организации се многу присутни“, рече за SETimesЗоран Драгишиќ од Факултетот за безбедност во Белград. 
„Исламските терористички мрежи имаат развиена инфраструктура на Балканот, силни финансиски и технички ресурси и не е невозможно во оваа мрежа Хезболах да има свои луѓе.“
Експертите во Косово велат дека Приштина треба да го стави Хезболах на црната листа.
„Координирајќи ги политиките и дејствата со западните земји, [Косово] треба да блокира секаква намера на Хезболах да биде вклучен во социјалниот, политичкиот и економскиот живот на Косово“, рече за SETimesБурим Рамадани, пратеник и аналитичар на безбедноста.
Рамадан Иљази, извршен директор на Косовскиот институт за мир, упати ист повик.
„Верскиот радикализам на Балканот, кој е растечки тренд, го прави регионот атрактивна област за терористичките групи како што е Хезболах. 
Ако овие организации успеаја да влезат во [Бугарија], која е членка на ЕУ и НАТО, тогаш Косово се чини дека е лесна цел“, рече тој за SETimes.
Македонскиот експерт за безбедност Владимир Пивоваров, професор на Универзитетот ФОН во Скопје, вели дека Хезболах е присутен и го шири своето влијание во регионот од војната во Босна и Херцеговина во периодот 1992-1995 година.
„[Хезболах] бира цели според нивниот интерес и тие бараат вакви цели низ целиот свет, така што ваквиот вид напади може, практично, да се случат насекаде. 
Просто кажано, Бугарија не беше цел на нападот на Хезболах. 
Целта беа израелските туристи таму“, рече Пивоваров заSETimes.
Дописниците Линда Карадаку во Приштина, Билјана Пекушиќ во Белград и Билјана Лајмановска во Скопје дадоа свој придонес за овој извештај.
