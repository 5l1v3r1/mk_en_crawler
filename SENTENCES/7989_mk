08/02/2013
Ајхан Шимшек за Southeast European Times -- 08.02.13
Европската полициска агенција Еуропол оваа недела откри меѓународна криминална мрежа која имала врски со турските криминални организации што местеле фудбалски натпревари во десетици држави, при што најголем број биле во Турција.
„Неодамнешните истраги открија дека Турција станала скоро центар на местењето натпревари во Европа“, рече за SETimesМерт Јашар, професор на Универзитетот Галатасарај и член на Спортско-правната комисија на турскиот Национален олимписки комитет.
„Не само во двете главни лиги или пониските лиги во Турција, туку и на некои други меѓународни пријателски натпревари одиграни во Турција, идентификувани се случаи на местење на натпреварите во последниве години“, рече тој.
Според извештаите на медиумите, истрагата на Еуропол открила најмалку 79 натпревари во Турција во последниве години кои биле наместени од криминална мрежа.
Европската полициска агенција ги заснова своите заклучоци на анализите на разузнавачките извештаи, 13.000 пораки по електронска пошта и други материјали, кои биле обезбедени од полицијата од неколку европски држави, како и Интерпол.
Осумнаесетмесечната истрага на Еуропол откри дека криминалната мрежа ги водела повеќето операции од Сингапур.
Агенцијата објави дека 151 осомничен оперирале во Германија, а 66 во Турција.
Турски државјани се меѓу клучните осомничени во Германија и Швајцарија.
Запрашани од SETimes за одговор, официјалните претставници на Еуропол одбија да дадат детали за манипулациите во турските лиги и истакнаа дека случајот сега е во рацете на националните власти.
„Засега Еуропол нема понатамошни коментари во врска со истрагата или шпекулациите за натпреварите, играчите и вклучените официјални претставници“, изјавија заSETimesод канцеларијата за односи со медиумите на Европската полициска агенција.
„Тековните случаи се во рацете на националните обвинителства и се надвор од надлежноста на Еуропол.“
Откритијата на Еуропол направија дополнителен притисок врз властите да го решат сé уште нерешениот скандал со местење натпревари и обложување во Турција.
Минатата година властите обелоденија најголема досега истрага во земјата за местење натпревари, во која биле вклучени најголемите професионални клубови за околу 30 натпревари.
Неодамнешните откритија покажуваат дека истрагата на Еуропол ќе открие нови случаи на местење натпревари во Турција, кои не беа испитани во земјата.
Повеќето од нив се смета дека се поврзани со пониските лиги.
Истрагата минатата година во Турција беше контроверзна.
Во најголемата истрага на местење натпревари во Турција, обвинителите во Истанбул поднесоа тужби против 93 претставници на фудбалски клубови, играчи и тренери, за обид за местење натпревари од двете главни фудбалски лиги во Турција, за време на сезоната 2010-2011.
Меѓу обвинетите беше и Азиз Јилдирим, претседател на водечкиот фудбалски клуб во Турција, Фенербахче.
Во судскиот процес, повеќе од 40 луѓе беа прогласени виновни за местење натпревари од страна на судија, но се чека жалбата на оваа пресуда.
„За жал, минатогодишните големи истраги за местење натпревари во Турција се разводнети“, рече Јашар.
„За да се избегнат потешки казни за неколку клубови и нивните менаџери, изменети се законите, омекнати се дисциплинските мерки и во многу случаи истите не се применуваат.
Многу од обвинетите избегнаа казни.“
И покрај судската одлука, Турската фудбалска федерација не казни ниту еден од клубовите вмешани во случајот, тврдејќи дека „иако имало обиди за местење на натпреварите, тие не се одразиле на теренот“.
Ниту еден менаџер од главните турски фудбалски лиги не е казнет.
Запрашан за неодамнешната истрага на Еуропол, претседателот на Федерацијата, Јилдирим Демирорен, во вторникот (5-ти февруари) рече дека федерацијата ќе ги почека информациите од ФИФА и дека „заеднички ќе го решат проблемот“.
„Интерпол и ФИФА работат заедно на ова прашање и ние сме сигурни дека ФИФА ќе ни ги испрати сите детали за скандалот со обложувањето“, изјави Демирорен за новинарите.
За некои набљудувачи, федерацијата го одолговлекува расчистувањето на скандалот со местење на натпреварите и обложувањето поради судирот на интереси и политичкото влијание врз федерацијата.
„Погрешно е сега да се чекаат информации од Еуропол.
Погледнете ги фудбалските федерации на Франција и Велика Британија.
Тие веќе контактираа со Еуропол и побараа информации“, рече Јашар.
Тој додава дека освен дисциплински мерки на федерацијата против играчите и клубовите вклучени во местењето натпревари, треба да има и судски процес за покренување обвинение против членовите на криминалната мрежа.
Турското обвинителство треба да контактира со Еуропол, бидејќи местењето натпревари и манипулациите со обложувањето претставуваат кривично дело според турскиот закон, рече Јашар.
Дали турските обвинители веќе контактирале со Еуропол барајќи информации или веќе започнале нова истрага и ги информирале европските партнери, не се знае.
Истрагите се строго доверливи.
Како што растат шпекулациите за местењето натпревари и скандалите со обложување по истрагата на Еуропол, некои фудбалски навивачи се лути.
Повеќе од една година навивачите на Трабзонспор протестираат и бараат „чист фудбал“.
Тие велат дека домашната шампионска титула за 2010-2011 година треба да му се одземе на Фенербахче и да му се предаде на Трабзонспор, второрангираниот во сезоната.
Повеќето навивачи на Фенербахче, од друга страна, сметаат дека судскиот случај против Јилдирим бил политички мотивиран заговор.
Јашар рече дека контроверзноста во врска со минатогодишната истрага покажува дека постигнувањето „чист фудбал“ не е лесна задача.
Силното лоби на менаџерите на турските фудбалски клубови, кои се честопати водечки бизнисмени, и различните интереси што ги поврзуваат со политичарите, и понатаму имаат влијание.
„Навистина ни треба политичка храброст и политичка волја против местењето натпревари“, рече тој.
„Мораме да ги смениме сегашните менаџери, кои немаат чисто досие.
Мораме да се бориме против корупцијата.“
Ако тоа не биде направено, турските навивачи може да ја изгубат довербата во турските лиги и спортот може да се соочи со уште еден голем ризик.
„Расте притисокот врз УЕФА да направи нешто конкретно.
Турција има најголем број на случаи на местење натпревари во Европа и турскиот фудбал сé повеќе се гледа со сомнеж меѓу европската јавност“, рече Јашар.
„По неодамнешната истрага на Еурпол, ако се открие значителен број случаи на местење натпревари, а турските власти и понатаму се влечат, тогаш ние може да се соочиме со остри казни од Европа.“
Можните санкции може да вклучат исклучување од европските шампионати, рече тој.
