11/04/2007
Од Игор Јовановиќ за Southeast European Times во Белград – 11/04/07
Белградскиот суд за воени злосторства осуди четворица припадници на српска паравоена единица во вторникот (10-ти април) на вкупно 58 години затвор за убиствата на шестмина муслимани од Сребреница.
Петтиот припадник на т.н. единица „Скорпиони“, Александар Вуков, беше ослободен поради недостиг на докази за негова вмешаност во убиствата, кои се случија во близина на селото Трново во Босна и Херцеговина (БиХ).
Обвинетите самите ги снимиле со камера убиствата, а снимката беше искористена како доказ во судот во јули 1995 година.
На неа се гледа како тие ги вадат шестмината заробеници, од кои тројца малолетници, од камион.
Снимката завршува со убиствата од страна на Скорпионите на мачените заробеници, еден по еден, со пукање во грб.
Српските обвинители утврдија дека жртвите се:
Адмир Алиспахиќ, Сафет Фејзиќ, Сидик Салкиќ, Смајл Ибрахимовиќ, Јусо Делиќ и Дино Салиховиќ.
Снимката за првпат беше прикажана на судењето на поранешниот југословенски претседател Слободан Милошевиќ во Трибуналот на ОН за воени злосторства во јуни 2005 година.
Неколку дена подоцна, српската полиција ги уапси петмината Скорпиони.
Карла дел Понте, главната обвинителка на Трибуналот, честопати го критикува Белград, но во оваа прилика таа ги пофали српските власти, велејќи дека спровеле брилијантна операција.
Судскиот процес во Белград започна на крајот од 2005 година.
Портпаролот на српското обвинителство за воени злосторства, Бруно Векариќ, рече дека се работи за многу важен случај кој „јасно ќе ги дистанцира српското општество и судство од злосторствата извршени во Сребреница во 1995 година“.
Единствен кој се изјасни за виновен беше Перо Петрашевиќ, кој беше осуден на 13 години затвор во вторникот.
Другите обвинети тврдеа дека снимката на убиствата не е оригинална и побараа да биде тргната од листата на докази.
Слободан Медиќ и Бранислав Медиќ добија максимални затворски казни од 20 години.
Александар Медиќ, обвинет за помагање во кривичното дело, беше осуден на пет години.
Друг припадник на Скорпионите што се гледа на снимката, Слободан Давидовиќ, се наоѓа во затвор во Хрватска, каде што беше уапсен.
Објасувајќи ја пресудата, судијката Гордана Божиловиќ-Петровиќ рече дека беше докажано оти командантот на единицата Слободан Медиќ им наредил на другите да извршат воени злосторства против цивилите.
Медиќ, исто така, го наредил снимањето на убиствата како „спомен“, рече судијката.
По објавувањето на пресудата, обвинителот за воени злосторства Владимир Вукчевиќ рече дека тој е само „делумно“ задоволен, додавајќи дека ќе поднесе жалба до српскиот Врховен суд.
„Не е лесно да се донесе пресуда за едно вакво кривично дело“, им рече Вукчевиќ на новинарите.
Истовремено, тој ја пофали „ефикасноста на процесот“.
Застапничката на семејствата на жртвите, Наташа Кандиќ, рече дека пресудата „не им донесе правда на жртвите“.
За време на судењето, Кандиќ тврдеше дека Скорпионите се под надлежност на српската полиција, додека судот донесе пресуда дека единицата претежно оперирала како дел од т.н. Армија на Србите од Хрватска.
Остана нејасно како Скорпионите ги држеле шестмината Бошњаци во заробеништво, рече Кандиќ.
Членовите на семејствата на жртвите беа стаписани што обвинетите добија кратки казни или, во случајот на Вуков, не добија казна.
„Тие убија деца, а сепак еден од нив беше ослободен, а еден беше осуден на пет години затвор.
Каде на друго место во светот можете да го видите ова?
Не сум задоволна и никогаш нема да бидам“, рече Нура Алиспахиќ, мајка на еден од жртвите.
Сафета Мухиќ, сестра на жртвата Сафет Фејзиќ, рече дека пресудата е „огромен срам за судот и за државата (Србија)“.
Случајот сега оди во Врховниот суд, кој може да ја потврди пресудата, да ја модифицира или да нареди повторување на судскиот процес.
