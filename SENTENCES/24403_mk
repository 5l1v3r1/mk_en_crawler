10/05/2009
AНКАРА, Турција -- Министерот за надворешни работи, Ахмет Давутоглу, во петокот (8-ми мај) отфрли каква било алтернатива на полноправното членство во ЕУ за Турција.
„Ќе побараме од ЕУ да ги оствари своите ветувања.
Предлагањето алтернативно членство значи непочитување не за нас, туку за самата европска култура“, рече Давутоглу на состанокот со амбасадорите на ЕУ во Анкара.
„Ние сме подготвени да ги исполниме нашите обврски, но очекуваме од нашите европски пријатели да постапуваат во согласност со основните морални принципи на Европа“, истакна Давутоглу.
Во вторникот францускиот претседател Николас Саркози посочи дека ЕУ треба да создаде заеднички економски и безбедносен простор со Турција, како алтернатива за членството во Унијата.
Исто така во петокот, главниот турски преговарач со ЕУ, Егемен Багис, вети дека Анкара ќе ги забрза реформите за ЕУ, вклучително и потребните уставни амандмани.
„Имаме период од две до три години без избори и тоа е клучен период за усвојување на реформите“, рече Багис.
Турција ги започна разговорите за членство со ЕУ во октомври 2005 година, но досега отвори само десет од 35 поглавја од преговорите, главно поради кипарското прашање и противењето на Франција и Германија.
(Новинска агенција Анадолу, Хуријет, НТВ, Ројтерс - 08/05/09)
