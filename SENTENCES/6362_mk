19/09/2011
Линда Карадаку за Southeast European Times во Приштина -- 19.09.11
Трибуналот на ОН за воени злосторства во петокот (16-ти септември) го осуди Шефќет Кабаши, главниот сведок во судењето против поранешниот косовски премиер Рамуш Харадинај и неговите соработници, на два месеци затвор за непочитување на судот.
На 26-ти август Кабаши се изјасни виновен по обвиненијата за намерно и своеволно мешање во спроведувањето на правдата од страна на трибуналот, со своето одбивање или неодговарање на прашањата како сведок во случајот во две пригоди, во јуни и во ноември 2007 година, во врска со воените злосторства извршени во штабот на ОВК и во затворот Јабланица.
„Со осудувањето на Шефќет Кабаши, Хаг го покажа својот интегритет како институција на правдата, но исто така испрати јасна порака до сите други сведоци“, рече за SETimes косовскиот аналитичар Рамадан Иљази.
Тој додаде дека Косово треба да формира Судска и обвинителска канцеларија за воени злосторства што е можно поскоро и „да ја докаже својата посветеност на правдата и тоа дека државните институции на Косово функционираат настрана од желбите на командантите од последната војна“.
Правниот експерт Роланд Ѓони, поранешен вработен на УНМИК во Косово, истакнува дека МКТЈ досега претресе неколку случаи на непочитување на судот.
„Но, случајот на Кабаши е специјален бидејќи тој се сметаше за клучен сведок од страна на обвинителството и неговото одбивање на сведочи беше клучен фактор за наредбата за повторно судење“, рече тој за SETimes.
Ѓони истакна дека „наводите оти [Кабаши] бил заплашуван не се потврдени“.
„Затоа, неговото сведочење во повтореното судење повеќе й служеше на одбраната отколку на обвинителството“, рече Ѓони за SETimes.
Судот ја зеде предвид семејната ситуација на Кабаши „и фактот дека, според медицинската документација, тој страда од посттрауматско нарушување, кое се влошува во затворски услови“.
Судот оценува дека извинувањето на Кабаши и изјаснувањето за вина „се вистински“, но истакна дека тој „не дошол пред трибуналот да се соочи со обвинувањата против него повеќе од четири години“.
За првпат обвинет во јуни 2007 година, тој беше уапсен минатиот месец од страна на холандските власти и пренесен во притворот на трибуналот.
Делумно, повторното судење на Харадинај беше наредено откако беше заклучено дека „судската комисија направила грешка необезбедувајќи го сведочењето на Кабаши, и на уште еден друг сведок, со што й ја одзеде на обвинителството суштинската поткрепа за случајот“.
Харадинај и другите обвинети, Идриз Балај и Лахи Брахимај, се судат повторно по шест точки за „тортура и убиство на затвореници во кампот организиран од ОВК“.
Трибуналот ги отфрли тврдењата дека сведоците кои сведочеа во судскиот процес против Харадинај и другите, се убиени.
„Никој ...
не беше во програмата за заштита на Трибуналот, ниту, пак, некој од нив беше под заштитни мерки наредени од Трибуналот во случајот против Харадинај и другите.
Некои од наводните убиства се случија пред МКТЈ да започне со своите истраги во Косово против Рамуш Харадинај и другите обвинети.
Покрај тоа, некои лица ...
биле, наводно, именувани за сведоци во судењето пред судот во Приштина, во кое МКТЈ немаше учество“, вели истиот.
Трибуналот истакна дека Кујтим Бериша беше „единственото лице ...
кое беше планирано да биде повикано за сведок во судењето на Харадинај и другите“.
Тој загина во сообраќајна несреќа во 2007 година во Подгорица.
Црногорските истражители не најдоа доказ „дека инцидентот бил наместен“.
Иљази вели дека критичарите на трибуналот треба да се сетат „дека токму притисокот на овој суд кон Србија ...
беше причината што ги доведе зад решетките авторите на масакрот во Сребреница и авторите на многу други масакри“.
„Колку поскоро граѓаните и државите од Балканот соработуваат со Хаг ...
толку поскоро ние ќе можеме да се придвижиме напред како општество“, рече тој за SETimes.
