25/08/2011
Алкабар Рауфоглу за Southeast European Times -- 25.08.11
Сириската опозицијата се собра во Истанбул на почетокот од оваа недела и го формира Националниот Совет по три дена состаноци. 
120-те пратеници ќе бидат утврдени за две недели.
„Опциите за режимот на Асад се намалуваат секој ден, додека опозицијата станува похрабра и посвесна за итната потреба да покаже дека може да одговори на прашањето за она што ќе се случи по падот на режимот на Асад“, вели Амр ал-Азм, сириско-американски професор по историја.
Според Обединетите Нации, вкупната бројка на загинати во Сирија досега достигна 2.200 лица.
Во меѓувреме, ал-Азм додава, опозицијата не е во можност да се обедини во едно претставничко тело „кое тогаш ќе може да зборува во нејзино име и да ги артикулира овие барања на еден кохезивен и сеопфатен начин“.
Ова не е лесно „поради нерешените односи меѓу различните опозициски групи и тензиите што постојат меѓу оние во внатрешноста и дијаспората“, вели тој за SETimes.
„Ова е најтешкиот предизвик за обид да й се помогне на сириската опозиција да се обедини во едно претставничко тело или совет во кој Турција може да има улога во наредните денови и недели“, додава тој.
Едвард Дарк, активист од Алепо и уредник на веб-сајтот Сиријаликс, рече дека Сиријците ја сметаат Турција за модел кој треба да го следат, „особено во однос на секуларниот политичкиот систем на демократија и силната економија“.
„Ние ја сметаме Турција за наш голем брат, кој треба да нé заштити кога сме во неволја ... 
можеби [нашите] очекувања се преголеми, а понекогаш и нереални“, вели тој за SETimes.
Турција, сепак, се наоѓа во тешка позиција во однос на сириското прашање, додека се обидува да ги избалансира нејзините односи со режимот и врските со народот.
„Одржувањето на оваа рамнотежа не е можно повеќе“, вели Дарк, „Активистите бараат Турција да ги прекине своите врски со режимот и да заземе цврст став, со закани за воена интервенција, под покровителство на ОН или НАТО“.
Но, во Анкара, официјалните претставници изгледаат несигурни за следниот чекор во нивната стратегија.
„Нашата дипломатија е дипломатија на убедување“, изјави за SETimes Канан Калсин, заменик-претседател за надворешни работи на владејачката Партија за правда и развој (АКП), додавајќи дека Турција ќе продолжи со напорите да ги убеди двете страни на дијалог“.
„[Ердоган] предупреди минатата недела дека немирите во Сирија се дел од внатрешните работи на Турција. 
Тоа значи дека зајакнувањето на ПКК во Сирија е многу чувствително за нас“, додава таа.
Ојтун Орхан, сириски аналитичар во Центарот за стратешки студии за Блискиот Исток, експертска група со седиште во Анкара, објаснува дека некои во Турција го обвинуваат последниот бран на нападите на ПКК врз Сирија, верувајќи дека режимот на ал-Асад им дава премолчена поддршка на бунтовниците како реакција на свртувањето на владата на АКП против својот поранешен сојузник.
„Регионалната слика е посложена, изјави тој за SETimes. 
„Сирија е клучен сојузник на Иран, кој, во последниве неколку недели, одеднаш ги засили своите напади врз ПJAK, иранското крило на ПКК. 
Очигледно, Иран, исто така, влијае на Турција во однос на ова прашање“.
