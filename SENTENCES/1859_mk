19/10/2004
(АП, РФЕ/РЛ, ВОА, Транзишнс онлајн, Радио Б92, Танјуг - 18/10/04)
Српските социјалисти и радикали во понеделникот (18-ти октомври) покренаа иницијатива до Парламентот за отповикивање на претседателот Борис Тадиќ, која би можела да биде ставена на расправа во следните неколку денови.
Тадиќ ја разлути Социјалистичката партија на поранешниот југословенски претседател Слободан Милошевиќ и ултранационалистичката Српска радикална партија (СРС) со повикот до косовските Срби за учество на парламентарните избори во провинцијата на 23-ти октомври.
Двете партии го обвинија дека работи против националните интереси на Србија.
Во иницијативата, која ја потпишаа 104 од вкупно 250 пратеници на српското Собрание, се вели дека претседателот ги пречекорил своите законски ингеренции.
Како претставник на сите Срби, Тадиќ ниту имал право „да влијае врз поединците“ во врска со тоа дали треба тие да гласаат, ниту смеел „јавно да ги искажува своите приватни ставови како државни“, АП го цитира текстот на иницијативата.
Водачот на СРС, Томислав Николиќ, во понеделникот рече дека првата цел е да се смени Тадиќ, а потоа да се преземат чекори за соборување на Владата на премиерот Воислав Коштуница.
Според аналитичарите, сепак, радикалите и социјалистите имаат мали шанси да успеат во нивниот обид за смена на Тадиќ.
За да помине иницијативата потребна е поддршка од две-третини од пратениците.
Во тој случај, ќе се свика референдум во државата.
Најмалку половина од сите регистрирани гласачи, или околу 3,25 милиони, ќе мора да гласаат за смена на Тадиќ.
Во телевизиската изјава на 5-ти октомври претседателот побара од косовските Срби да гласаат на изборите в сабота, за да биде слушнат нивниот глас во провинцијата.
Апелот беше критикуван од страна на Коштуница, кој ги повика косовските Срби да го бојкотираат гласањето, наведувајќи безбедносни проблеми.
И покрај тоа, партиите во владината коалиција објавија дека нема да ја поддржат иницијативата на радикалите и социјалистите, објави во понеделникот белградското радио Б92.
Игнорирајќи ја заканата за негово отповикување, Тадиќ рече дека ако партиите во Владата ја поддржат иницијативата, резултатот од тоа ќе бидат предвремени избори -- кои, како што додаде, ќе бидат од корист за неговата Демократска партија (ДС).
„Ние немаме ништо против изборите, апсолутно сме подготвени“, рече неодамна српскиот претседател.
„Ние можеме да учествуваме на нови избори утре.
Ќе победиме и ќе добиеме повеќе места отколку сите партии во Владата заедно.
Истовремено, ќе имаме повеќе места отколку наводно секогаш победничката Српска радикална партија, која, всушност, не може да победи никаде сама.“
Неодамнешните истражувања покажаа дека СРС и ДР се најсилните партии во Србија во моментов.
Некои аналитичари сметаат дека по претседателските избори во јуни во републиката и неодамнешните локални избори, Србија оди кон двопартиски систем.
Во меѓувреме, заменик-премиерот Мирољуб Лабус ги повика Тадиќ и Николиќ да преземат чекори за соборување на кабинетот на Коштуница, ако сакаат предвремени парламентарни избори.
Но, Демократската партија на Србија на Коштуница вели дека со оглед на сите проблеми со кои се соочува државата, партијата смета дека нема да има вонредни избори пред крајот на годинава.
Во другите вести на оваа тема, црногорскиот премиер Мило Ѓукановиќ во понеделникот изрази поддршка за ставот на Тадиќ во врска со изборите на Косово.
Ѓукановиќ рече дека се приклучува на апелот на Тадиќ поради тоа што „логиката на опструирање на изборите и себе-изолација не е добра и нема да донесе никаква корист за неалбанската заедница во Косово“.
