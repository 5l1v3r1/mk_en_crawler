01/09/2005
Од Ерлис Селимај за Southeast European Times во Тирана – 09/01/05
За време на летната сезона туристите во Албанија се упатија кон плажите на Јадранското и Јонското крајбрежје за да пливаат, да уживаат на сонцето и да се релаксираат со добра книга.
Оваа година благодарение на регионалниот саем на книгата кој имаше турнеја низ неколку популарни дестинации, годишноодморците во потрага по летно читање имаа избор од неколку илјадници книги.
Во организација на Здружението на албанските издавачи (ЗАИ) саемот имаше турнеја низ крајбрежните градови Улцињ во Црна Гора и Струга во Македонија пред да се префрли во Албанија, каде што застана на две локации:
Саранда и Валона.
Учествуваа скоро 60 издавачи од Албанија, Косово и Македонија, нудејќи нови наслови за читачите на албански јазик низ целиот регион.
Додека траеше во Улцињ црногорскиот претседател Филип Вујановиќ и неговиот албански колега, Алфред Мојсиу, го посетија саемот.
Тие ја искористија оваа прилика за да ги пофалат односите помеѓу двете земји, опишувајќи го саемот како знак за подобрените врски.
„Ние ја поддржуваме иницијативата како добар начин за доближување на културите на двете соседни држави.
Иницијативата е во рамките на други политички ангажмани.
Албанија и Македонија мора да ја интензивираат соработката [помеѓу] двете култури“, рекоа шефовите на државите.
Според претседателот на ЗАИ Фатмир Тоци, целта на саемот на книгата е „да ја подобри и збогати атмосферата на туризмот“.
Секое лето туристичките места се преплавени не само со локални туристи туку и со повратници кои се враќаат дома да поминат некое време со роднините и пријателите.
Им даваме „духовна понуда“ на албанските имигранти кои се враќаат за време на оваа летна сезона и ја пополнуваме празнината на албанската литература во западните земји каде што живеат“, рече Тоци.
Саемот доби поддршка од регионалните владини претставници, локалните библиотеки и универзитетите во градовите-домаќини.
Паралелно со саемот се одржуваат и други настани поврзани со литературата, како што се дискусии со авторите или промотивни настани за новите изданија.
