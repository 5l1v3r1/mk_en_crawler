02/04/2007
САРАЕВО, Босна и Херцеговина (БиХ) -- Сулејман Тихиќ, водачот на најголемата бошњачка партија, Партијата за демократска акција (СДА), ја отфрли можноста за каков било компромис од страна на неговата партија во однос на прашањето на зачувување на полицијата на Република Српска (РС).
Тој во саботата (31-ви март) за главниот одбор на партијата изјави дека политичките водачи на Федерацијата на БиХ никогаш нема да се согласат со една таква полициска структура и ќе продолжат да бараат формирање на единствени државни полициски сили.
Тихиќ ја опиша соработката со другите бошњачки партии -- Партијата за БиХ и Социјалдемократската партија на БиХ -- како многу добра.
Раководството на СДА, исто така, усвои резолуција за поддршка на барањето на Градскиот совет на Сребреница градот да добие статус на дистрикт, надвор од надлежноста на РС.
Во неа се вели дека е незамисливо Сребреница, местото на геноцидот врз Бошњаците во 1995 година, да остане под управа на РС.
(Дневни аваз, Независне новине - 01/04/07)
