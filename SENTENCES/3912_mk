14/11/2007
(Блиц - 14/11/07; AП, АКИ, УНМИК Локал медиа мониторинг, Бета, Б92, БИРН - 13/11/07)
На помалку од еден месец до крајот на тековните преговори за одредување на конечниот статус на Косово, се чини дека се зголемува бројот на припадниците на забранетата паравоена група на етничките Албанци, јавуваат медиумите во вторникот (13-ти ноември).
Формирана во 2001 година Албанската национална армија (АНА) наводно прерасна во сила од 12.000 припадници, чија наводна цел е обединување на сите територии на етничките Албанци на Балканот. 
Според извештајот на косовскиот весник Eкспрес во вторникот, групата „расте брзо“ во поглед на бројките.
АНА, која ја презеде одговорноста за бројни напади во регионот во текот на изминатите неколку години, беше прогласена за терористичка организација од страна на УНМИК во 2003 година и не й беше дозволено да оперира во Косово.
И покрај ова, припадниците на групата патролираат низ градови во северниот дел на покраината, точно по граничната линија со Србија, објави АП во вторникот. 
Припадниците тврдат дека тој потег има за цел спречување на евентуалниот српски упад, особено на паравоената формација „Гардата на цар Лазар“.
Групата -- која исто така беше прогласена за терористичка организација од страна на УНМИК -- се закани дека ќе одговори на евентуалното прогласување независност од страна на Косово со напади врз меѓународните власти и локалните институции.
Паравоениот командант на албанската паравојска во регионот на Дреница, идентификуван како Прека, рече дека АНА е решена да се спротивстави на тавките напади.
„Ќе ја браниме оваа земја до последниот војник“, рече Прека во интервјуто за АП доцна во неделата, по церемонијата за нови 20 регрути. 
Прека се вели дека води група од 40 до 50 паравојници.
АНА, рече тој, не е терористичка организација и не планира да создава проблеми за УНМИК и КФОР.
„Ние сме на наша земја ... 
но тие (српските паравојници) сакаат да дојдат тука“, АП ја цитираше неговата изјава. 
„Наши непријатели се Србија и Гардата на цар Лазар.“
И покрај тоа што сé уште е дел од Србија, Косово е де факто протекторат на ОН од крајот на конфликтот во покраината во периодот 1998-1999 година. 
Нејзините 90 отсто етничко албанско малцинство вршат притисок за целосна независност од Србија, додека Белград инсистира на тоа дека може да му даде на Косово само широка автономија.
Косовските Албанци се заканија дека ќе прогласат независност на или набргу по 10-ти декември, кога тековните, меѓународно посредувани преговори за конечниот статус треба да завршат.
Српскиот премиер Воислав Коштуница во вторникот повтори дека неговата земја е решена да го задржи Косово во своите граници и ќе се спротивстави на секоја одлука да му се додели независност.
Во меѓувреме, министерот за одбрана, Драган Шутановац, рече дека српската армија ќе одговори „со светлосна брзина“ на секој обид за предизвикување насилство во јужниот дел на земјата.
Тој додаде: „Нема да се двоумиме ни за момент ако некој во јужна Србија се обиде да предизвика нестабилност“.
