02/11/2006
(Њујорк тајмс, Скотсмен - 02/11/06; AП, Ројтерс, АФП, ББС, СНН, Еуроњус, Интернешнал хералд трибјун, Хуријет, Џурист, International Association for Assyriology - 01/11/06)
На истанбулскиот суд му требаше околу половина час во средата (1-ви ноември) за да ја ослободи 92-годишната историчарка, која беше судена за навреда на муслиманските жени и поттикнување верска омраза.
Обвиненијата против Муазез Илмије Чиг произлегоа од книгата што пензионираниот експерт за сумерска цивилизација ја напиша минатата година. 
Истражувачката-ветеран тврди дека шамиите за првпат биле употребувани пред околу 5.000 години од страна на сумерските свештенички, кои ги повикувале младите мажи на секс. 
Тие носеле велови за да се разликуваат од останатите свештенички во храмот, тврди авторката.
Навреден од тврдењето на Чиг, измирскиот адвокат Јусуф Акин покрена тужба против неа. 
Обвинението за „навреда на одредена група луѓе врз основа на религија“ беше поднесено против академикот и нејзиниот издавач, Исмет Огутчу.
„Јас сум човек на ататурската револуција, и како Турчинка се обидувам да ги зближам луѓето“, изјави Чиг пред судот за време на првото рочиште за случајот во средата, мислејќи на Мустафа Кемал Ататурк, основачот на модерната турска република. 
„Јас не сум некој кој се обидува да поттикне омраза.“
Набргу откако тричлената судска комисија донесе одлука дека изјавите на Чиг не претставуваат кривично дело, обвинението беше отфрлено. 
Ако беше осудена, Чиг и нејзиниот издавач можеа да се соочат со казна затвор во траење од 18 месеци.
Шамиите се вообичаени во претежно муслиманска, но секуларна, Турција. 
Сепак, тие се забранети во многу јавни места, вклучувајќи ги и владините канцеларии и универзитите.
Чиг, која се пензионираше пред повеќе од 30 години и е авторка на 13 книги, е последната од низата турски интелектуалци на кои беа судени за своите ставови, или за изјавите што ги дале. 
Меѓу другите се и: добитникот на нобеловата награда, Орхан Памук, и романсиерката Елиф Шафак.
Последниот судски процес беше отворен непосредно пред Европската комисија да го објави клучниот извештај за напредокот на Турција кон пристапот во ЕУ на 8-ми ноември. 
Случајот на Чиг, наводно, е критикуван од страна на Брисел.
Истиот предизвика бурни реакции и од страна на Меѓународната асоцијација за асирологија (ИАА). 
„Истражувачка-ветеран, која во текот на долгогодишната кариера даде свој придонес за откривањето на античкото минато, д-р Чиг претставува пример за турскиот придонес во науката“, се вели во соопштението на ИАА од вторникот, и се апелира за отфрлање на обвиненијата.
