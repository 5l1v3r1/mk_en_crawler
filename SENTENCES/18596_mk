12/02/2007
АТИНА, Грција -- Претседателот Каролос Папуљас вели дека неговата земја, заедно со новите членки на ЕУ, Бугарија и Романија, го сочинуваат балканското „јадро“, кое може да одигра важна улога во процесот на донесување одлука на Унијата. 
Ваквата улога ќе биде споредлива со онаа на балтичките земји, објасни тој. 
Интервјуа со Папуљас беа објавени во грчкиот и бугарскиот печат изминатиот викенд, пред неговите посети на Софија и Букуреш оваа недела. 
Тој истакна дека трите соседни земји би можеле да работат заеднички на различни програми на ЕУ и да спроведат проекти од заеднички интерес во клучните области, како што е енергијата. 
Папуљас, исто така, ја потврди поддршката на Грција за европската перспектива на Турција и Македонија, ако тие ги исполнат своите обврски кон ЕУ. 
(AНА, МПА, Фокус, А1 ТВ - 11/02/07)
