06/07/2011
Ана Вуд за Southeast European Times во Истанбул – 06.07.11
По националните избори во Турција изби неочекувана политичка криза. 
Избраните парламентарци од главната опозициска партија ЦХП и курдски поддржаниот блок Работа, демократија и слобода, не добија дозвола да влезат во парламентот, наводно поради нивните криминални досиеја.
Во знак на протест, курдските независни кандидати одржаа парламентарен бојкот. 
Членовите на ЦХП, пак, влегоа, но одбија да положат свечена заклетва.
Кандидатката на блокот на БДП, Себахат Тунчел, најмладата парламентарка во турската историја, говореше за реакциите на блокот Труд, демократија и слобода, барањата на курдскиот народ и можноста да се постигне договор со АКП.
SETimes: Можете ли да ги опишете настаните во Сисли, Истанбул, каде што изби судир меѓу курдските парламентарни членови кои одеа на прес-конференција, јавноста и полицијата? 
Дали ќе има овој настан поголеми последици?
Себахат Тунчел: Како блок Труд, демократија и слобода, нашата цел беше да одиме до Таксим за да дадеме протестна изјава поради одлуката на Високата изборна организација за спречување на Хатим Дикле и [судската одлука да не им се дозволи] парламентарната служба на другите кандидати кои се во затвор како дел од случајот КЦК, и покрај тоа што беа избрани.
Сепак, ние се соочивме со голем напад. 
Без да мислат на жените и децата, тие нападнаа со гасни бомби и палки и десетици наши пријатели беа повредени.
Настаните што се случија во Сисли претставуваат уште еден пример за пристапот на администрацијата на АКП кон курдскиот проблем. 
Одбивајќи да дадат дозвола за прес-конференција, тие јасно го покажаа своето претпочитање за подлабока криза и хаос.
SETimes: Кои се вашите очекувања и најголема загриженост во врска со оваа ситуација?
Tунчел: Најфундаменталниот проблем на Турција е курдскиот проблем. 
Без да се реши курдскиот проблем, турската демократизација и создавањето демократски устав не се можни.
Денес Курдите бараат образование на нивниот мајчин јазик, можност за слободно изразување на својот идентитет и култура и право на самоуправување. 
Тие сакаат овие работи да ги има во новиот устав.
Денес е неприфатливо да се врати овој проблем, кој стигна до фаза на решение, назад на ниво на конфликт. 
Од таа гледна точка, ние имаме надеж, но овој процес нема да биде многу лесен. 
Истиот ќе биде дефиниран од демократските сили и борбата за слобода на курдскиот народ. 
Ја црпиме таа надеж од оваа борба.
SETimes: Сметате ли дека е возможно да се постигне договор со администрацијата?
Tунчел: Администрацијата мора да донесе одлука за темата на изнаоѓање решение за курдскиот проблем. 
Ако решат да живеат заедно со курдската заедница, можни се и договор и решение.
Она што сакаме и се бориме да го постигнеме е итно воспоставување, преку преговори, на мир за кој копнеат народите на Турција. 
Секој треба да биде одговорен за ова, но како добитници на 50 отсто од гласовите на народот на последните избори, АКП има најголема одговорност. 
Ако АКП не најде решение, ако не ја исполни оваа одговорност, Турција може да се соочи со уште поголем конфликт.
SETimes: Чувствувате ли каква било сплотеност на оваа тема со ЦХП или МХП, или ситуацијата е поинаква?
Tунчел: Дури и да изгледаа настаните законски слични, мора да се знае дека ние сме во многу поразлична политичка позиција. 
Причините за апсењата на нашите пријатели, како и пристапите на Турција кон решавањето на овие проблеми се поразлични. 
Апсењето [на членовите на КЦК] неправедно и незаконски го одзема правото на курдскиот народ за учество во политиката. 
Ние ова го сметаме за земање политички заложници и веруваме дека ваквите пристапи мора веднаш да се напуштат, и дека тие се самите фундаментална причина за кризата.
SETimes: Ако биде постигнат договор и сите, вклучително и Дикле, влезат во парламентот, дали ќе биде возможно кандидатите на блокот и АКП да работат заедно на создавањето нов устав?
Tунчел: Ако биде постигнат договор и ако бидат направени конкретни чекори, тоа ќе биде многу значајно за иднината на Турција. 
Ако нашите пријатели бидат ослободени заедно со Хатип Дикле, тоа може да се смета за гест на добра волја. 
Ако се случи тоа, ние ќе подготвиме кооперативна работна платформа за демократски, плуралистички, средишен и либерален устав.
SETimes: Дали би сакале да додадете нешто на крајот?
Tунчел: Причината за неодамнешната криза во Турција не се Курдите, ниту блокот ... 
Како што покажуваат актуелните настани на Блискиот Исток, невозможно е да се заштитат владите од барањата на луѓето за еднаквост и слобода.
Јасно е дека Курдите не се без алтернативи на оваа тема. 
За нас, парламентот не е единственото работно место ... 
Дури и ако целата наша работа се одвива надвор од парламентот, ние ќе продолжиме да ја водиме борбата на нашиот народ за слобода и еднаквост како да сме во парламентот. 
Отсега Дијарбекир ќе биде центарот на состаноците на нашата група и парламентарната работа.
Ако оваа ситуација не се реши, Турција ќе дојде до политичка пресвртница. 
Одбивајќи да го признае правото на Курдите на политичко учество, Анкара може да го отвори патот за Курдите да формираат свој сопствен парламент ... 
Парламент во кој не е присутен блокот Труд, демократија и слобода нема легитимитет.
