30/07/2012
Пол Чикои за Southeast European Times во Букурешт -- 30.07.12
Романскиот претседател Трајан Басеску во неделата (29-ти јули) го преживеа вториот референдум за отповикување од функцијата, откако на гласање излегоа помалку од 50 отсто од регистрираните гласачи, уставен праг за референдумот да се прогласи за успешен.
„Пламенот на демократијата продолжува да гори“, рече Басеску неколку минути по затворањето на гласачките места во неделата вечер.
„Мојата главна цел сега е помирувањето на општеството.
Вредностите на двете големи семејства, ЕУ и НАТО, се и наши вредности и тие треба да се потврдат.
Романците тукушто го направија тоа вечерва.“
Од гласачите беше побарано да го одобрат отповикувањето од функцијата на Басеску на 6-ти јули од страна на романскиот парламент, во кој доминираа пратениците од владејачкиот социјал-демократски сојуз (УСЛ), политички противник на Басеску.
Но, Централното избирачко биро утврди дека само 46 отсто од регистрираните гласачи излегле на гласање, што го направи гласањето невалидно и го обезбеди останувањето на Басеску на функцијата.
Околу 87 отсто од оние што гласаа го одобрија отповикувањето на Басеску, но поддржувачите на претседателот го следеа неговиот повик за бојкот на плебисцитот.
Унгарскиот електорат се чини дека имаше решавачка улога во референдумот;
двата окрузи каде што унгарската етничка заедница сочинува мнозинство, регистрираа најнизок процент на излезност.
Еден ден пред референдумот унгарскиот премиер Виктор Орбан ја повика унгарската заедница „да не носи никаква одлука“ во врска со референдумот за отповикување, повик кој предизвика лутина кај централните власти во Букурешт, кои го обвинија Орбан дека се меша во внатрешните работи на Романија.
И покрај тоа што го изгуби рефендумот, УСЛ побара оставка од Басеску, истакнувајќи дека голем дел од оние што излегоа на гласање побараа негово отстранување од власта.
„Басеску е отповикан од политичка гледна точка, тој престана да постои.
Постои тотална поделеност меѓу него и Романците“, рече во понеделникот премиерот Виктор Понта, копретседател на УСЛ.
Тој ја отфрли секоја можност за втор референдум во блиска иднина.
Aналитичарите се обидуваат да ги толкуваат резултатите.
„За мене ова е взаемен пораз, ситуација на два губитници“, рече за SETimes Кристиан Гинеа, директор на Романскиот центар за европска политика.
„Басеску на крајот излезе поголем победник бидејќи влогот на сета оваа политичка игра беше неговото отстранување од функцијата, но и покрај неговиот енергичен говор сношти, тој не се враќа гордо на функцијата.“
Во јавноста, многумина гледаат на референдумот како на нов почеток.
„Нема поента да се гледа назад, туку напред.
Овој месец на политички расправии й направи многу штета на оваа земја, така што најважното прашање сега е што да правиме отсега за да го поправиме тоа“, рече за SETimes Габриел Стамате, 48-годишен менаџер.
Другите се резигнирани.
„Не сум среќен со резултатот, но тоа е законот.
Она што сакам да видам е како двете страни ќе кохабитираат отсега, но имам чувство дека претставата не е завршена“, рече за SETimes Алеку Драгомир, 37-годишен сметководител.
