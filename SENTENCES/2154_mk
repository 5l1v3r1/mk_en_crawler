16/06/2005
(АП, Еуро-репортерс, Косова репорт, Радио Б92 - 15/06/05)
Само неколку дена по започнувањето на прегледот на напредокот на Косово во исполнувањето на демократските стандарди, меѓународните официјални претставници во средата (15-ти јуни) побараа од раководството во покраината да ја подобри состојбата со слободата на движењето на малцинствата. 
На разговорите во Приштина претставниците на Контакт групата за Косово го критикуваа и недоволниот напредок во областа на реформата на локалната власт.
Контакт групата ја сочинуваат Велика Британија, Франција, Германија, Италија, Русија и САД. 
Високи дипломати, претставници на овие шест нации и на ЕУ, пристигнаа во средата во Приштина на разговори со косовскиот претседател Ибрахим Ругова, премиерот Бајрам Косуми и претседателот на Парламентот, Неџат Даци. 
На состанокот, исто така, присуствуваше и шефот на УНМИК, Сорен Јесен-Петерсен, и Каи Еиде, специјален пратеник на генералниот секретар на ОН Кофи Анан, кој пристигна во Косово во понеделникот за прегледот на стандардите.
Стандардите, одобрени од Советот за безбедност, покриваат осум области, имено, демократските институции, владеењето на законот, враќањето на бегалците, слободата на движењето, човековите и малцинските права, економијата, косовскиот заштитен корпус и дијалогот Приштина-Белград. 
Нивното спроведување претставува предуслов за почетокот на разговорите околу конечниот статус на покраината. 
Процесот, најверојатно, ќе започне оваа есен, ако во извештајот на Еиде -- кој се очекува во септември -- се заклучи дека во Косово е постигнат доволен напредок во остварувањето на стандардите.
„Сега политичките водачи и институции треба да покажат дека работат за стабилно, толерантно, мултиетничко и демократско општество во Косово, во кое сите заедници живеат во мир едни со други и кое е во мир со своите соседи“, рече Јесен-Петерсен претходно оваа недела.
По состанокот во средата Косуми рече дека постојат разлики во мислењето кога се разговара за прашањата на реформите на локалната власт и слободата на движењето. 
Реформите во локалната власт предвидуваат создавање на одреден број помали општини, чии власти ќе имаат поголеми ингеренции во управувањето. 
Овој потег, исто така, ќе осигури дури и дека подобро ќе се слуша гласот на малцинствата во врска со прашањата што влијаат на нивните животи.
Сепак, со овој процес се доцни поради критиките од опозициските партии, истакна Косуми.
По разговорите со официјалните претставници на косовските Албанци, претставниците на Контакт групата се состанаа и со водачите на косовските Срби, кои ги опишаа разговорите како во голема мерка конструктивни. 
Според белградското Радио Б92, водачите на косовските Срби планираат активно да работат со Еиде, кој вклучи голем број ставови на нивната заедница во својот извештај за Косово минатата година.
