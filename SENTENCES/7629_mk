28/02/2013
Пол Чикои за Southeast European Times во Букурешт – 28.02.13
На иницијатива на романскиот министер за надворешни работи, Титус Корлатеан, Групата за поддршка на европската акција на Молдавија треба да се состане за помалку од две недели во Брисел и да разговара за актуелните внатрешни конфликти во владејачката коалиција на Молдавија.
„Се надевам дека во актуелните конфликти во Кишињев, политичарите првенствено ќе го имаат предвид интересот за напредок на демократските реформи, владеењето на правото и напредокот во приближувањето до Европа“, рече Корлатеан.
Кризата, која врие меѓу трите партии на Сојузот за европска интеграција -- Демократската партија (ДП), Либерално-демократската партија (ПЛДМ) и Либералната партија (ПЛ) -- изби во декември, кога државниот обвинител Валери Зубко случајно застрела и уби придружник во лов, за време на експедицијата која вклучуваше високи членови на ПЛДМ и ДП.
Зубко поднесе оставка по инцидентот, под притисок од јавноста и опозицијата, но не беше уапсен. 
Наместо тоа, за пукањето беше уапсен член на ПЛДМ, од страна на државното обвинителство, кое е контролирано од ДП.
За возврат, премиерот и претседател на ПЛДМ Влад Филат, се закани дека неговата партија ќе ја напушти коалицијата, велејќи дека сегашниот сојуз води до „олигархизација и криминализација на државата“.
Работите се вжештија минатата недела, кога Државниот антикорупциски центар обелодени дека има аудио-снимки во кои Филат, наводно, му дава инструкции на Николае Викол, поранешен шеф на молдавската служба за приходи, да ги избегнува редовните финансиски контроли за некои претпријатија и да ги замрзне банкарските сметки на еден локален политичар.
Снимките, кои беа објавени во јавноста, беа причина ПЛ и ДП да побараат оставка од Филат. 
Филат одби.
Поради кризата, европските канцеларии ги испратија своите министри за надворешни работи во Кишињев. 
Вилијам Хаг, Радослав Сикорски и Карл Билд -- британскиот, полскиот и шведскиот министер за надворешни работи -- дојдоа во заедничка посета на државата, за да искажат поддршка за европските аспирации на Молдавија.
Министрите во посета на државата ја отфрлија можноста земјата да потпише спогодба за стабилизација и асоцијација со ЕУ оваа есен, како што се надеваше Молдавија.
Но, и покрај целиот актуелен хаос, само пролонгирана криза би имала долгорочни последици, велат аналитичарите.
„За среќа, Молдавија сега има искрени и благонаклонети партнери кои ги сфаќаат процесите низ кои земјата поминува. 
ЕУ инвестираше премногу ресурси и премногу надеж во Молдавија во текот на изминатите три години, за сега да ја напушти. 
Порано или подоцна Молдавија ќе стане европска“, рече за SETimesВиталие Калугареану, водител на молдавско политичко ток-шоу.
Некои граѓани, исто така, повикуваат на крај на контроверзноста.
„Сакаме да се вратиме на стабилна и, особено, европска средина. 
Се надевам дека европскиот вектор на земјата не е загрозен од оваа криза“, рече за SETimesСлавик Сарамет, претседател на Здружението на молдавски студенти во Романија.
