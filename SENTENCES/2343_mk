03/01/2005
Од Марија Лазарова за Southeast European Times во Скопје – 03/01/05
Привлекувањето на странските инвеститори во Македонија беше главната тема на специјалниот форум што се одржа минатиот месец во Скопје.
Настанот, кој беше во организација на Министерството за економија и УНДП, привлече македонски и странски експерти.
Учесниците заклучија дека Македонија мора да стори повеќе за обезбедување на неопходните услови за привлекување на странски инвестиции, со оглед на тоа што сегашните нивоа на домашни заштеди не ветуваат поголем економски развој.
„Директните странски инвестиции претставуваат важна компонента од економскиот развој на земјата“, рече министерот за економија, Фатмир Бесими.
„Нивното привлекување ќе го ублажи проблемот со невработеноста и ќе овозможи дополнителни придобивки, како што е преносот на нови технологии и создавањето на капитал како стручен кадар“.
Според Бесими, координирањето на државните институции и приватниот сектор претставува клучниот чекор.
„Министерството за економија повикува на партнерство помеѓу сите партии заинтересирани за привлекување на странски инвестиции и за забрзување на економскиот раст“, рече тој.
Претседателот на УНДП во Македонија, Форд Мауринг, на учесниците на форумот им рече дека невработеноста претставува најголемата засебна причина за сиромаштијата во земјата, додавајќи дека директните странски инвестиции се од суштинска важност за надминувањето на невработеноста и промовирањето на економскиот раст.
„Стапката на невработеност во Македонија изнесуваше 36,7 отсто минатата година, што е катастрофално под секаков стандард“, рече тој.
„Повеќето неодамнешни извештаи на УНДП покажуваат дека во 2004 година скоро една четвртина од населението живеело под прагот на сиромаштијата.“
Според Владимир Глигоров од виенскиот Институт за меѓународни студии, постојат две главни пречки за влез на директни странски инвестиции во Македонија.
„Прво, постои ригидна макроекономска политика, и второ, несоодветна пазарна структура со сиромашни институции“, рече тој.
Македонскиот министер за труд и социјална политика, Стевчо Јакимовски, рече дека клучните фактори за привлекување на странските директни инвестиции се:
политичка стабилност, ефикасно судство и подобрена администрација.
Стечајните процедури -- кои траат во просек три до четири години -- претставуваа сериозна пречка во минатото, рече тој.
Сепак, Македонија постигна напредок, истакна Јакимовски.
„Минатата година, директните странски инвестции во земјата изнесуваа 96 милиони американски долари, а до септември оваа година тие достигнаа 106 милиони американски долари“, рече тој.
„Јас очекувам тие да достигнат 130 милиони американски долари до крајот на 2004 година.“
