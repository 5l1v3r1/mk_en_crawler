23/07/2010
Од Игор Јовановиќ за Southeast European Times во Белград -- 23/07/10
Советничкото мислење на Меѓународниот суд на правдата (МСП) за независноста на Косово предизвика шок на целата политичка сцена, при што опозициските партии го повикуваат претседателот Борис Тадиќ и неговите партнери на оставка.
Повиците произлегуваат од претходните предвидувања на водачите дека дебатата за независноста на Косово во Хаг ќе резултира со победа за Србија.
Во нивната првична реакција од четвртокот (22-ри јули), тие потврдија дека одлуката на МСП беше „тешка за Србија“, но нема да го натера Белград да се откаже од политичката борба за Косово.
„Јасно е дека судот не го дал своето мислење за правото на отцепување;
наместо тоа судот одлучил да дебатира само за техничката содржина на декларацијата за независност“, рече Тадиќ во обраќањето пред јавноста, истакнувајќи дека политичката борба ќе продолжи во Генералното собрание на ОН оваа есен.
Тој додаде дека Србија ќе стори сé што може да го задржи мирот во поранешната покраина, истовремено работејќи на тоа да спречи нови земји да го признаат Косово.
„Борбата за компромисно решение ќе биде долга и тешка, но ние нема да се повлечеме“, рече Тадиќ.
Владата свика вонредна седница во петокот за да разговара околу стратегијата.
Таа веќе најави планови за испраќање специјални претставници во 50 држави со цел да извршат притисок за случајот на Белград.
Водачот на Демократската партија на Србија (ДСС) и поранешен премиер Воислав Коштуница ја окарактеризираа одлуката на МСП како „исклучително неповолна за државните интереси на Србија“.
ДСС го критикуваше начинот на кој српската влада го формулираше прашањето што му го постави на МСП, велејќи дека не се консултирала со парламентот како што требало.
Либералдемократите, кои не се дел од владејачката коалиција, но честопати ја поддржуваат владата, бараат итна формулација на новата косовска политика.
Претставниците на косовските Срби реагираа со лутина.
Водачот на косовските Срби на север, Милан Ивановиќ, рече дека дипломатијата на земјата е „фијаско“ и дека политиката на Тадиќ ја турка Србија по еднонасочна улица, на пат кој завршува со ќор-сокак.
Во изјавата за SETimes, професорот по политички науки на Белградскиот универзитет Предраг Симиќ истакна дека одлуката на судот не е обврзувачка, но носи морална тежина.
„Одлуката на МСП му нанесе удар на еден од најсилните аргументи во рацете на Белград“, рече тој.
Одлуката ќе влијае на земјите што сé уште не ја признале независноста на Косово и ќе му направи дополнителен меѓународен притисок на Белград да постигне договор со Приштина, рече тој.
Тој, исто така, предупреди дека мислењето на судот може да има влијание на сецесионистичките движења низ целиот свет.
Јан Банкрофт, основач на организацијата Трансконфликт, која се занимава со конфликтите на Балканот, изјави за SETimes дека не очекувал толку јасно претставено мислење од судот и дека тоа може да влијае на идните настани на Балканот.
„Во самото Косово, косовските Срби на север сега може да сметаат оти е легитимно да ја прогласат еднострано нивната сопствена независност.
Во однос на самиот регион, Република Српска без исклучок ќе ја користи реченицата дека ,прогласувањето независност не го крши општото меѓународно право’, ако не за самите да прогласат независност, [тогаш] за да ја зајакнат својата позиција на престојните разговори за уставни реформи“, рече Банкрофт.
