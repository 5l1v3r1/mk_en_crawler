17/05/2009
БРИСЕЛ, Белгија/ЉУБЉАНА, Словенија -- Комесарот за проширување на ЕУ, Оли Рен, во петокот (15-ти мај) вети дека ЕУ ќе продолжи да бара компромисно решение за словенечко-хрватскиот спор околу границата, и покрај обидот на Словенија за ревидирање на неговиот последен предлог.
„Нема смисла да се откажуваме сега кога скоро ја постигнавме целта“, изјави Рен за новинарите во Брисел.
Рен рече дека не добил официјален одговор од Љубљана, но тој и експертите на Европската комисија (ЕК) ќе „го проучат истиот внимателно“.
Исто така во петокот, словенечкиот претседател Данило Турк рече дека Љубљана ќе ги испрати своите предложени амандмани до ЕК до крајот на неделава.
Тој објасни дека амандманите се фокусираат на територијалниот пристап на Словенија на отворено море.
Министерот за надворешни работи, Самуел Збогар, рече дека сите словенечки политички партии ја поддржуваат одлуката на владата за ревидирање на предлогот на Рен.
Во четвртокот владата предупреди дека ќе го отфрли предлогот на Рен за користење меѓународна арбитража, ако Брисел не ги прифати амандманите на Словенија.
Во другите вести, судот во Загреб во петокот осуди тројца менаџери на Хрватскиот приватизационен фонд (ХФП) на затворска казна, по обвинение за мито и злоупотреба на функцијата, објавија локалните медиуми.
Јосип Матановиќ беше осуден на 11 години затвор и на парична казна од 270.000 евра, што ги примил како мито заради договарање несоодветна продажба на државната сопственост.
Двајцата поранешни заменици-претседатели на ХФП добија двегодишна, односно едногодишна затворска казна.
Четворица други, вклучително и двајца адвокати, исто така, беа осудени во врска со случајот.
Тие беа уапсени во големата антикорупциска операција во 2007 година.
(ХИНА, Јавно, Ројтерс, СТА, ДПА, Ројтерс, АП - 15/05/09)
