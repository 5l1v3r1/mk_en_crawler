22/06/2005
(Разни извори -- 15/06/05 -- 22/06/05)
До 25-ти јуни албанскиот Tеатар на опера и балет ја изведува својата најнова балетска претстава „Бајадера“, во соработка со Националниот театар на Хрватска. 
Оркестарот на Албанската државна телевизија и Танцовата академија во Тирана, исто така, учествуваат во проектот.
***
Минатата недела во Националната галерија на уметностите во Tиранa беше отворена изложба на дела со техника на масло на албанскиот сликар Леонард Превези. 
Превези, кој сега живее и работи во Брисел, досега имал изложби во Белгија, Франција, Италија и САД.
***
На 20-ти јуни во Сараевo беше отворена четвртата меѓународна конференција „Образование за културата на мирот“. 
Тридневниот настан, организиран од неколку невладини организации во Босна и Херцеговина, привлекува учесници од 28 земји и се фокусира на улогата на образованието во постконфликтните периоди.
***
Државните телевизии од неколку западнобалкански земји -- Aлбанија, БиХ, Македонија и Црна Гора -- потпишаа договор за соработка во Сараево. 
Документот беше потпишан на 17-ти јуни, во рамките на регионалниот семинар за реформа на европската аудиовизуелна политика и радиодифузијата.
***
Повеќе од 2.300 деца од европските земји се собраа на традиционалниот Празник на Орфеј во Смолјан, Бугаријa, од 18-ти до 19-ти јуни. 
Програмата вклучува фолклорна музика, игри и парада.
***
Бугарските aрхеолози на 19-ти јуни објавија дека ја откопале најбогатата збирка ритуална керамика откриена досега од доцниот период на бронзеното време. 
Пронајдени во храмот на Орфеј во близина на јужното село Татул, артефактите вклучуваат уникатен свештенички жезол изгравиран со сончеви симболи и други предмети за кои се смета дека му припаѓале на тракиски крал закопан на тој локалитет.
***
На 19-ти јуни во Шибеник, Хрватска, започна четириесетипеттото издание на Меѓународниот детски фестивал. 
Настанот, на кој учествуваат над 1.500 учесници од 14 земји, ќе трае до 2-ри јули.
***
Горната галерија на Националниот археолошки музеј во Aтина минатата недела повторно беше отворена по двеиполгодишна реконструкција. 
Проектот, кој чинеше вкупно 16 милиони евра, беше започнат по земјотресот од 1999 година, кој предизвика голема штета. 
Голем број артефакти, вклучувајќи и фрески од археолошкиот локалитет Акротири и предмети од бронза, садови и помали артефакти се повторно изложени.
***
Бугарскиот велосипедист Иваило Габровски победи на 42-рата романска велосипедска трка, одржана на 19-ти јуни. 
Во финалната класификација Габровски беше прв со 23 часа, 51 минута и 58 секунди, по што следеше Украинецот Олександр Сурутковици и Бугаринот Радослав Костадинов.
***
Четвртиот Меѓународен етно-фестивал на храна и музика се одржа во српскиот град Нови Сад од 18-ти до 19-ти јуни. 
Околу 3.000 посетители испробаа преку 300 традиционални јадења.
