06/08/2012
Линда Карадаку за Southeast European Times во Приштина -- 06.08.12
Приватизацијата на Трепча, огромен индустриски рударски комплекс во Косово, е ставена во мирување, за да можат властите да ја комплетираат ревизијата и да подготват точна листа на неговите кредитори.
„Нерешените финансиски проблеми ја попречуваат приватизацијата на Трепча, главно долговите создадени по 1990 година. 
Истиот не може да се продаде или приватизира ако неговиот долг не биде јасно утврден, и не бидат идентификувани должниците“, изјави за SETimes Ибрахим Реџепи, извршен директор на Косовскиот центар за стратешко и социјално истражување.
Трепча се верува дека должи околу 206 милиони евра, главно на српските претпријатија, и 41 милион евра на грчки, француски и бугарски претпријатија. 
Комплексот й должи и на косовската влада околу 100 милиони евра за инвестициите од 1999 година.
Покрај тоа, Србија се противи на напорите за приватизација на Трепча, која има вредни резерви олово, цинк, сребро, злато, индиум и ретки метали. 
Економист објави во јануари 2011 година дека структурите на Трепча, со нејзиниот богат рудник и бројните фабрики за преработка“, сочинувале околу 70 отсто од екстракционото производството на [поранешна] Југославија“.
Горан Богдановиќ, поранешен српски министер за Косово, рече дека приватизацијата е „нелегална и спротивна на Резолуцијата 1244 на Советот за безбедност на ОоН“.
„Ние се противиме на истата, и не гледаме начин приватизацијата да се спроведе. 
Ќе сториме сè за да спречиме да дојде до тоа, бидејќи поголемиот дел од рудникот е на север од Косово“, изјави Богдановиќ за новинарите во Србија.
Напорите за приватизација започнаа на крајот од минатата година, во согласност со косовскиот закон за реорганизација и ликвидација на одредени претпријатија и нивниот имот, изјави за SETimes Јили Каљоши, портпарол на Косовската агенција за приватизација.
Каљоши рече дека агенцијата ќе даде 90 дена за барањата и жалбите на потенцијалните кредитори на Трепча, но дека процесот не е почнат.
Комисијата, исто така, ги вклучува претставниците на Трепча и другите државни институции. 
„Ова ќе биде првпат кредиторите на Трепча да бидат прецизно идентификувани“, рече Каљоши.
Муса Лимани, професор на косовскиот Универзитет за бизнис и технологија, изјави за SETimes дека правниот статус на Трепча сè уште не е решен, но дека истото се смета за јавно претпријатие. 
Лимани додаде дека косовската влада не признава никакви договори за Трепча без согласност на рудникот.
