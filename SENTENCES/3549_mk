10/04/2007
(Канцеларија на високиот претставник - 09/04/07; AФП - 16/03/07; AП - 14/03/07)
Политичарите во Босна и Херцеговина (БиХ) кои се противат на полициските реформи, всушност ја отфрлаат интеграцијата на земјата во ЕУ, предупреди во понеделникот (9-ти април) главниот заменик на високиот претставник.
„Барем реторички, голем број политички водачи во Република Српска (РС) се чини дека веруваат оти може да ја поддржат европската интеграција на Босна и Херцеговина и истовремено да ги отфрлат полициските реформи“, пишува Рафи Грегоријан во натписот објавен во босанскиот весник Еуроблиц. 
„Проблемот со оваа позиција е дека без полициски реформи, Босна и Херцеговина нема изгледи за европска интеграција.“
Во 2005 година ЕУ јасно стави до знаење дека ќе ги зајакне врските со БиХ само откако земјата, која ја сочинуваат Федерацијата на БиХ и РС, ќе ги реструктуира своите полициски сили во согласност со европските стандарди. 
Трите конкретни принципи што реформите мора да ги исполнат се: сите законски и буџетски надлежности за нивните полициски работи мора да бидат предадени на државно ниво, не смее да има мешање на политиката во оперативната работа на полицијата и функционалните области на локалната полиција мора да бидат одредени со техничките полициски критериуми.
ЕУ отвори разговори за Спогодбата за стабилизација и асоцијација (ССА) со БиХ во октомври 2005 година, откако водачите на најголемите политички партии постигнаа договор за полициските реформи. 
Сепак, предвидените мерки треба допрва да се спроведат.
Техничките разговори за ССА беа завршени во декември, но ЕУ предупреди дека спогодбата нема да биде потпишана додека босанските политичари не постигнат согласност околу спроведувањето на закочените реформи.
Во меѓувреме, неколку кругови политички разговори започнати претходно оваа година врз основа на извештајот на Директоратот за полициски реформи, кој беше завршен на крајот од минатата година, не завршија со договор. 
Водачите на бошњачките и хрватските партии генерално го поддржуваат обединувањето на поделените полициски сили на земјата. 
Но, политичарите на босанските Срби, инсистираат на тоа дека може да се согласат само со делумно обединување. 
Тие се противат на какви било чекори со кои на полицијата би й се дозволило да ги преминуваат границите помеѓу ентитетите.
„Политичарите кои се одговорни за одложувањата во реформите и блокадата на владата ја спречуваат Босна и Херцеговина да ги реализира своите европски аспирации“, рече комесарот за проширување на ЕУ, Оли Рен, за време на посетата на Сараево минатиот месец.
Во натписот од понеделникот, Грегоријан потсети дека премиерот на РС Милорад Додик и поранешниот претседател на РС Драган Чавиќ го предложија текстот на договорот за полициските реформи, кој, исто така, го поддржаа и бошњачките и хрватските партии и го одобри БиХ и парламентите на ентитетите во октомври 2005 година.
Одредбите на договорот се рефлектирани во извештајот што го подготви Директоратот за полициски реформи.
„На маса се решенијата за преостанатите отворени прашања на начин на кој секој ќе го добие она што му треба, ако не сé што му треба“, рече Грегоријан. 
„Ние веќе сосема се доближивме до постигнување договор.“
Затоа, истакна тој, повиците на одредени политичари за рестартирање на процесот од почеток ќе го одложат процесот на европска интеграција на БиХ за неколку години, но нема да имаат влијание врз евентуалниот исход од полициските реформи. 
„Прашањата остануваат исти, принципите на ЕУ остануваат исти и областите за компромис остануваат исти“, истакна Грегоријан. 
„Отфрлањето на полициските реформи е всушност отфрлање на европската интеграција.“
