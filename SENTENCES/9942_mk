08/04/2013
Игор Јовановиќ и Линда Карадаку за Southeast European Times во Белград и Приштина -- 08.04.13
Комесарката на ЕУ, Кетрин Ештон, остави отворена можност за договор меѓу Србија и Косово во врска со статусот на северно Косово, иако двете страни ги завршија преговорите на 2-ри април, без да постигнат договор.
„Јазот меѓу двете страни е многу тесен, но длабок.
Тие сега ќе се вратат назад и ќе се консултираат со колегите во нивните главни градови и ќе ме известат во текот на следните неколку денови за нивната одлука“, рече Ештон.
Ештон рече дека ова е за последен пат двете страни да се состанат официјално на разговори со посредство на ЕУ.
Косовскиот премиер Хашим Тачи рече дека Србија побарала повеќе време за дополнителни консултации.
„И покрај сите реални тешкотии, не можеме да го прогласиме процесот за затворен или неуспешен.
Се надеваме дека Србија ќе размисли, ќе ја прифати реалноста, а со тоа и договорот“, рече Тачи.
Тачи ги посочи главните точки на договорот.
Прво, здружението на општини со српско мнозинско население ќе нема извршни или законодавни надлежности, а косовскиот правен систем ќе биде обединет на целата негова територија.
Командниот синџир на косовската полиција ќе функционира врз основа на косовските закони.
Второ, нелегалните безбедносни структури ќе бидат распуштени и ќе се загарантира слободата на движењето на луѓето и стоката низ цело Косово.
И последно, локалните избори ќе бидат организирани и раководени во северните косовски општини од страна на ОБСЕ и потврдени од косовската централна изборна комисија.
Српските власти рекоа дека ситуацијата е катастрофална и изразија загриженост во врска со двете можни решенија со кои се соочува земјата.
Белград може да го отфрли, како што го смета, многу неповолниот договор, со што би ја одложил интеграцијата во ЕУ, или може да го прифати договорот и да го продолжи пристапувањето во ЕУ.
„Сите граѓани мора да знаат дека отфрлањето на планот ќе значи затворање на Србија кон светот и помалку пари за нашиот буџет и економија, така што ќе биде невозможно да се истрае на политичката сцена поради различните видови притисоци од сите страни, а ако го прифатиме многу лошото решение, прашање е како луѓето во Косово ќе го сфатат тоа и, исто така, како ќе реагира другиот дел од нашиот народ“, рече првиот потпретседател на Србија, Александар Вучиќ.
Премиерот Ивица Дачиќ на 4-ти април ја посети Франција, за да побара помош откако предлозите на Србија за поширока автономија за косовските Срби беа отфрлени.
„Ова ја става Србија во ситуација каде што таа е во жив песок и секоја година тонеме подлабоко и подлабоко“, рече Дачиќ.
Белград има рок до 9-ти април да донесе одлука, рече Дачиќ.
Српскиот министер за финансии и економија, Млаѓан Динкиќ, беше првиот што предложи Србија да го прифати предложеното решение на Брисел бидејќи во спротивно не може да преживее економски ако е изолирана.
Но, многумина во Србија не се согласуваат дека ситуацијата е драматична како што се прикажува.
„Говорењето за затворање на Србија е патетично и невистинито, бидејќи изолирањето на Белград сега не е во ничиј интерес“, рече за SETimes Александар Митиќ од Центарот за стратешки алтернативи.
„Белград ќе направи голема грешка ако прифати каков било компромис сличен на она што му се нуди сега, бидејќи ништо драматично нема да се случи ако го одбие овој план“, додаде Митиќ.
Во меѓувреме, опозициската Демократска партија на Србија (ДСС) побара Србија да прогласи политичка неутралност и да се откаже од плановите за членство во ЕУ.
Но, некои експерти велат дека Србија навистина ќе се соочи со драстичен пад на животниот стандард, потешки услови за водење бизнис, како и можно намалување на нејзиниот кредитен рејтинг.
„Ќе стане поскапо за Србија да добие заеми, имајќи предвид дека земјата зависи од странските извори на финансирање, што ќе го загрози редовното сервисирање на долговите и дополнително ќе ја затегне должничката јамка, доближувајќи нé сите до грчката криза“, рече за SETimes Саша Ѓоговиќ од Институтот за пазарни истражувања.
Постои причина за оптимизам и разговорите треба да продолжат по секоја цена, рече Петрит Селими, заменик-министер за надворешни работи на Косово.
„Но, доцнењата во процесот ќе му наштетат и на Косово, бидејќи пролонгираната состојба на статус-кво ќе има безбедносни и економски импликации врз целиот Балкан“, рече Селими за SETimes.
Селими објасни дека Косово останува посветено на интеграцијата во ЕУ како своја единствена опција.
„[Ако Србија одбие да го прифати предложениот договор] Косово ќе продолжи по независниот пат за да стане одговорна држава, интегрирана во меѓународната заедница.“
Дали треба ЕУ да продолжи со својата улога на посредник за договор меѓу Србија и Косово?
Придружете се на дебатата оставајќи коментар.
