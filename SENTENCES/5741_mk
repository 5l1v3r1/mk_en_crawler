28/06/2011
Бедрана Калетовиќ за Southeast European Times во Сараево – 28.06.11
Владата на Република Српска изненади многумина објавувајќи дека ќе помогне во финансирањето на правната одбрана на Ратко Младиќ во висина од 50.000 евра. 
Владата објави дека ќе бидат искористени средствата од Фондацијата за правна помош на осомничените за воени злосторства, но, всушност, ќе мора да пренасочи средства од буџетот платени од даночните обврзници. 
Ова ги вклучува и даноците од семејствата кои беа жртви на воените злосторства.
„Ова е директна порака до нас кои се вративме во своите домови по геноцидот, дека не треба да се враќаме. 
Нема да се откажеме од својата борба, а тие треба да се срамат што бранат крвник како што е Младиќ“, рече за SETimes Хатиџа Мехмедовиќ, претседателката на здружението Мајките на Сребреница.
Мехмедовиќ, Бошњачка, го изгуби својот сопруг и двата сина за време на падот на Сребреница во јули 1995 година, како и многу други машки роднини. 
Таа се врати во Сребреница во 2003 година. 
Поради тоа што Сребреница е под надлежност на РС, дел од приходот на Мехмедовиќ ќе биде одвоен за правната одбрана на Младиќ.
„Не знам дали некаде во светот некоја земја ги финансира своите убијци, но тоа е токму она што ќе се случи тука. 
Апсурдно е тоа што жртвите немаат права. 
Тие ми зедоа сé што имав, само мојата сестра и јас останавме, и сега треба да им се заблагодарам“, рече за SETimes Сафета Муминовиќ, жртва на масакрот во Сребреница која ги изгуби сите свои машки роднини.
Пантелија Чургуз, претседател на воената организација на РС која им помага на семејствата на обвинетите од Хашкиот трибунал и им нуди финансиска помош, има став кој го делат многумина во РС.
„Парите се само симболични и недоволни, но најголемата вредност лежи во фактот дека владата на РС одлучи да се вклучи“, рече Чургуз за SETimes.
Чургуз објаснува дека некои политичари побарале поголеми суми од владата, но биле одбиени.
Треба брзо да се формираат фондации што ќе се грижат за обвинетите, вели Јанко Велимировиќ, директор на Републичкиот истражувачки центар за воени злосторства. 
Центарот е единствената организација која помага во собирањето докази и документација потребни за Хаг.
„Крајно време е да се стори нешто конкретно, бидејќи досега бевме ограничени во поддршката на оние што имаат потреба“, рече Велимировиќ за SETimes.
Младиќ, кој сé уште не одлучил кој адвокат ќе го брани во Хаг, има опција да избере адвокат што ќе му го даде Трибуналот, и во тој случај правните трошоци од околу 2 милиони евра ќе бидат покриени од Трибуналот, или може да се одлучи самиот да си ги покрие трошоците и да избере свој адвокат.
Политичките партии во БиХ жестоко реагираа на потегот на РС, велејќи дека тоа е последен доказ оти РС ги поддржува -- па дури и се идентификува -- со криминалците и екстремните идеологии.
„Ова не е одлука со добра намера и не придонесува за враќањето на довербата меѓу луѓето. 
Хашкиот трибунал обезбедува средства за одбраната на сите оние кои можат да докажат дека не можат самостојно да ја финансираат својата одбрана, поради што РС нема потреба да му помага никому“, рече за SETimes политичарот Рамиз Салкиќ.
Високиот претставник Валентин Инцко, исто така, изрази загриженост и длабоко жалење за одлуката на РС. 
Карактеризирајќи ја одлуката како жална, Инцко рече дека тоа е тест за зрелоста на политичката структура во БиХ.
„Парите се од даночните обврзници, но исто така и од мајките на Сребреница. 
Не можам ни да замислам еден австриски воен злосторник, еден нацистички воен злосторник, да добие финансиска помош од австриската влада“, рече Инцко.
