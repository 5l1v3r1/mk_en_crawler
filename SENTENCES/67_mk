08/08/2005
Од Ѓорѓи Митев-Шантек за Southeast European Times во Белград – 08/08/05
Србија се бори со потребата да го реформира пензисиот систем, кој троши речиси една четвртина од државниот буџет. 
Државните приходи се исцедени, а сепак пензиите се доста ниски -- во просек 138 евра месечно. 
Околу 91 отсто од пензионерите се принудени да се снаоѓаат со значително помалку од просечната плата во Србија. 
Бидејќи секоја нова рестрикција болно ќе влијае врз пензионерите, политичките лидери се наоѓаат во тешка положба. 
Без промени, ситуацијата само ќе се влоши. 
Но, тешко е да се побара од луѓето кои веќе добиваат малку да се задоволат со уште помалку.
Постојат три начини да се намали товарот од пензиите врз БДП: преку зголемување на БДП, преку систематско намалување на бројот на пензионери и преку намалување на порастот на реалните пензии. 
Актуелниот систем „тековно финансирање“ можеше да функционира во Југославија во 1980-тите години, кога на секој пензионер имаше по 3 до 3,5 вработени. 
Но, во сегашните услови, кога бројот на вработени и пензионирани лица е речиси еднаков, системот е банкротиран и само константните субвенции од државниот буџет го одржуваат во живот. 
Како што наведува извештајот на Светската Банка „Издржување на старите лица во 21 век“, ова претставува глобален проблем.
Во Србија, зголемувањата на пензиите повеќе не е поврзано со платите, туку со зголемување на животните трошоци, регулирањата се прават два пати годишно. 
Предвидено е дека до 2010-та година, просечната пензија ќе се намали од сегашните 67,59 отсто на 57,78 отсто од просечната плата, ислучувајќи го данокот. 
Истовремено, ќе биде воведена повисока минимална пензија која нема да може да се спушти под една четвртина од нето платата. 
Моментално тоа е 51 евро.
Најстарите жители во Србија, кои веќе поминаа низ еден од најтешките периоди во поновата историја, не добиваат доволно за да можат да си ја дозволат минималната потрошувачка кошница. 
Најголемиот дел од нивната месечна пензија оди за основните потреби -- 38,1 отсто за храна, 17,3 отсто за комуналии и 10,2 отсто за превоз. 
На крајот на пензионерите не им останува ништо.
„Тоа е навистина тажна иднина за идните пензионери, после 40 години работа, да можат да добијат просечна пензија од 140 евра“, вели Марија Тодоровиќ, претседател на бордот на директори на државниот пензиски фонд.
Владата е во преговори со ММФ за проблемот со пензиите, како и со здравствениот систем -- преговори кои српските претставници ги опишуваат како „тешки“. 
ММФ бара да бидат усвоени построги правила, а нивната имплементација да започне во 2006-та година. 
Зголемувањето на животните трошоци треба да биде ограничено на еднаш годишно, велат од Фондот, иако оваа организација покажа одредена флексибилност што се однесува до одредувањео на минималната пензија. 
Српската страна се соочува со предизвикот да преговара помеѓу условите на ММФ и притисокот од страна на здружението на пензионери, кое неодамна испрати писмо до највисоките државни претставници -- меѓу кои и до претседателот Борис Тадиќ и премиерот Воислав Коштуница -- противејќи се на новиот нацрт-закон за пензиите.
Одредбата која предизвика најголема несигурност е предложеното зголемување на старосната граница за пензионирање на 65 години, од сегашните 60 години. 
Во 2001-та година, просечниот очекуван животен век за српските мажи беше околу 69 години. 
Според Тодоровиќ, тоа значи дека многу припадници на исцрпената генерација кои сега очекуваат пензионирање нема да дочекаат да ја видат својата прва пензија, додека пак останатите „ќе ја користат кратко“.
Се повеќе станува јасно дека приватното пензиско осигурување е единствен начин за да се обезбеди мирна старост. 
Меѓутоа, Србија не е земја каде задолжителното приватно осигурување би можело да се воведе преку ноќ. 
Нивото на заштеди кај граѓаните е премногу ниско, а финансиските пазари се, исто така, плитки. 
Поради овие причини, единственото можно решение е постепена транзиција со помош на приватно дополнително осигурување. 
Дури и ова претставува проблем, бидејќи само 5 отсто од вработените можат да си дозволат да платат дополнително осигурување.
Првата фирма која понуди приватно пензиско осигурување беше холандско-српскиот пензиски фонд Дунав-ТБИ, а набрзо истото го направија и двете врвни домашни осигурителни компании, ДДОР Нови Сад и Делта Осигурување. 
Освен со плаќање на пензиско осигурување, пензиите, исто така, можат да се стекнат индиректно, во форма на животно осигурување.
„Поголемиот број граѓани веројатно и понатаму нема да можат да си дозволат да плаќаат за сопствените пензии , но затоа, исто така, имаме програма и за вработувачите. 
Не треба да се заборави државниот данок, кој наместо вообичаените 77 отсто од нето платата, кај вработените кои самостојно плаќаат пензиско осигурување е само 15 отсто“, истакнува Ратко Живковиќ од Делта осигурување.
Сегашната минимална уплата за пензиско осигурување е 7 отсто од најниската бруто плата (со сите трошоци) во ТБИ или околу 12 евра кај Делта. 
Уплатата за пензиско осигурување може да се врши месечно, периодично, годишно или со една уплата, додека пак членството во пензискиот фонд се прави преку сметка, со единствен број под кој се вршат сите уплати. 
Така, еден клиент кој плаќа 36 евра месечно за 30 години ќе има животна пензија од 555 евра месечно -- пет пати повеќе од просечната плата во државата.
Корисни примери можат да се најдат низ цела поранешна Југославија. 
Во Хрватска, каде нивото на просечна пензија е 40 отсто од просечната плата, приватното и доброволното пензиско осигурување беше воведено за лица под 40 години. 
Сопствениците на полиси за доброволно осигурување треба да платат 14,5 отсто од нивната плата во државниот пензиски фонд и 5 отсто во нивната приватна осигурителна полиса. 
Се очекува транзициските трошоци до 2020-та година да достигнат 1,8 отсто од БДП.
Во Македонија, пак, приватното пензиско осигурување дојде од една друга поранешна југословенска република. 
Нова Љубљанска Банка од Словенија и македонската Тутунска Банка регистрираа нов пензиски фонд -- Скопје, со почетен капитал од 1,5 милиони евра. 
Додека соседните држави ги решаваат сопственте пензиски проблеми, српските функционери -- како и обичните граѓани -- внимателно ќе ги пратат нивните обиди.
