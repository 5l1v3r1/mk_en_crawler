15/06/2010
(AФП, Еуопсервер, Еурактив - 11/06/10; Ројтерс, Euroalert.net, Европска комисија - 10/06/10)
Скоро сите грчки крајбрежни и копнени пливачки зони кои беа следени минатата година ги исполнуваат највисоките стандарди за квалитет на ЕУ, вели Европската комисија (ЕК) во својот годишен извештај објавен минатата недела.
Според истражувањето на 36 страници, само три од 1.273 грчки поморски градови опфатени со оценката не ги исполнуваат строгите „препорачани вредности“ на блокот од 27 држави, а само еден е под минималната граница, или задолжителни вредности.
Четири пливачки области на земјата кои беа, исто така, проверени по серија физички, хемиски и микробиотички параметри минатата година, беше утврдено дека се целосно во согласност со уште построгите стандарди за квалитет.
Но, исто така се истакнува дека други 830 грчки пливачки области не се вклучени во извештајот поради некомплетни примероци, предизвикани од доцнењата во нарачките на мониторинг програмата.
Извештајот за Квалитетот на водата за капење на ЕК -- кој беше објавен на 10-ти јуни -- беше спроведен во текот на сезоната 2009 и опфати вкупно повеќе од 20.000 морски, езерски и речни места во членките на ЕУ.
Истражувањето покажа дека 96 отсто од европските крајбрежни води и 90 отсто од нејзините копнени пливачки области биле во согласност со минималните стандарди за квалитет на водата на ЕУ минатата година. 
Иако двете цифри беа нешто пониски од оние во 2008 година, тие истовремено покажаа значително подобрување во споредба со 1990, кога 80 отсто од европските морски пливачки области и само 52 отсто од слатководните беа во рамките на нормата.
„Во текот на изминатите 30 години, ЕУ и националната легислатива значително го подобрија квалитетот на водата за капење во Европа, но нашата работа не завршува тука“, рече комесарот за животна средина на ЕУ, Јанез Поточник, при објавувањето на извештајот. 
„И покрај нашите еднодецениски податоци за висок квалитет, мораме да ги одржуваме напорите за постојано подобрување и задржување на постигнатото.“
Освен Грција, од другите земји каде што најмалку 90 отсто од сите рекреативни води ги исполнија строгите стандардни вредности на ЕУ во 2009 година, се Кипар (99,1 отсто), Франција (95,7 отсто), Малта (93,1 отсто), Бугарија (90,3 отсто) и Португалија (90 отсто).
Бугарија, чии црноморски одморалишта привлекуваат илјадници локални и странски туристи секое лето, има 89 крајбрежни и четири слатководни пливачки области. 
Исполнувањето на земјата на стандардите за квалитет на водата за капење на ЕУ е подобрено откако истата почна да поднесува извештај за тоа, откако пристапи во блокот во 2007 година. 
Минатата година 98,9 отсто од бугарските црноморски плажи ги исполнија задолжителните вредности, што е скок од 93,3 отсто во 2008 година.
„Стапката на задоволување [на крајбрежните води] на стандардните вредности се зголеми значително од 78,7 отсто на 91 отсто“, изјави ЕК во одделен извештај за земјата.
Романија, една од трите членки на ЕУ, заедно со Кипар и Малта, кои пријавија податоци само за крајбрежните области, се чини дека заостанува зад својот јужен сосед. 
Додека сите 49 приморски области што беа испитани ги исполнија минималните стандарди за квалитет, само четири, или 8,2 отсто од сите, ги исполнија стандардните вредности во 2009 година.
