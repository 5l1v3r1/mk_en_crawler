12/09/2005
Од Ерлис Салимај за Southeast European Times во Тирана -- 12/09/05
Новиот албански премиер и влада дадоа свечена заклетва во неделата (11-ти септември) на церемонијата на која присуствуваше претседателот Алфред Мојсиу.
Еден ден претходно парламентот ја изгласа новата влада предводена од Сали Бериша, чија Демократска партија (ДП) победи на изборите на 3-ти јули.
Владата на Бериша доби поддршка од 84 пратеници, додека 53 гласаа против.
Гласањето се спроведе по дводневната дебата.
Во петокот Бериша ја претстави својата програма и листата на министри, велејќи дека ќе се фокусира на консолидирањето на демократските институции, борбата против корупцијата и подобрувањето на јавниот ред, со цел да ја води Албанија кон членството во структурите на ЕУи НАТО.
„Албанците заслужуваат способна, чесна и правична влада“, рече Мојсиу за време на церемонијата во неделата.
„Убеден сум дека новото мнозинство, кое претставува комбинација од човечки способности и професионализам и неопходната политичка волја ќе овозможи и ќе го претвори во реалност доброто водство.“
Како што и вети претходно Бериша го намали бројот на министерствата од 19 на 14.
Владата ќе има еден заменик-премиер - адвокатот Илир Русмајли.
Еден од клучните членови ќе биде поранешниот албански амбасадор во Париз, писателот Бесник Мустафај.
Тој го предводи Министерството за надворешни работи.
Најмалку петмина од министрите се на околу триесетгодишна возраст.
Триесетидвегодишниот Сокол Олдаши го предводи Министерството за внатрешни работи, во кое се споени министерствата за јавен ред и локална самоуправа.
Министерството за територија и туризам и министерството за култура, млади и спорт се споени во Министерство за култура и туризам, со кои раководи 39-годишниот Бујар Лескај.
Аренца Трошани, 32-годишен адвокат, е наименуван за министер за интеграции, додека 31-годишниот Алдо Бумчи стана министер за правда.
Министерството за телекомуникации го предводи 31-годишниот Љуљзим Баша.
Со Министерството за финансии раководи Ридван Боде, а со Министерството за земјоделство Јемин Ѓана.
Министерствата за економија, енергија и трговија се спојуваат во едно тело, предводено од Генц Рули како министер за економија.
Максим Цикули го презеде Министерството за здравство.
По давањето на свечена заклетва на владата Бериша свика состанок.
Со силната парламентарна поддршка, велат аналитичарите, Бериша ќе се соочи со малку тешкотии во изборите за нов претседател во 2007 година.
Ова прашање се смета за проблематична област, но Бериша се чини дека освои доволно силен мандат за да избегне евентуална политичка криза.
