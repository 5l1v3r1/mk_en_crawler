08/12/2006
Од Антонела Архин за Southeast European Times – 08/12/06
Од април 2003 година до јуни 2006 година, Црна Гора беше членка на Советот на Европа (СоЕ), како една од конститутивните републики во државната заедница на Србија и Црна Гора. 
Во текот на овие три години државата ги заврши значајните законски реформи, од кои повеќето беа спроведени во соработка со СоЕ, неговите мониторинг тела и другите меѓународни експерти.
Набргу откако Црна Гора стана независна, Парламентарното собрание на Советот на Европа (ПАЦЕ) побара извештај за придржувањето на новата држава на стандардите на СоЕ. 
Во истиот се заклучува дека правниот систем на Црна Гора ги исполнува стандардите „под услов да се обезбеди соодветна уставна реформа, на начин на кој ќе се осигури нејзиниот легитимитет“.
Кога беше ставен крај на државната заедница, тоа значење крај и за нејзината уставна повелба. 
Моментно, единствениот уставен документ на новата држава е Уставот на Република Црна Гора, усвоен во 1992 година, во времето на Милошевиќ. 
Потребни се измени во неколку области.
Една од главните грижи што ги изразија експертите на СоЕ се однесува на независноста на судството. 
„Дирекните врски помеѓу судството и парламентот, заедно со слабата улога на Судскиот совет, водат до недостаток на непристрасност на судовите“, се вели во извештајот. 
Истиот препорачува измена на процедурата за назначување и разрешување на судии.
Исто така, според постојниот устав јавниот обвинител носи, така да се каже, премногу капи -- фокусирајќи се не само на задачите поврзани со криминалните постапки, туку и на лековите за заштитата на уставноста и легитимноста, и ја претставува републиката во имотните и правните прашања.
Повелбата за човекови и малцински права на Србија и Црна Гора, исто така, не е на сила почнувајќи од 3-ти јуни, така што новиот устав треба да обезбеди најмалку исто ниво на заштита на човековите права, вели СоЕ.
Одредбата на уставот од 1992 година кој се однесува на локалната самоуправа, има некаков недостаток, според експертите, со оглед на тоа што не го дефинира јасно правото на локална самоуправа. 
СоЕ неодамна започна програма за помош во таа област.
Во септември комисија на еминентни правни експерти и политиколози подготвија работен документ и го поднесоа до Парламентарната комисија за уставни прашања, постојано тело кое го сочинуваат 13 пратеници. 
Комисијата започна со подготовките на нацрт-уставот во ноември. 
Парламентот објави дека документот би можел да биде готов до крајот на годинава, а потоа да биде ставен на располагање за јавна расправа еден месец подоцна. 
Но, Драган Кујовиќ, висок официјален претставник од владејачката Демократска партија на социјалистите, вели дека распоредот е продолжен.
Заменик-претседателот на ПАЦЕ Жан-Чарлс Гардето во моментов врши проценка дали Црна Гора е подготвена за СоЕ. 
За неговиот извештај, на кој сé уште се работи, ќе биде дискутирано од страна на Комитетот за политички прашања на ПАЦЕ, по што Ерик Јургенс, од Комитетот за правни прашања и човекови права, ќе го претстави своето мислење. 
ПАЦЕ потоа ќе дискутира околу ова прашање на пленарната седница и евентуално ќе му препорача на Комитетот на министри, Црна Гора да биде поканета за влез во СоЕ.
Гардето рече дека ќе се заложи за ставање на неговиот извештај на агендата на седницата на ПАЦЕ во јануари, макар што неговите колеги можеби ќе одлучат да го одложат прашањето до напролет. 
ПАЦЕ е оптимист за шансите на Црна Гора, рече тој. 
Ако може да ја усогласи својата политичка рамка со барањата, Црна Гора наскоро ќе биде подготвена да стане 47-ма членка на СоЕ.
