20/09/2010
Од Билјана Пекушиќ за Southeast European Times во Белград -- 20/09/10
Српската тајна служба доби одобрување за парламентот да усвои закон кој ќе им овозможи на граѓаните или организациите да проверат дали биле предмет на шпионажа и од страна на кого.
Истиот ќе им овозможи да ја проверат содржината на секое досие што тајната служба го имала за нив, вклучително и од времето на Милошевиќ.
Договорот го отвора патот за ставање на предлог-законот на агендата на парламентот во блиска иднина, при што усвојувањето се очекува до крајот на годинава.
Усвојувањето на законот е еден од условите за доближување до членството во ЕУ.
Предлог-законот е моделиран според сличните во Германија, Полска, Романија и Словачка.
Ќе биде формирана независна комисија да го води процесот.
„Таа комисија треба да ја сочинуваат луѓе кои имаат голем морален интегритет, и да бидат претставници на независни и невладини организации.
Не треба да се дозволи да се избираат претставници на политичките партии“, рече државниот секретар на Министерството за правда, Слободан Хомен.
Хомен ги виде своите тајни досиеја од 2003 година и рече дека содржеле многу неточни информации.
Луѓето, рече тој, треба да се свесни за содржината на своите досиеја и потенцијалот за злоупотреба.
Граѓаните ќе можат да ги видат имињата на соработниците на тајната полиција кои ги следеле, и, исто така, ќе можат да побараат уништување на нивните досиеја и да бидат присутни на истото.
Претседателот на Српското движење за обнова (СПО), Вук Драшковиќ, рече дека многу досега непознати криминални дејства ќе бидат откриени.
„Има стравување кај многу луѓе на „европскиот воз“ дека со отворањето на досиејата тие ќе бидат разоткриени како соработници на тајните служби на Милошевиќ“, рече тој.
Драшковиќ, познат како антикомунист, но исто така и националист, тврди дека многу богати поединци во Србија го стекнале своето богатство благодарение на Милошевиќ и неговата тајна полиција, и дека отворањето на досиејата ќе го открие тоа.
СПО предложи ваков закон во 2004 година.
Денес, партијата ја повикува комисијата да ги објави имињата на сите соработници на тајната служба чии шпионски активности доведоа до трагични последици.
Тоа ги вклучува и шпионите кои го следеа новинарот Славко Чирувија, кој беше убиен во 1999 година, како и другите жртви на режимот на Милошевиќ.
Исто така, тоа ќе ги вклучи и соработниците кои беа платени за своите услуги преку нелегална трговија.
Списокот на соработниците, според СПО, мора да ги вклучува сите оние кои ги известувале комунистичките власти за луѓето што го критикувале режимот, и оние чии книги, филмови и театарски претстави беа забранети поради тајните извештаи.
Граѓанскиот претставник Саша Јанковиќ изјави за белградскиот весник „Блиц“ дека законот е многу важен чекор од страна на владата за рехабилитација на оние чии права биле нарушени.
Јанковиќ сака да ја потсети јавноста дека актуелната тајна служба на Србија -- позната под акронимот БИА -- се спротивстави на законот, но сега е подготвена истиот да го поддржи.
БИА досега обезбеди 70.000 тајни досиеја за државните архиви.
