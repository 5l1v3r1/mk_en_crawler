20/07/2009
(Блумберг, Медиафакс, Wall-Street.ro, Хотњус - 17/07/09; Светска банка - 16/07/09; ММФ - 10/06/09)
Светската банка во четвртокот (16-ти јули) одобри заем од 300 милиони евра за Романија, со цел да помогне во ублажувањето на последиците од светската криза.
Менаџерот на Светската банка во Романија, Беноит Бларел, рече дека парите ќе го помогнат спроведувањето на мерките предвидени во владината антикризна програма. 
Истата има за цел „да го зајакне управувањето со јавните издатоци, да го ублажи влијанието од кризата врз сиромашните и ранливите категории граѓани и да ги минимизира ризиците од кризата во домашниот фикансиски сектор со решавање на актуелните и потенцијалните слабости“, рече тој.
Заемот, кој се доделува за период од 14 години, со грејс-период од 13,5 години, е прв од предложената програма во три дела Заем за политиката на развој (ДПЛ), која може да достигне една милијарда евра, објасни банката. 
Следните две транши од 360 и 340 милиони евра, се очекува да бидат одобрени до средината на следната година, објави Wall-Street.ro.
„Спроведувањето на агендата на структурните реформи е особено важно, со оглед на тоа што зајакнувањето на издржливоста на економијата ќе ја стави Романија во подобра позиција за постигнување и одржување висок раст на среднорочен план“, рече шефот на оперативниот дел од програмата Сват Гош.
Романија имаше огромен економски раст осум години по ред, но кога почна ширењето на економската криза низ целиот свет минатата есен, работите почнаа да се движат во спротивен правец, на полошо.
Падот во домашната побарувачка водеше до забавување на растот на реалниот БДП -- од просечните 9 отсто на годишна тримесечна основа во текот на првите три тримесечја од 2008 година, до пад од 13 отсто во четвртото тримесечје, се вели во извештајот на ММФ минатиот месец. 
Надолниот тренд продолжи во првото тримесечје од оваа година.
„Растот на извозот, исто така, почна нагло да се движи во негативен правец, но увозот паѓаше уште повеќе, почнувајќи со брзата корекција во дефицитот на тековната сметка, кој се преполови во текот на јануари и февруари во споредба со истиот период минатата година“, се вели во извештајот.
Во март Романија се обрати до Европската комисија (ЕК) и ММФ со барање за мултилатерална финансиска помош за справувањето на земјата со економската криза.
На крајот беше одобрен пакет заем на ММФ за спас, во траење од 24 месеци и во висина од 20 милијарди евра. 
Беше постигната согласност Фондот да обезбеди близу 13 милијарди евра и ЕУ -- уште 5 милијарди евра. 
Остатокот ќе биде покриен со заеми од Светската банка и други меѓународни институции.
Програмата ДПЛ ќе ги поддржи реформите за подобрување на управувањето со јавните финансии, како и зајакнувањето на социјалната заштита и финансискиот сектор, се вели во соопштението на банката. 
Владата се очекува да преземе првични чекори за реформи во јавниот сектор, како и мерки за воведување поголема стабилност, предвидливост и транспарентност во јавните трошоци.
Програмата, исто така, ќе ги поддржи активностите за подобрување на финансискиот менаџмент во образовниот и здравствениот сектор, како и реформите со цел подобрување на флексибилноста, функционирањето и стабилноста на финансискиот сектор.
