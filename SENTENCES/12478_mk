09/06/2005
БЕЛГРАД, Србија и Црна Гора -- По состанокот со српскиот претседател Борис Тадиќ во Белград, чешкиот министер за надворешни работи, Кирил Свобода, во средата (8-ми јуни) изјави дека процесот на проширување на ЕУ ќе продолжи.
Свобода пристигна во дводневна посета на Србија и Црна Гора претходно истиот ден.
Тој ја изрази чешката поддршка за напорите на државната заедница за пристап во ЕУ и во НАТО.
Подоцна, Свобода и претседателот на Србија и Црна Гора, Светозар Маровиќ, разговараа за договорот за билатерална економска соработка, кој ќе биде потпишан во следните месеци.
В четврток Свобода ќе ги посети Приштина и Подгорица.
Во другите вести, Тадиќ в четврток ќе допатува во Македонија, на разговори околу прашањето на одбележување на границата.
Тој за весникот Дневник изјави дека УНМИК нема ингеренции да се занимава со процесот на одбележување на границата, кој е во застој поради приговорите од страна на Приштина во врска со косовскиот дел од границата.
(Макфакс - 09/06/05;
Бета, Танјуг, Телевизија Телма - 08/06/05)
