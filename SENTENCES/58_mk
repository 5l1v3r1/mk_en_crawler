15/08/2005
Од Зоран Николовски за Southeast European Times во Скопје - 15/08/05
Во изминативе четири години, по завршувањето на вооружениот конфликт, забележан е видлив напредок во регионалната соработка помеѓу земјите од Југоисточна Европа.
Преку заедничка аспирација да станат членки на ЕУ и НАТО, државите од регионот развиваат една нова клима на односи во секоја сфера, потпомогнати од меѓународните институции.
Дополнителен мотив за овој процес се иницијативите како Пактот за стабилност на ЕУ, Централноевропската иницијатива (ЦЕИ), ЦЕФТА, Процесот на соработка во Југоисточна Европа, програмата на НАТО Партнерство за мир, Процесот за стабилизација и асоцијација на ЕУ (ПСА), Јадранската повелба и Иницијативата за соработка во Југоисточна Европа.
„Соединетите Американски Држави и ЕУ имаат заедничка цел - постепена интеграција на балканските земји во евро-атлантските структури, како што беше потврдено на самитот на НАТО одржан во Истанбул, 2004 година“, се вели во брошурата на американскиот Стејт департмент, објавена минатата пролет.
„Вредностите на демократијата, владеењето на правото, почитувањето на човечките, како и правата на малцинствата и пазарната економија ги сочинуваат основите на евро-атлантската заедница.
Темпото на интеграција лежи во рацете на земјите од регионот“.
Вашингтон ја даде својата поддршка за Јадранската повелба, иницијатива преземена од страна на Албанија, Хрватска и Македонија, чија цел е координирање на обидите за членство во НАТО.
Трите потписнички на повелбата се обврзаа на соработка и размена на информации и искуства во надеж да ја постигнат својата заедничка цел.
Одржаа многу заеднички воени маневри, направија размена на офицери за обука и основаа мрежа за подобра комуникација.
Како резултат на тоа, велат претставници од македонското министерство за одбрана, координирањето и размената на податоци се суштински подобрени, а шансите за членство во НАТО се значително зголемени.
Истовремено, ЕУ ја спроведува својата политика на регионална соработка преку конкретни програми за помош.
Регионалната програма КАРДС ја потпомага меѓуграничната соработка -- т.е проекти корисни за двете страни во еден пограничен регион.
Во октомври 2001 година Европската Комисија ја усвои „Регионалната стратегија КАРДС“, стратегија за планирање на 197 милиони евра помош во период од три години.
Помошта е насочена кон решавање на регионалните проблеми во западен Балкан, како и подигнување на нивото на регионална соработка.
Меѓу главните приоритети се контролирање на меѓународните граници, развој на регионалната инфраструктура, како и помош на земјите за изградба на посилни национални институции.
„Регионалната соработка е критична компонента во ПСА, со што всушност се дополнува филозофијата на ЕУ за регионот на Западен Балкан дека подлабоката соработка со соседните земји е пат кон национална, како и регионална стабилност и раст, и дека таквата соработка е од корист за заедничките интереси на засегнатите земји“, се вели во еден извештај на ЕУ.
„Околу 10 отсто од расположливиот буџет на КАРДС ќе бидат насочени за поддршка на оваа регионална соработка -- а, тоа е вкупно, во периодот од 2002 до 2004 година, 197 милиони евра“, се додава во извештајот.
Важноста на соработката се повеќе се истакнува од страна на лидери во регионот.
Уште пред три години хрватскиот претседател, Стипе Месиќ -- во текот на РФЕ/РЛ дискусија одржана на 21 ноември 2002 година -- тврдеше дека членството во НАТО би ги направило земјите од регионот учеснички во еден безбедносен систем и би помогнало да се развијат вредности и стандарди кои ќе ги подобрат нивните шанси за членство во ЕУ.
Тој додаде дека ЕУ -- особено преку примерот на франко-германското помирување -- покажала дека е возможно да се стави крај на древниот проблем на Европа со честите војни за територија и политичка корист.
„Регионалната политика е еден од клучните предуслови за приклучување на Балканот кон ЕУ“, рече претседателот Бранко Црвенковски на самитот одржан во Мамаја, Романија, минатата година.
„Македонија секогаш била свесна за интересот, било да потпишува договори за слободна трговија со соседите и да создава услови за уште послободна трговија со стока и услуги, или во т.н Јадранска повелба каде ги одредивме заедничките регионални приоритети за членство во НАТО заедно со Албанија и Хрватска“.
Понеодамна, романскиот претседател Трајан Башеску ја нагласи важноста на регионалната соработка при неговото обраќање на осмиот самит на СЕЕЦП во Букурешт на 11 мај.
„Нашите европски партнери придаваат голема важност на процесите на регионална интеграција на Балканот, како што се заедничкиот енергетски пазар или регионалната мрежа на договори за слободна трговија“, рече тој.
„Цврсто сме убедени дека регионалната стабилност и просперитет не можат да се постигнат без регионална солидарност“.
Секако, во изминативе четири години беа забележани драматични промени во односите.
Еден пример е заедничкото соопштение објавено во Салзбург на 22-ри мај 2003 година, од страна на претседателите на Србија-Црна Гора и Хрватска -- Светозар Маровиќ, односно Месиќ -- заедно со нивниот босански колега, Борислав Паравац.
Лидерите се согласија дека нивните земји, како дел од напорите за надминување на последиците од конфликтот, ќе ги засилат напорите за откривање на судбината на исчезнатите лица и ќе направат се за да го стимулираат доброволното враќање на бегалците, протераните и раселените лица и нивните имоти.
Тие, исто така, ја нагласија нивната „посветеност на продолжување и зајакнување на регионалната соработка“.
Сепак, експертите се согласуваат дека резултатите треба да се подобрат.
Тие велат дека регионот влегува во фаза во која политиката на регионална соработка е прифатена од сите.
Но, сега доаѓа период во кој специфичните проблеми -- меѓу кои и враќањето на бегалците и гаранциите за нивната безбедност, потпишувањето на договори за слободна трговија и размената на безбедносни и анти-терористички информации -- треба да бидат решени.
Списокот е долг, а политичката волја мора да се зачува, искористувајќи го фактот дека на функција се умерени политичари.
Тие треба да постигнат резултати кои ќе бидат потврдени од страна на НАТО и ЕУ.
Инаку, темпото може да се загуби, велат експерти.
Во своето обраќање на Европската пленарна сесија на 13-ти април, специјалниот пратеник на ЕУ за проширување Оли Рен рече дека 2005 и 2006 година ќе бидат клучни за Западниот Балкан во врска со ЕУ.
Меѓу главните приоритетни сфери за меѓународната заедница се борба против нелегалната трговија и организираниот криминал, подобрени погранични контроли, зголемена транспарентност, заштита на животната средина, регионална стратегија за пораст и стабилност, економски развој и градење на взаемна доверба на полето на безбедноста и одбраната.
„И покрај тоа што постојат потешкотии и стапици на патот на Западен Балкан кон Европа, поголемиот број земји во моментов прават значителен напредок.
Овие земји се обидуваат да ги реформираат застарените економии и да изградат современи општества засновани врз почитување на човековите права и владеењето на правото, истовремено справувајќи се со последиците од војната“, рече Рен.
„Добрососедските односи и регионалната економска соработка се суштината на ЕУ ...
тие се катализаторот за стабилност, помирување и нормализирање на политичките односи“, додаде тој.
