29/08/2006

Унгарскиот министер за надворешни работи, Кинга Генц, во понеделникот (28-ми август) допатува во Романијa, за да се состане со претседателот Трајан Басеску, премиерот Калин Попеску Таричеану и неговиот колега, Михаи Унгуреану. 
Разговорите се фокусираа на билатералната соработка.
***
Бугарскиот министер за внатрешни работи, Румен Петков, во неделата (27-ми август) отпатува во дводневна посета на Романија, каде што ќе се состане со својот колега Василе Блага. 
Тие се очекува да потпишат договор за погранична контрола и програма за соработка во борбата против организираниот криминал за 2006-2007 година.
***
Грчкиот премиер Костас Караманлис во понеделникот (28-ми август) се состана со претседателот на Генералната конфедерација на грчката работна сила, Јанис Панагопулос, пред септемврискиот Меѓународен саем во Солун. 
Министерот за економија и финансии, Јоргос Алогоскуфис, министерот за развој, Димитрис Суфас, и министерот за труд, Савас Цитуридис, исто така, присуствуваа на состанокот.
***
Tурскиот министер за надворешни работи, Абдула Ѓул, во вторникот (22-ри август) беше во Сирија, како дел од регионалната турнеја фокусирана на кризата на Блискиот Исток. 
Ѓул оствари состаноци со претседателот Башар ал-Асад и министерот за надворешни работи Валед ал-Муалем.
***
За време на посетата на Бања Лука во вторникот (22-ри август) министерот за човекови права и бегалци на Босна и Херцеговина, Мирсад Кебо, рече дека иднината на земјата може да се изгради врз основа на договор и меѓуетнички дијалог. 
Тој се состана со премиерот на Република Српска, Милорад Додик, и верските водачи на локалните Срби.
***
Специјалниот претставник на ЕУ за Косовo, Стефан Лен, во вторникот (22-ри август) пристигна во Приштина, со цел да ги повика водачите да направат поголем напредок во спроведувањето на стандардите на ОН. 
Тој имаше разговори со косовскиот претседател Фатмир Сејдиу и со водачот на Сојузот за иднината на Косово, поранешниот премиер Рамуш Харадинај.
***
Бугарскиот министер за одбрана, Веселин Близнаков, во четвртокот (24-ти август) ја започна тридневната официјална посета на Романија. 
Тој и неговиот колега, Теодор Атанасиу, се фокусираа на регионалната и меѓународната безбедност и билатералната воена соработка.
***
Ричард Лугар, претседателот на Комисијата за надворешни односи на американскиот сенат, во петокот (25-ти август) ја посети Тирана. 
На состанокот со албанскиот претседател Алфред Мојсиу тој рече дека САД се надеваат оти Албанија ќе биде помеѓу земјите што ќе добијат покана за членство во НАТО во 2008 година.
***
Специјалниот претставник на ОН, Марти Ахтисари, во средата (23-ти август) пристигна во Косовo, за да апелира за компромис во врска со децентрализацијата и малцинските права во покраината. 
Ахтисари се состана со политичките водачи и со преговарачкиот тим за разговорите околу статусот, барајќи од нив да ги прифатат препораките на експертите на ОН.
(Разни извори 22/08/06-29/08/06)
