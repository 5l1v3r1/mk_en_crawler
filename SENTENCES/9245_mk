08/09/2012
Дражен Ремиковиќ за Southeast European Times во Сараево -- 08.09.12
Политичарите од Босна и Херцеговина имаат шанса, на следните локални избори, да ги остават зад себе несогласувањата и да се посветат на добивањето пристап во ЕУ и поддршката на безбедноста на Балканот.
И покрај минатото, фрагментираната држава се соочува со можност повторно да ги состави паричињата од политичката сложувалка на земјата.
„Кризата е многу длабока и долга, така што мислам дека кој и да најде решение за неа, треба да добие Нобелова награда за мир“, рече за SETimes Славко Кукиќ, политички аналитичар и професор на Универзитетот во Мостар.
Но, и покрај повикот на меѓународната заедница, експертите, граѓаните, па дури и самите политичари, двете страни имаат долг пат пред себе за да ги решат неодложните прашања на земјата на претстојните избори во октомври.
„Ако ги следите медиумите, ќе видите дека изјавите се многу поостри отколку оние во 1990-тите.
Меѓународната заедница полека се дистанцира себери од кризата, што не е добро, бидејќи истата е најодговорна за мир во БиХ.
Обичните луѓе не создаваат национални и политички тензии, туку политичарите“, изјави Кукиќ за SETimes.
На 1-ви септември Социјалистичката интернационала -- светска организација на социјалдемократските, социјалистичките и лабуристичките партии, која ја сочинуваат 161 партија и организации од целиот свет -- ја избркаа партијата Сојуз на независни социјалдемократи (СНСД) на претседателот на Република Српска, Милорад Додик, од своето членство.
Минатиот месец Додик ја раскина соработката со Социјалдемократската партија и побара оставка од нејзиниот шеф, Златко Лагумџија, од функцијата министер за надворешни работи.
Проблемот е во гласањето на Лагумџија во врска со резолуцијата за Сирија во Собранието на ОН.
Додик тврди дека Лагумџија им дал инструкции на претставниците на БиХ во ОН да ја поддржат резолуцијата, без најпрво да обезбеди согласност од трипартитното претседателство на земјата.
По обвинувањата Лагумџија му одговори на Небојша Радмановиќ, српскиот член на државното претседателство преку јавно писмо.
„[Јас] никогаш немаше да ја заземам страната на катастрофалната надворешна политика со гласање против резолуцијата за Сирија.
Гласав бидејќи ми беше препорачано од [претседателот] на претседателството на БиХ, Бакир Изетбеговиќ, кој ме информираше дека претседателството на БиХ зазело заеднички став за Сирија минатата година.“
Душанка Мајкиќ, заменик-претседател на СНСД, вели дека политичарите во БиХ се главните виновници за политичката криза.
„Политичките комбинаторики и меѓусебните обвинувања покажуваат дека политиката во БиХ нема своја идеологија и дека единствена работа која политичарите ја посакуваат е да останат на власт што е можно подолго“, рече Мајкиќ за SETimes.
Асим Мујкиќ, професор на Факултетот за политички науки во Сараево, рече дека кризата е присутна во БиХ веќе 20 години, и цело време се продлабочува.
„Кога ќе им биде побарано да завршат конкретна задача, политичарите веднаш ја префрлаат одговорноста на другиот, користејќи груба реторика и предизвикувајќи етнички тензии, а да не споменуваме и нова војна.
Токму Додик е пример за една ваква реторика“, рече тој.
Граѓаните сметаат дека политичарите треба да бидат казнети за ваквото однесување.
„Наместо да ги решат проблемите на луѓето од кои тие добиваат огромни плати, политичарите ќе гледаат како да заземат колку што може повеќе официјални функции.
Никој од нас не треба да учествува на следните избори, бидејќи само им даваме легитимитет на политичарите да прават што сакаат“, рече за SETimes жителот на Сараево, Алмир Бекто (41).
