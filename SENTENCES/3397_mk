15/11/2006
Од Ерлис Селимај за Southeast European Times во Тирана -- 15/11/06
Светската банка минатиот месец го одобри заемот во висина од 7,3 милиони евра, како помош на Албанија за привлекување инвестиции и промовирање на извозноориентираниот приватен сектор.
Заедно со финансиските средства од албанската влада, заемот ќе помогне во зајакнувањето на напорите за намалување на увозно-извозната празнина, и подобрување на бизнис климата, која моментно е попречена од нефер конкуренцијата и регулаторните практики, како и од бирократските и административните бариери.
Властите потврдија дека долгорочниот економски раст на Албанија бара бизнис клима погодна за раст на извозноориентираниот приватен сектор.
Моментно, увозот на Албанија и понатаму се зголемува, додека извозот се намалува.
„Оваа операција ќе й помогне на владата да го олесни бизнис влезот и операциите во официјалната економија и да ја зајакне способноста на претприемачкиот сектор за зголемување на извозот во регионот и во ЕУ“, рече Силвија Миноти, шеф на тимот на Светската банка која го подготвува проектот.
Конкретните цели вклучуваат намалување на цените, времето и бројот на чекорите неопходни за бизнисите да се усогласат со регулативите кои влијаат на бизнис влезот и операциите.
Откако Албанија й се приклучи на Светската банка во 1991 година, влогот на институцијата во земјата ја надмина сумата од 690 милиони евра, наменети за 61 проект.
Банката вели дека релативната политичка стабилност и посветеност на реформите од 1998 година доведе до голем раст во активноста на приватниот сектор.
Сепак, за да се одржи растот на приватниот сектор, кој води до намалување на сиромаштијата, потребно е да се подобри бизнис климата и да се заврши агендата на структурните реформи -- особено приватизацијата на претпријатијата и финансискиот сектор.
Студијата на Секторот за совети за странските инвестиции ги идентификува лошото раководство и слабите институции како главен проблем кој ги обесхрабрува странските директни инвестиции.
Економските остварувања на Албанија во текот на 1990-тите изгледаат како тобоган.
По колапсот на производството во 1991-1992 година, земјата уживаше силен раст помеѓу 1993 и 1996 година.
Сепак, во 1997 година земјата влезе во период на екстремна социјална и политичка нестабилност, по колапсот на бројни лажни пирамидални шеми и вистинското производство драстично опадна.
Оттогаш економијата е драстично подобрена.
