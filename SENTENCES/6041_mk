07/04/2011
(EурАктив, Euroalert.net, Ајриш тајмс, Софиска новинска агенција, Balkans.com - 06/04/11; Европска комисија, унгарско претседателство на ЕУ, Европски глас, Еуопсервер, Дојче веле, Њујорк тајмс - 05/04/11)
Сите земји-членки на ЕУ мора да развијат национални стратегии за вклучување на Ромите до крајот на 2011 година, рече во вторникот (5-ти април) Европската комисија (ЕК).
Целта на иницијативата е да се стави крај на раширената дискриминација против најголемото етничко малцинство во Европа, кое брои меѓу 10 и 12 милиони луѓе. 
Повеќе од половина од оние што живеат низ цела ЕУ, со Романија, потоа Бугарија, Шпанија и Словачка, се земји со најголеми ромски заедници. 
Малта е единствената членка на блокот од 27 земји без претставници на оваа етничка група, според статистичките податоци за 2009 година.
„И покрај некои добри намери на националните политичари, премногу малку е променето во животите на повеќето Роми во изминативе неколку години“, рече заменик-претседателот на ЕУ и комесар за правда, Вивиен Рединг, во Европскиот парламент (ЕП) во вторникот, претставувајќи ја Европската рамка на ЕК за стратегиите на национална интеграција на Ромите.
Националните планови треба да ги утврдат мерките што владите ќе ги преземат за остварување на конкретните цели во четири клучни области за подобрување на интеграцијата на ромската заедница, рече ЕК, наведувајќи го образованието како најважно меѓу нив.
„Истражувањата покажуваат дека во некои земји-членки, само околу 42 отсто од ромските деца го завршуваат основното образование. 
Европскиот просек е 97 отсто. 
Нашата цел е да загарантираме дека секое ромско дете завршило најмалку основно училиште“, рече Рединг.
Другите три приоритетни области на кои комисијата сака земјите на ЕУ да се фокусираат, се вработувањето, здравствената заштита и домувањето.
Иако од секоја членка на Унијата се очекува да ги наведе своите сопствени цели, во зависност од конкретните околности во земјата, мерките треба да имаат за цел намалување на јазот меѓу пристапот на ромскиот народ до работни места во споредба со оној на другите граѓани. 
Тоа може, исто така, да имплицира значителна економска полза, според ЕК.
Со просечна возраст од 25 години, што е под просекот на ЕУ од 40 години, оваа заедница смета на поголемо учество на работоспособното население, објаснува ЕК. 
Во Бугарија и Романија, на пример, младите Роми претставуваат 20 отсто од нововработените на националните пазари на труд.
Истакнувајќи дека животниот век на оваа заедница е десет години пократок од просекот на ЕУ од 76 години за мажите и 82 за жените, ЕК повика на обезбедување подобар пристап до здравствените услуги за членовите на оваа група.
Мерките што земјите на ЕУ ќе ги наведат во стратегиите за интеграција на Ромите треба да имаат за цел и премостување на празнината во домувањето и основните услуги, како што се протечна вода или струја.
„Постојната исклученост на ромскиот народ е неприфатлива за Европа во 21-виот век, која е градена на принципите на еднаквост, демократија и владеење на правото“, рече комесарот на ЕУ за вработување, социјални прашања и вклучување, Лазло Андор, во вторникот. 
„Животните услови на повеќето Роми и нивните односи со главниот дел од општеството се влошија во последниве години.“
