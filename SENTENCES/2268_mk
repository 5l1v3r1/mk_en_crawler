08/03/2005
Од Давор Коњикушиќ за Southeast European Times во Белград - 08/03/05
Минатиот месец мисијата на ММФ го заврши редовниот преглед на својот тригодишен финансиски аранжман со Србија и Црна Гора. 
Сепак, не е постигнат договор за неколку клучни прашања и разговорите продолжуваат.
Мисијата мора да даде позитивна оценка за економската политика на Србија пред да може Одборот на директори на ММФ да ја одобри новата кредитна линија вредна 190 милиони американски долари.
Во официјалното соопштение аналитичарите на Фондот го наведуваат сé поголемиот макроекономски дебаланс, за кој велат дека ги загрозува претходните постигнувања на земјата. 
Конкретно, вели мисијата, домашната побарувачка го надминува БДП, прелевајќи се во голем надворешен дефицит на Србија и Црна Гора и разгорувајќи ја инфлацијата.
Чекорите што се досега преземени од страна на Владата, најверојатно, не се доволни, предупредуваат аналитичарите, истакнувајќи дека дебалансите се во најголем дел резултат на бавната приватизација и структуралните проблеми во државните и општествените претпријатија.
„Поради тоа што сегашниот голем структурен дефицит остава малку простор за зголемување на нискиот удел на инвестициите во БДП, одржливиот економски растеж ќе бара прераспределба на трудот и постојниот капитал за попродуктивно користење“, се вели во соопштението на мисијата. 
„Државните и општествените претпријатија, најверојатно, нема да понудат конкурентни производи потребни за извозно ориентиран растеж, што е единствен реален начин за постигнување на одржливо зголемување на реалните приходи и вработувањето.“
„Владата подготви план за забрзување на приватизацијата и Фондот истиот го поддржува“, објасна шефот на канцеларијата на ММФ во Белград, Херолд Хичхофер. 
„Но, потребна е мудра и внимателна контрола на политиката на побарувачката и платите. 
Поголемиот дел од платите во јавниот сектор не смее да се зголеми за повеќе од 7 отсто, освен кога е придружен со намалување на бројот на вработените.“
Според Мирослав Мишковиќ, претседателот на Делта холдинг, процесот на приватизација досега се одвива во значителен хаос. 
Ако не се воведе поголема транспарентност, рече тој, „ќе влегува капитал од непознато потекло, додека нашата конкурентност во регионот е купување на претпријатија во Србија и правење на инвестиции. 
Ова е позитивно, но кога ние се обидуваме да го сториме истото во овие земји, наидуваме на значителни бариери.“
Економистот Мирослав Прокопијевиќ, пак, вели дека носителите на економската политика во Србија треба оваа година да се концентрираат на две работи -- зголемувањето на префрлената инфлација и курсот на динарот.
Економскиот раст не може да се заснова на странски донации, оскудни приходи од приватизацијата и евтин кредит, рече Прокопијевиќ, предупредувајќи дека несоодветната економска политика ќе чини скапо во иднина. 
Оваа година, истакна тој, враќањето на државниот долг би можело да помогне за доведување на инфлацијата значително над предвидените 9,1 отсто, евентуално достигнувајќи дури и 21 отсто.
