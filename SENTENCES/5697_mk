30/06/2011
Ивана Јовановиќ за Southeast European Times во Нови Сад -- 30.06.11
Кога се одржа првиот фестивал Егзит во 2000 година, организаторот Душан Ковачевиќ беше 22-годишен студент на електро факултет, и член на групата против Милошевиќ, Отпор.
Тој мечтаеше да види музички настани од светска класа во Србија, и да има можност да комуницира со луѓе од различно културно потекло.
Иако не знаеше многу за организацискиот менаџмент, тој не дозволи тоа да го запре.
Поддржан од двајца свои најдобри другари -- кои, исто така, учествуваа во борбата против режимот на Милошевиќ и против турбо-фолк музиката која го претставуваше тоа време -- Ковачевиќ го основаше Егзит и успеа да ги убеди Си-Ен-Ен и Би-Би-Си да дадат еден поинаков поглед на Србија.
SETimes:
Што се случи во Нови Сад во 2000 година што водеше до Егзит?
Дали бевте свесни дека 100-дневниот отпор на Слободан Милошевиќ ќе стане еден од најважните меѓународни брендови на Србија?
Душан Ковачевиќ:
Концерти, забави, театарски претстави, филмови, јавни дискусии, уметнички изведби, сето тоа се одржуваше и ја претставуваше српската младина по поразличен културен модел од оној кој го промовираше тогашниот владејачки режим.
Веднаш по демократските промени на 5-ти октомври истата година, јас сфатив дека иднината -- кога станува збор за фестивалите -- лежи во создавањето на еден голем меѓународен музички фестивал.
Имав искуство со големите европски фестивали и сфатив дека е тоа патот по кој треба да се оди.
SETimes:
Слоганот на првиот Егзит, „Србија, дали си подготвена за иднината?“ може да се сфати како апел до новите политички водачи.
Дали беа тие подготвени да го поддржат Егзит?
Ковачевиќ:
Во борбата за демократски промени, ние бевме во истиот ров со мнозинството политичари кои подоцна ја презедоа власта;
тие беа меѓу првите кои обезбедија поддршка.
Неколку години подоцна, кога станаа различни и спротивставени политички опции на локално, провинциско и национално ниво, нивната поддршка за Егзит стана една од ретките работи што ги поврзуваше.
SETimes:
Дали странските изведувачи, договорните страни и посетителите се плашеа во Србија порано?
Ковачевиќ:
Да, тоа беше единствениот проблем тогаш.
Изведувачите и публиката не беа сигурни дали ќе бидат безбедни.
Но, првите неколку фестивали ја разбија нивната дилема.
Србија беше изолирана десет години, но нашата предност беше свеста дека нормалниот живот е токму она што ни недостасува.
Затоа Егзит по 5-ти октомври едноставно мораше да се случи, енергијата беше толку феноменална -- слично на енергијата од хипи движењето во Америка во 1960-тите.
Публиката сакаше да конзумира сé и веднаш.
SETimes:
A публиката?
Ковачевиќ:
Првите посетители беа нашите соседи од Босна, Хрватска, Словенија и Македонија.
Овој факт покажува дека не би имало војни ако тоа зависеше од нас.
Со текот на времето, посетителите почнаа да доаѓаат заедно со изведувачите од целиот свет -- Велика Британија, Скандинавија, Канада.
Благодарение на овие прекрасни луѓе, Егзит стана единствениот фестивал во светот чие единствено -- и централно -- средство за рекламирање е публиката.
SETimes:
Егзит е многу популарен меѓународно, што придонесува за имиџот на Србија во светот.
Која е локалната полза од Егзит и неговиот најголем придонес?
Ковачевиќ:
Егзит не престанува да има културно значење, првенствено во поглед на одбраната од не-културата на Гранд [музички натпревар во стилот на Идол] и сличните творби.
Се разбира, тоа ќе биде главна карактеристика на Егзит во следните години.
Но, фактот дека Егзит придонесува за нашето општество преку туризмот ни овозможува да кажеме дека културниот и туристичкиот аспект се сега изедначени.
SETimes:
Дали е Егзит исплатлив од економска и маркетиншка гледна точка?
Ковачевиќ:
Повеќе од 30.000 странци го посетуваат Егзит;
тие трошат преку 10 милиони евра секоја година.
Маркетиншката вредност на подобрувањето на имиџот на земјата е неколкупати поголема.
Исто така, потенцијалот за проширување на туризмот и подобрување на имиџот на Србија преку Егзит е дури и поголема, и ние имаме намера да го искористиме тој потенцијал во наредниот период.
