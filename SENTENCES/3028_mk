20/04/2006
Од Зоран Николовски за Southeast European Times во Скопје - 20/04/06
Македонскиот Уставен суд на 12-ти април го укина законот со кој им се даваше специјален статус и привилегии на пратениците, донесувајќи одлука дека парламентарниците не треба да се третираат поразлично од другите граѓани, кога станува збор за пензиите, платите и другите бенефиции.
Овој закон предвидуваше пратениците со најмалку двегодишно пратеничко искуство да добијат право на пензија со 25-годишен работен стаж - всушност се овозможуваше пензионирање на пратениците на 55 години, а на пратеничките на 53 години.
Возрасната граница за пензионирање, пак, на просечните Македонци, се зголеми. 
Според сегашната легислатива, мажите можат да се пензионираат со 40-годишно работно искуство, а жените со 35-годишен работен стаж. 
Во повеќето случаи, ова значи право на пензионирање на 64 години за мажите и на 62 години за жените.
„Раното пензионирање не значи ништо друго освен стекнување на право според привилегирани услови кои се однесуваат само на пратениците“, рече Уставниот суд. 
„Законот ги става граѓаните во нерамноправна позиција и одредбите од законот се директно кршење на Членот 9 од Уставот на Македонија.“
Пратениците, исто така, си изгласаа добивање на дневници за учество на пленарните седници и комисии, дури и ако се професионалци, кои веќе добиваат плати. 
Според мислењето на судот „во никој случај не може да се оправда ваквиот вид бенефиција“.
„Должност на секој пратеник е да учествува на пленарните седници и работните тела, и токму за ова тие и ги добиваат своите плати“, се вели во пресудата.
Законот беше жестоко критикуван во времето додека се подготвуваше и кога беше изгласан. 
Владата се спротивстави на истиот, а претседателот Бранко Црвенковски првично одби да го потпише.
Со ова, пратениците беа обврзани да го стават нацрт-законот на второ гласање. 
Во двата случаи истиот беше усвоен со големо мнозинство - само 14 пратеници гласа против. 
Потоа, според законот, претседателот мораше да го потпише.
Јавноста ја поздрави одлуката на Уставниот суд со ентузијазам, а аналитичарите велат дека истата придонесува за подобрување на атмосферата на судска независност.
