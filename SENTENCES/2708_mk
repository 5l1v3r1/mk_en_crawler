07/11/2005
Од Зоран Николовски за Southeast European Times во Скопјe -- 07/11/05
Кокошката што беше пронајдена мртва во Македонија не била заразена со птичји грип, туку умрела од болеста „њукасл“, покажаа конечните резултати од лабораторијата во Вејбриџ, Велика Британија. 
Со оваа потврда, властите се убедени дека засега нема случаи на птичји грип во земјава.
Сите меѓународни институции веднаш беа информирани за резултатите, а од Србија и Црна Гора беше побарано да ги укинат мерките за дезинфекција на граничните премини со Македонија.
„Можеме со сигурност да кажеме дека во овој момент нема случаи на птичји грип во Македонија“, изјави за новинарите директорот на Ветеринарната управа, Слободан Чокревски, изнесувајќи ги резултатите од лабораторијата. 
Истовремено, тој истакна дека опасноста не е завршена и дека мерките на претпазливост, мониторингот и следењето ќе продолжат.
Во селото Могила, во близина на Битола, пред скоро три недели беше воведен карантин и сите домашни птици беа уништени. 
Овие мерки беа преземени откако селаните пронајдоа одреден број мртви кокошки. 
Ветеринарните станици објавија дека продолжуваат со вонредното работно време и дека веднаш ќе одговорат на секое известување за некоја мртва птица.
Мониторингот на дивите птици со помош на новата опрема за дијагностицирање ќе започне од следната недела. 
Формирани се мобилни тимови на орнитолози, ловџии и претставници на Ветеринарната управа, кои треба да посетат околу десет локации. 
На овие локации ќе се врши убивање на птиците за кои постои сомневање дека се заразени со вирусот.
Загриженоста во врска со птичјиот грип доведе до огромни загуби за македонските живинари. 
Продажбата на пилешкото месо се намали за 90 отсто. 
Само во фармата „Браилово“ дневната продажба на јајца драстично се намали од 40.000 на 20.000. 
Извозот беше сосема прекинат.
„Ни се случи катастофа“, рече Ристо Тасев, директор на фармата Жито Вардар. 
Голем број фармери велат дека ќе мора да уништат помеѓу 30 и 50 отсто од нивните пилиња поради намалениот профит. 
Околу 3.000 луѓе би можеле да ги загубат своите работни места.
На 3-ти ноември министерот за економија Фатмир Бесими се состана со претставници на живинарската индустрија со цел да се изнајдат начини за да му се помогне на овој сектор. 
Како симболичен гест тој рече дека јавно ќе јаде пилешко месо и јајца од македонски фарми за да докаже дека производите се безбедни.
