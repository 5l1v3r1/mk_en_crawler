01/12/2012
Бојана Миловановиќ и Линда Карадаку за Southeast European Times во Белград и Приштина -- 01.12.12
Белград и Приштина планираат да се концентрираат на решавање на енергетските и телекомуникациските прашања во следниот круг од нивните разговори со посредство на ЕУ. 
Енергетската заедница, која ги регулира енергетските прашања низ цела Европа во согласност со акито на ЕУ, објави дека Белград ги крши правилата на Енергетската заедница, бидејќи не й плаќа надоместок на Приштина за користење на далноводите во северно Косово за пренос на електрична енергија во Србија и соседните земји.
„На Србија й беше јасно укажано дека мора да ја коригира својата политика кон Косово, а тоа автоматски значи прифаќање на енергетската спогодба меѓу двете земји“, рече заSETimesЕдита Тахири, вицепремиерка на Косово и шеф на тимот на земјата за техничките прашања. 
„Изработен е нацрт-договор меѓу двете страни [Косово и Србија], но Србија не е подготвена да го прифати.“
Покрај надоместокот за Косово, Тахири рече дека договорот специфицира оти енергетскиот имот во Косово ќе биде контролиран од Приштина.
Секретаријатот на Енергетската заедница се обидува да го реши ова прашање веќе две години.
Борислав Стефановиќ, поранешен шеф на преговарачкиот тим на Србија, изјави за SETimes дека разговорите за енергијата не се продуктивни бидејќи Србија дава конкретни предлози, а Приштина сите ги одбива.
Стефановиќ рече дека целта на Србија е да го зачува капацитетот на Eлектростопанство на Србија (ЕПС) во северно Косово, и истиот да остане во рацете на ЕПС или на подружницата што би се основала во Приштина. 
Приоритет, исто така, е да се овозможи редовен дотур на енергија за Србите во енклавите јужно од реката Ибар, рече Стефановиќ.
„Преговорите, исто така, требаше да резултираат со договор за подмирување на долговите на Косовското енергетско претпријатие и ЕПС. 
Затоа ние се трудиме и сме многу флексибилни за сето тоа, со цел одржување на најважните објекти во северно Косово -- Газиводе и Валац“, рече Стефановиќ
Расим Љајиќ, српскиот министер за надворешна и домашна трговија и телекомуникации, изјави за SETimes дека властите, исто така, планираат да дискутираат околу повикувачкиот број на Косово. 
„Косовските институции побараа меѓународен повикувачки број и сакаа тоа да биде расположливиот број 383“, рече Љајиќ. 
„На претходните разговори Србија понуди компромисно решение, 3815 [повикувачкиот број за Србија со додаден 5], но тоа беше отфрлено.“
Тој рече дека разговорите, исто така, ќе се фокусираат на судбината на телекомуникацискиот имот и работата на српските оператори во Косово.
„Чекаме на исходот од разговорите меѓу двајцата премиери бидејќи тие треба да ги одредат темите што ќе бидат дискутирани на техничкиот дијалог“, додаде Љајиќ. 
„Ние сме подготвени за дијалог и сме заинтересирани за решавање на овие прашања.“
Техири рече дека Косово постојано бара свој сопствен државен повикувачки број, не само бидејќи е меѓународно признаено, туку и бидејќи имаше свој сопствен повикувачки број и фрекфенции како федерална единица на поранешна Југославија.
„Кога меѓународната организација на телекомуникации ги дефинираше фрекфенциите и повикувачките броеви, истата ги дефинираше за осум федерални единици [вклучително и Косово], па според тоа Косово има свој повикувачки број и Србија треба да ја прифати оваа реалност и да не го блокира бројот“, рече Тахири за SETimes.
