02/09/2004
Од Јоргос Анагностопулос за Southeast European Times во Атина - 02/09/04
Грчките потрошувачи плаќаат повеќе за стоките и услугите, поради бранот зголемувања на цените предизвикани од олимписките игри.
Зголемувањето на цените на храната, превозот, туристичките пакети и приватното образование веќе е најавено или се очекува да се случи наскоро.
Од почетокот на март до крајот на мај хотелските цени се зголемија за 5 отсто, цените на фармацевтските производи за 1,8 отсто, а поголемиот број потрошувачки производи за 1,6 отсто.
И покрај тоа што Игрите минатиот месец се сметаат за директен катализатор, прашањето не е ново.
Тоа претставува продолжување на еден долгорочен тренд.
Меѓународните фирми кои се занимаваат со истражувања ја рангираа Атина на 17-тото место на листата на најскапи градови во светот, каде што некои основни услуги -- на пример едно кафе -- чинат повеќе отколку во Њујорк или Сиднеј.
Со просечна цена од 261 евро за хотелска соба, Атина е на седмото место во светот по Лондон, Париз, Њујорк, Женева, Токио и Тел Авив.
Покрај тоа, Атина се рангира помеѓу петте најскапи градови во однос на локалните плати.
Со минимална плата во Грција од нешто помалку од 600 евра, многумина не можат да си дозволат да потрошат 7 евра за мал оброк.
Со цел да се справат со овој проблем, властите воведоа систем за контрола на цените, систематски инспекции на пазарот, како и дистрибуција на брошури со препорачани цени за туристите .
Желбата на Владата за интервенции е ограничена, поради определеноста на властите за политиката ориентирана кон слободно функционирање на пазарот, како и поттикнување на конкуренцијата.
Грчката комисија за конкурентност мора да добие зголемени овластувања, велат официјалните претставници.
Се планира подобрување на анти-монополските правила на земјата, проширување на проверката на бизнисите и елиминирање на злоупотребите кои произлегуваат од меѓузависноста помеѓу набавувачите и продавачите.
Но, ќе треба да помине некое време за да се спроведе оваа политика, со оглед на тоа што сé уште не е поставена законската рамка.
Во меѓувреме, експертите во Министерството за економија инсистираат на тоа дека пазарот треба да биде во состојба да се корегира самиот, со оглед на тоа што на намалената куповна моќ потрошувачите одговараат со ограничување на своите трошења.
Сепак, Грција доживува намалување на побарувачката и поради намалениот број туристи и недоволниот интерес на странските претпријатија да ја изберат Грција како база за своите дејности.
Следствено на тоа, недостатокот на нови работни места, би можел уште повеќе да ја намали потрошувачката.
