10/10/2007
Од Горан Трајков за Southeast European Times во Скопје -- 10/10/07
И покрај тоа што решението за прашањето на статусот на Косово изгледа неостварливо, потенцијалот за дестабилизација станува поконкретен.
Според КФОР, вооружени групи од покраината се инфилтрираат во Македонија, искористувајќи ја слабата контрола од страна на локалните власти.
Сепак, многумина велат дека нивните цели, по својата природа, се повеќе криминални, одошто политички.
Групите претставуваат мешавина од националистички чувства и мафијашко однесување.
Нивните главни упоришта во Македонија се вели дека се во Скопје, Куманово, Арачиново, Липково и Ваксинце.
Аналитичарите обично ги делат во четири различни „фамилии“.
Првата, наречена „Кобра“, ја предводи Авдил Јакупи - Чакала и истата брои околу 50 луѓе.
Групата оперира на потегот помеѓу Арачиново и Ваксинце, и претставува опасност за војниците на ЕУФОР поради својата способност да распоредува мини и друго тешко вооружување помеѓу оклопните возила и хеликоптери.
Втората и третата група се лоцирани во регионот на Горна Гора и во Ваксинце.
Тие се предводени од Беким Таипи и Наим Халили, кои македонската полиција ги бара за трговија со дрога.
Четвртата оперира околу Скопје.
Неа ја води Хамди Бајрамовски, наследник на Неџмедин Демири, кој беше убиен ова лето.
Групите, исто така, оперираат во јужна Србија, каде што организираат напади за поттикнување немири.
И покрај тоа што нивната главна цел е едноставно да ги заштитат своите криминални активности, тие не сакаат регионот да се стабилизира или да се подобри состојбата на владеење на законот.
Меѓународната заедница јасно стави до знаење дека по решавањето на статусот на Косово, една од главните задачи на косовската влада ќе биде растурање на овие криминални структури -- со помош на Запад.
Добрата вест е дека КФОР, македонската влада и косовските институции работат заедно на смалување на опасноста.
Косовскиот премиер Агим Чеку истакна дека вооружените групи не прават ништо за да му помогнат на Косово да добие независност и навистина може да му наштетат на процесот.
„Појавата на вакви поединци не испраќа добра порака за Косово“, им рече Чеку на новинарите минатата недела.
