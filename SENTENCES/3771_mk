24/07/2007
Од Ахмет Гормез за Southeast European Times во Анкара -- 24/07/07
По завршувањето на изборите во неделата (22-ри јули) со убедлива победа на Партијата на правдата и развојот (АКП) на премиерот Реџеп Тајип Ердоган, која е со исламистички корени, реакциите на меѓународната заедница беа позитивни.
„Гласањето беше организирано добро и спроведено на уреден и професионален начин кој сведочи за долготрајната традиција на демократски избори во оваа членка-основач на Советот на Европа“, рече шефот на набљудувачката делегација на Советот на Европа (ПАЦЕ) на Парламентарното собрание, Лук ван ден Вранде, за време на прес-конференцијата во понеделникот во Анкара.
Ван ден Бранде, кој ја предводеше делегацијата на ПАЦЕ што го покриваше изборите, рече дека неговата група била импресионирана. 
„Високиот одѕив покажа вистинска доверба во демократскиот процес што постои во Турција. 
Врховниот изборен одбор, како и окружните и локалните претставници во избирачките места, ги извршија своите обврски ефикасно и со добра волја.“
Сепак, Ван де Бранде го критикуваше условот од 10 отсто. 
„Само посакувам овие избори да беа онолку правични колку што несомнено беа слободни“, рече тој, додавајќи дека овој праг е највисок помеѓу 47-те земји во Советот на Европа.
„И покрај тоа што нема универзален стандард во овој поглед, ПАЦЕ, во својата неодамнешна Резолуција за состојбата со човековите права и демократијата во Европа препорача, за демократиите, прагот да се фиксира на пониско ниво.“
Претседателот на Европската комисија, Жозе Мануел Баросо, беше прв претставник на ЕУ кој му ја честита победата на Ердоган. 
„Ова се случува во важен момент за народот во Турција, додека земјата се придвижува напред со политичките и економските реформи. 
Премиерот Ердоган искажа лична посветеност на одржливото движење кон Европската унија. 
Му посакувам успех во неговиот нов мандат“, рече Баросо.
Американската амбасада во Анкара објави соопштение во кое се вели дека „САД й честитаат на Турција за оваа витална демократија и посветеност на слободните и отворени избори. 
Турските гласачи уште еднаш ја покажаа својата доверба во демократијата и владеењето на правото. 
Со нетрпение го очекуваме работењето со новата влада откако ќе биде формирана и сите членови на новиот парламент, на прашањата од интерес за нашите две земји“.
Во време кога се води дебата во Турција во врска со тоа дали да се започнат прекугранични напади во северен Ирак против камповите на терористичката Курдистанска работничка партија, ирачкиот претседател Јалал Талибани, исто така, му честиташе на Ердоган и неговата партија и предвиде дека тие ќе „постигнат повеќе политички и економски победи за нацијата“.
Комесарот за проширување на ЕУ, Оли Рен, ја повика новата влада да ги продолжи законодавните и економските реформи.
Британскиот секретар за надворешни работи, Дејвид Милибанд, ја повика ЕУ да „й подаде рака“ на новата влада во Турција, кога ќе се формира. 
„Стабилна и безбедна политичка ситуација во Турција е во голема мерка во наш интерес и ние секако сакаме да ги придвижиме напред нашите врски со оваа многу важна земја“, посочи Милибанд.
Грчката министерка за надворешни работи, Дора Бакојани, и претседателот на Азербејџан, Илхан Алијев, исто така, испратија пораки со честитки до Ердоган.
