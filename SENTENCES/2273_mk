07/02/2005
Од Разван Амареи за Southeast European Times во Букурешт – 02/07/05
Отворениот, директен стил на романскиот претседател Трајан Башеску се покажа како привлечен за гласачите на неодамнешните избори и можеби дури беше и клучот на неговата изненадувачка победа. 
Бидејќи и другите политичари сега се обидуваат да го имитираат неговиот пристап, Романците почнаа да зборуваат дека тоа е новиот стил во политиката.
Башеску „нема влакна на јазикот“. 
Тој јавно рече дека Романската фудбалска асоцијација треба да си го смени својот претседател. 
Тој на обвинителите им рече дека треба да поднесат оставка ако не можат да си ја вршат работата. 
Тој ги шокираше гласачите кога рече дека ги поддржува хомосексуалните бракови -- табу тема во Романија. 
За разлика од резервираното држење на традиционалните политичари, Башеску со своите поддржувачи гради топол однос и ги покажува чувствата. 
Кога Теодор Столојан, кого Башеску го наследи како претседателски кандидат на Сојузот на правдата и вистината (ДА), мораше да се повлече од трката од здравствени причини, Башеску плачеше пред камерите.
По преземањето на функцијата, Башеску стана првиот романски претседател кој во живо го одржал новогодишниот говор. 
На полноќ Башески говореше пред илјадници луѓе кои се собраа на Универзитетскиот плоштад во центарот на Букурешт и отвори шише шампањ.
Сега другите политичари заземаат поспонтан, популистички пристап. 
Премиерот Калин Попеску Таричеану за првпат го свика својот нов кабинет на Нова Година, на неформален состанок во едно туристичко место на Карпатите. 
Министерот за земјоделство, Ѓеорѓе Флутур назначи еден 72-годишен земјоделец за свој советник.
На другата страна од политичката поделеност, водачот на младинската организација на Социјалдемократската партија, Виктор Понта, има репутација на отворена личност. 
Тој беше помеѓу првите кои јавно ги призна проблемите во неговата партија и повика на реформи.
Не се сите задоволни со новиот стил. 
Некои се жалат дека тој ги понижува политичарите, додека други го обвинуваат Башеску дека бара премногу власт. 
„Го цениме тоа што Трајан Башеску врши притисок врз јавните институции со цел да ја искорени корупцијата и сиромаштијата. 
Но, ние не смееме да му дозволиме несоодветно да ги проширува претседателските ингеренции“, пишува Кристиан Тудор Попеску, уредник на дневниот весник Aдеварул.
Оние, пак, што го бранат претседателот велат дека неговото цврсто водство и харизматичен стил ќе помогнат во спроведувањето на реформите што се потребни за влез на Романија во ЕУ во 2007 година. 
Башеску започна голема кампања за разбивање на корупцијата и организираниот криминал. 
Истовремено, тој вети дека ќе ги ослободи државните институции од политичкото мешање и „ќе ги насочи да работат во име на граѓаните“.
