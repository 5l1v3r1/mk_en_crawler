05/03/2012
Катица Ѓуровиќ за Southeast European Times во Белград -- 05.03.12
Семејството Мрдак живее во стан во Белград, каде што поголем дел од работите се купени благодарение на банкарските заеми и кредити.
„Најпрво подигнавме кредит за да одиме на меден месец пред две години, но тогаш јас го наследив овој стан и се вселивме. 
Моравме да го пребојадисаме, да купиме нов мебел, да ги поправиме работите. 
Неодамна, моравме да купиме автомобил поради бебето, така што подигнавме нов кредит“, рече Владимир Мрдак за SETimes.
На семејството ќе му требаат најмалку пет години за да ги врати своите сегашни долгови. 
Во меѓувреме, тие најверојатно ќе подигнат уште еден банкарски кредит за нешто друго.
Ова е честа приказна за повеќето Срби. 
Ако ги прашате, семејствата обично велат дека преживуваат само од заеми и кредити.
Но, не им се случува ова само на семејствата.
Владата зема заеми од ММФ и ЕУ. 
Во неодамнешен извештај на Фискалниот совет на Србија се проценува дека владата е задолжена повеќе од 14,4 милијарди евра кај меѓународните кредитори; економијата има долг од 19,3 милијарди евра, додека граѓаните должат 5,7 милијарди во заеми.
„Сите вработени луѓе во Србија ќе мора да работат без пари скоро пет години за да ги вратат овие долгови“, рече за SETimes економистот Милан Ќ улибрк.
Советот, кој е задолжен за контрола на фискалната политика на државата, откри дека за да ги врати своите долгови, Србија ќе мора да одвои 5,1 милијарда евра од државниот буџет -- скоро 14 отсто од својот БДП.
„Проценуваме дека долгот на државата до крајот на оваа година ќе достигне 50 отсто од БДП -- што е повеќе од дозволеното со законот“, рече за SETimes членот на Фискалниот совет Владимир Вучковиќ.
Според Вучковиќ, владата веќе прекрши два закони -- законот за државниот буџет и законот за буџетскиот систем -- според кој, јавните долгови не смеат да надминат 45 отсто од БДП.
Сепак, нема мерки или ограничувања кои може да ја принудат владата да се придржува на законите, ниту, пак, да ги повика на одговорност прекршителите.
„Владата треба да усвои јасен план на уверливи мерки со цел да ги врати долговите во законски предвиденото време“, рече Вучковиќ.
Државниот секретар во Министерството за финансии, Душан Никезиќ, изјави за SETimes дека иако државата е задолжена, тоа е сè уште во нормални граници.
„Финансиската криза го забави процесот на враќање на долгот, но ние го враќаме и ги следиме сугестиите на ММФ за заштедите. 
Планираме да заштедиме до 300 милиони евра до крајот на годинава“, рече Никезиќ.
Според министерството, од сите држави во Југоисточна Европа, само Македонија и Босна и Херцеговина се помалку задолжени од Србија.
„Србија треба да искористи нови заеми од ЕУ и ММФ за да инвестира во претпријатијата што се фокусираат на извозот, или барем да го замени увозот и да ги задржи парите во земјата“, рече Чулибрк.
Додека државата може да искористи нови заеми за да инвестира пари и да извлече профит од тоа, обичните граѓани ја немаат таа можност. 
Нивните пари се однапред потрошени на секојдневни расходи за живот и основните потреби.
Дури и овие долгови ќе биде тешко да се вратат. 
Поради ослабувањето на српскиот динар, корисниците на кредит денес должат 80 милијарди динари повеќе отколку на почетокот на годинава.
