12/03/2012
Ивана Јовановиќ за Southeast European Times во Белград -- 12.03.12
Српскиот динар (РСД) достигна историски најниско ниско ниво во однос на еврото. 
Во 2002 година, кога германската марка беше заменета, едно евро чинеше 60 динари. 
На 12-ти март девизниот курс беше 110,63 РСД.
Динарот постојано слабееше во изминатава деценија, но неговата депресијација драстично се зголеми во последниве години. 
РСД продолжи да слабее во изминативе два месеци, и покрај бројните интервенции на Народната банка на Србија (НБС) преку интервенции на девизниот пазар.
Во соопштение, банката објави дека слабеењето на динарот оваа година е предизвикано од неочекуваното зголемување на енергетскиот увоз.
Промените во вредноста на динарот имаат повеќекратни последици врз домашната економија, која главно зависи од увозно или извозно ориентараните претпријатија. 
Додека зајакнувањето на еврото им одговара на извозните претприемачи, тоа, од друга страна, им штети на увозниците.
Миле Драгиќ, директор и сопственик на претпријатие кое произведува воена и полициска опрема, и кое извезува во повеќе од 30 земји, вклучително и во САД, вели дека производителите кои зависат од увезените делови се во најголем ризик од заслабнатиот динар.
„Јавните претпријатија преговараат за цените само во динари без евентуални корекции. 
Во нашиот пример, од датумот на договорот па сé до денот на наплата, може да поминат повеќе од шест месеци, и поради тоа што цените се фиксирани во динари, во случај на инфлација губиме точно толку пари колку што е инфлацијата, така што немаме доволно да покриеме и проста репродукција“, рече Драгиќ за SETimes.
Драгиќ, кој има повеќе од 350 вработени, е исто така загрижен и за последиците врз работниците одделно, бидејќи заслабнувањето на девизниот курс ја намалува општата куповна моќ.
Слободан Алексиќ (56), работник во фабрика за печки во Врање, дава добар пример. 
„Тешко ми е да се справам со притисоците бидејќи сум само јас во семејството [со] сигурна работа. 
Мојата сопруга ја загуби работата поради тоа што фабриката во која работеше се затвори, а нашата ќерка работи во мало приватно претпријатие кое не е воопшто стабилно. 
Најлошо е тоа што подигнавме кредит во евра и купивме автомобил за неа. 
Мојата плата не е поврзана со валутата, ниту нејзината“, рече Алексиќ за SETimes.
Со цел да спречи сериозни последици од динарските варијации, НБС се обидува да ја промовира употребата на динарот, и да ја намали употребата на другите валути.
Една можна мерка за намалување на депресијацијата на домашната валута е зголемувањето на референтната каматна стапка на НБС, рече Дејан Јововиќ, советник на српската Стопанска комора.
„Кога референтната каматна стапка се зголемува, кредитите автоматски стануваат поскапи, паричната маса е намалена, а кога паричната маса е намалена тогаш се работи за недостаток на динари и, автоматски, тоа води до зајакнување на динарот“, рече Јововиќ за SETimes.
