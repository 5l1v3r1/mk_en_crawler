11/09/2008
БЕЛГРАД, Србија -- Главниот обвинител на Хашкиот трибунал, Серж Брамерц, во средата (10-ти септември) повторно ги повика српската власти да ги фатат преостанатите двајца главни обвинети за воени злосторства, Ратко Младиќ и Горан Хаџиќ. 
На почетокот од дводневната посета на Белград, Брамерц рече дека нивните апсења се „клучна цел на нашата целосна соработка“. 
На заедничката прес-конференција со Расим Љајиќ, шефот на српскиот национален совет за врски со Трибуналот на ОН, Брамерц рече дека верува оти новата влада ќе ги обезбеди неопходните ресурси за решавање на преостанатите прашања во врска со соработката на Србија со Трибуналот.
Љајиќ рече дека очекува Министерскиот совет на ЕУ, кој треба да се состане в понеделник, „соодветно да го оцени“ напредокот на Србија во однос на соработката во врска со воените злосторства. 
„Свесни сме за преостанатите обврски и ќе сториме сé што е во наша моќ“, вети тој.
Исто така во средата, шефот за надворешна политика на ЕУ, Хавиер Солана, рече дека очекува Министерскиот совет да дозволи привремен договор со Србија. 
Но, Холандија инсистира на тоа дека Белград мора најпрво да го уапси Младиќ. 
(Бета, Танјуг, РТС, Данас, Фонет, Б92 -10/09/08)
