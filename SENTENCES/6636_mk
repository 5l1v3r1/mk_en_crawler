05/09/2011
(Софија еко, Софиас њус ејџенси, новинска агенција ФОКУС, Dnevnik.bg -- 04.09.11 - 05/09/11;
Mедиапул, Сега, Ројтерс, АФП - 04.09.11)
Граѓаните за европски развој на Бугарија (ГЕРБ) во неделата (4-ти септември) го номинираа министерот за регионален развој, Росен Плевнелиев, за свој кандидат на престојните претседателски избори во Бугарија.
Четириесетиседумгодишниот технократ со мек глас, е меѓу дузината кандидати што се надеваат дека ќе победат на изборите на 23-ти октомври и ќе го наследат актуелниот претседател Георги Парванов, чиј петгодишен мандат завршува во јануари.
Други клучни претседателски кандидати се:
првата бугарска комесарка во ЕУ, Меглена Кунева, која се кандидираше како независен кандидат и поранешниот министер за надворешни работи, Ивајло Калфин, кој беше предложен за позицијата од страна на Социјалистичката партија на земјата.
Бугарскиот премиер Бојко Борисов, водач на ГЕРБ, официјално ја потврди кандидатурата на Плевнелиев на прес-конференцијата во Софија, заедно со онаа на министерката за правда, Маргарита Попова, за кандидат за заменик-претседател.
Двајцата министри, од кои ниту еден не е член на владејачката или некоја друга партија, ќе ги поднесат своите оставки в среда, кога ќе бидат објавени нивните замени.
Неколку часа пред соопштението на Борисов, агенцијата за анкетирање МБМД го прогласи Плевнелиев за главен фаворит во претседателската трка, наведувајќи ги резултатите од своето последно испитување на јавното мислење, истакнувајќи, сепак, дека следниот претседател на Бугарија најверојатно ќе биде избран во вториот круг на 30-ти октомври.
Регионалниот министер за развој би освоил 32,7 отсто од гласовите ако изборите се одржеа денес, објави МБМД.
Кунева ќе беше на далечното второ место со 15,7 отсто, пред Калфин, со 12,3 отсто.
Кој и да влезе од нив во вториот круг од изборите, Плевнелиев ќе победи, смета агенцијата.
Волен Сидеров, шеф на ултранационалистичката партија Атака и единствен водач на парламентарно претставена партија што се бори за претседателското место, се очекува да освои само 2 отсто од гласовите, далеку под 21,5 отсто што ги доби во првиот круг од последните претседателски избори во 2006 година.
Тој беше поразен во вториот круг од Парванов, кој доби втор мандат откако освои 76 отсто од гласовите.
Красимир Каракачанов, водач на уште една бугарска националистичка партија, ВМРО, најверојатно би освоил 2,3 отсто на изборите на 23-ти октомври, додека Румен Христов, кој беше кандидиран за претседателското место од страна на десничарската Сина коалиција, би освоил 1,9 отсто од гласовите.
Контроверзниот бугарски бизнисмен Алексеј Петров, поранешен командант и советник на Државата агенција за национална безбедност, кој беше уапсен во 2010 година под сомневање за вмешаност во сериозен организиран криминал може да добие 1,5 отсто од гласовите, според анкетата на МБМД.
Истражувањето, спроведено од агенцијата меѓу 29-ти август и 1-ви септември меѓу 1.052 гласачи, исто така покажа дека околу 20 отсто од испитаниците нема да гласаат на изборите.
Алфа рисрч, исто така, очекува кандидатот на ГЕРБ да победи на изборите, но во вториот круг, кој другите агенции за истражување на јавното мислење, исто така, го сметаат за неизбежен.
Освен претседателските избори, на 23-ти октомври во Бугарија ќе се одржат и избори за локалната власт.
