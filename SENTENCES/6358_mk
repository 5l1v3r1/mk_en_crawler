19/09/2011
(АКТмедија - 19.09.11;
Најн оклок, Софија еко, Dnevnik.bg, Медиапул, новинска агенција Фокус, Стандард - 18.09.11;
Софиска новинска агенција, Expatica.com, Dnevnik.bg, Mедиапул, АФП - 17.09.11;
DutchNews.nl, Романија бизнис инсајдер, Еурактив, Еурњус, Софиска новинска агенција, новинска агенција ФОКУС - 16.09.11)
Бугарија изминатиот викенд предупреди дека е можно да ја повлече својата поддршка за измените на Шенген договорот, ако нејзината кандидатура за влез во безвизната зона на Европа биде блокирана на состанокот на министрите за правда и домашни работи на ЕУ, во четврток (22-ри септември).
Ако биде постигнато „разумно решение ...
кое ги задоволува интересите на сите во Европа и особено најважните интереси на бугарските граѓани“, Софија ќе ги поддржи тековните реформски напори, рече бугарскиот министер за надворешни работи, Николај Младенов, во саботата.
„Ако, пак, не биде донесена таква одлука, ние ќе мораме внимателно да ја преиспитаме целата наша политика отсега па натаму во врска со поддршката што ја даваме за реформите на европската легислатива за Шенген.
Бидејќи, на крајот на краиштата, правилата се напишани за да се почитуваат“, истакна тој.
Бугарија и Романија првично требаше да пристапат во европската безвизна област во март 2011 година.
Но, Франција и Германија ја повикаа Европската комисија (ЕК) во декември минатата година да ја стават секоја евентуална одлука за нивниот пристап во мирување, тврдејќи дека двете најнови членки на ЕУ не се подготвени.
Иако пристапувањето во Шенген зоната зависи од исполнувањето на пакетот технички критериуми, главниот аргумент на Париз и Берлин беше дека балканската двојка не успеала да покаже видлив напредок во борбата против корупцијата и организираниот криминал.
Додека ЕК и Европскиот парламент оттогаш потврдија дека Бугарија и Романија ги исполнија условите за влез, другите земји на ЕУ изразија противење на нивниот прием, кој мора да биде одобрен од сите 27 членки на Унијата.
Предупредувањето на Младенов уследи по одлуката на холандската влада во петокот за блокирање на Шенген пристапот на двете балкански земји на престојниот состанок на министрите за домашни работи на ЕУ во Брисел оваа недела, поради нивните недоволни напори во борбата против корупцијата.
„Владата одлучи дека ние сме сé уште против пристапувањето на Романија и Бугарија“, рече Елен де Боер, портпаролката на холандското Министерство за имиграции, за АФП.
Холандија, чиј министер за имиграции, Герд Леерс, во јуни рече дека неговата земја се противи на носење секаква одлука пред 2012 година, нема да го одобри ниту нивниот делумен влез, рече таа.
Според извештаите на холандските медиуми, Финска, исто така, го поддржува ставот на нивната земја.
Другите западноевропски нации кои изразија противење на кандидатурите за влез во Шенген на Софија и Букурешт се Данска и Шведска.
Романскиот министер за надворешни работи, Теодор Баконсчи, исто така, ја критикуваше одлуката на холандската влада, припишувајќи ја на притисокот од антиимиграционата Партија за слобода во земјата, чија поддршка е од клучна важност за преживувањето на владата.
„За жал, ова е нов доказ дека правилата на ЕУ се игнорираат врз основа на стриктно внатрешни политички калкулации“, романскиот весник на англиски јазик Најн оклок го цитираше Баконсчи.
Букурешт, рече тој, ќе продолжи да работи со сите партнери во ЕУ за постигнување „поволно гласање за Шенген проширувањето“.
„Не се работи за тоа дали Романија ќе стане членка на Шенген, туку од кога ќе може да ги укине проверките на внатрешните граници“, истакна Баконсчи.
Комесарката за домашни работи на ЕУ, Сесилија Малмстром, во петокот, исто така, изрази надеж дека ќе се најде решение.
Полска, која моментно го држи ротирачкото, шестмесечно претседателство на ЕУ, прави „големи напори“ да обезбеди постигнување компромис на состанокот в четврток, рече таа.
„Ние, се разбира, ги поддржуваме овие напори и рековме дека и Романија и Бугарија се подготвени за пристапување од техничка гледна точка“, истакна Малмстром.
