12/11/2008
Од Иво Шчепановиќ за Southeast European Times во Сплит -- 12/11/08
Министрите од Албанија, Босна и Херцеговина, Хрватска, Косово, Македонија, Црна Гора, Србија, Австрија, Чешка, Франција, Полска и Шведска, се состанаа во Загреб, Хрватска минатата недела, на дводневниот форум на кој се дискутираше околу соработката во борбата против организираниот криминал, корупцијата и трговијата со луѓе. 
Претставници на ЕУ, Европската комисија и агенциите на ЕУ, како Еуропол и Фронтекс, учествуваа на настанот.
Делот од состанокот кој се однесуваше на судските прашања, ги опфати корупцијата, финансиските истраги и конфискацијата на имотот стекнат преку криминални активности. 
„Тоа мора да биде приоритет на земјите од Југоисточна Европа (ЈИЕ)“, рече неодамна назначениот хрватски министер за правда, Иван Симоновиќ. 
Тој, исто така, истакна дека Хрватска е подготвена да ја започне својата интензивирана борба против криминалот.
„Следната година треба да биде клучна за одлуката на Хрватска да воведе рестриктивни закони против оние кои стекнале имот преку криминални активности. 
Земјите од ЈИЕ треба да формираат систем кој успешно ќе се соочи со организираниот криминал од секаков вид“, посочи Симоновиќ.
Францускиот министер за внатрешни работи, Мишел Алио-Мари, повика на бескомпромисна борба против трговијата со оружје.
„Мораме да работиме на база на податоци за шверцерите со оружје. 
Трговијата со луѓе е уште еден приоритет на ЕУ и градењето мрежа на информации во војната со криминалот“, рече Алио-Мари откако го отвори форумот во Загреб.
„Неопходна е регионална соработка во борбата против организираниот криминал“, рече хрватскиот премиер Иво Санадер во својот коментар. 
„Потребни се решителни реформи за да се создадат безбедни и сигурни секојдневни услови за обичните граѓани, додека се бориме против криминалните активности. 
Воведувањето нови закони и нивното прилагодување на европската легислатива нема да биде доволно, без нивното спроведување во согласност со европските стандарди“, рече Санадер.
„Министрите за внатрешни работи мора да соработуваат во размената на информации. 
Затоа, ниту една земја не треба да крие криминалци“, додаде српскиот министер за внатрешни работи, Ивица Дачиќ.
Хрватските власти ги пофалија француските напори за организирање на настанот во загребскиот хотел Еспланаде. 
Официјалните претставници на конференцијата објавија дека следниот состанок ќе се одржи во 2009 година, за време на шведското претседавање со ЕУ.
Учесниците на форумот, исто така, разговараа за имиграцијата во ЕУ, политиката на азил, визниот режим и интегрираниот пограничен менаџмент.
Дводневниот состанок заврши со договор за зајакнување на целокупната соработка меѓу земјите од ЈИЕ.
