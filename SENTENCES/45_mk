30/01/2006
Од Зоран Николовски за Southeast European Times во Скопје - 30/01/06
Австрија го презеде претседателството со ЕУ од Британија на 1-ви јануари 2006-та година. 
Со самото тоа таа не мораше да се занимава со буџетот на ЕУ за 2007-2013, кој нејзиниот претходник Британија успеа да го провне. 
Сепак, очекувањата за нејзиното претседателство се сеуште големи, а предизвиците чекаат.
Шестмесечното претседателство на оваа земја треба да води кон завршување на т.н. 
„период на одразување“ кој следеше по дебаклот со уставот на ЕУ. 
Некои го опишуваат овој период како можност за решавање на основните прашања за иднината на блокот. 
Во секој случај, од австриското претседателство ќе се очекува да посредува во дискусијата за границите на ЕУ, како и до кој степен треба да се случи идното проширување. 
Оваа дебата директно ќе се одрази врз шансите за членство на земјите од ЈИЕ.
Првичните сигнали кои доаѓаат од австриското претседателство му дадоа причина за оптимизам на Западниот Балкан.
„Зголемената стабилност и безбедност во Западен Балкан е во интерес на Австрија и Европа. 
Правиме се што е во наша моќ да ги приближиме земјите од овој регион кон ЕУ и да ги поддржиме на нивниот пат кон реформите. 
Не сакаме област на небезбедност и нестабилност помеѓу Италија и Грција“, рече австриската министерка за надворешни работи Урсула Плашник на почетокот од годинава.
„Европската иднина на Балканот е мирен проект на нашата генерација“, додаде таа, ветувајќи дека Австрија ќе се обиде да изгради „заедничка сфера на мир, безбедност и просперитет со нашите соседи во Источна Европа и Медитеранот“.
Овие и другите забелешки кои доаѓаат од претставниците на Австрија налагаат дека земјата најверојатно ќе ја продолжи насоката која ја следеше Британија во претходните шест месеци. 
Со други зборови, таа ќе се обиде да ги реши внатрешните проблеми на блокот и грижите на граѓаните околу тоа каде е насочена ЕУ, истовремено оставајќи отворена врата за ЈИЕ.
Навистина, и покрај неизвесноста која уследи по кризите со уставот и буџетот, процесот на пристапување напредуваше за време на британското претседателство. 
Хрватска ги започна своите преговори за членство со Унијата. 
Започна и процесот на преговори со Турција. 
Македонија стана официјален кандидат. 
Претставникот за проширување Оли Рен потврди дека преговорите со Албанија за Договорот за стабилизација и асоцијација (ДСА) се речиси завршени, а започнати се преговори и со Србија-Црна Гора и Босна и Херцеговина.
Континуитетот во напорите да се приближи Западниот Балкан кон ЕУ е очигледен во еден важен документ на ЕК „Оперативна програма на Советот за 2006-та година поднесена од новите претседателства на Австрија и Финска“, издаден на 22-ри декември 2005-та година.
„Двете претседателства ги утврдија следниве прашања како прашања од посебен приоритет во 2006-та година: европската добрососедска политика, Западниот Балкан, понатамошниот развој на дијалогот за зголемена безбедност со Америка во борбата против тероризмот, како и продолжување на имплементацијата на Декларацијата на ЕУ и Америка за борбата против тероризмот“, се вели во него.
Во извештајот се изнесени посебни упатства за секоја земја-кандидат. 
За Бугарија и Романија, тој утврдува продолжен мониторинг на ветувањата дадени за време на преговорите за пристапување, со цел двете земји да влезат во Унијата во јануари 2007-та година како што е планирано. 
Меѓувремено, првите поглавја на преговорите за Хрватска и Турција ќе бидат отворени во согласност со договорената рамка. 
Секоја земја-кандидат ќе биде третирана според сопствените заслуги. 
Што се однесува до Македонија, понатамошниот напредок во исполнувањето на копенхашките политички критериуми и ефективната имплементација на ДСА ќе биде внимателно следен.
Европската перспектива за земјите од Западен Балкан, исто така, ќе биде дискутирани на главниот самит кој треба да се одржи во март,четири месеци по започнувањето на австриското претседателство.Тоа ќе понуди значајна можност за европските министри за надворешни работи да ги иницираат прашањата за пристапување со нивните колеги од ЈИЕ и обратно. 
Во едно интервју со австрискиот прес, Рен истакна дека олеснувањето на визниот режим -- од најголема важност за Балканот -- би можело да биде ставено на агендата, заедно со економската соработка и други теми.
Сето ова укажува дека ЕУ прави се што е во нејзина моќ за да одржи рамнотежа меѓу два императиви. 
Од една страна, таа мора да ги убеди скептичарите дека проширувањето мора да продолжи; сигналот испратен од страна на француските и холандските гласачи за време на референдумот за уставот покажува дека трендовите на претпазливост не можат едноставно да бидат занемарени. 
Меѓутоа, истовремено таа не смее да го изгуби кредибилитетот со неисполнувањето на она што го вети. 
Индициите укажуваат дека ЕУ ќе продолжи со агендата изнесена на самитот во Загреб и Солун.
Меѓутоа, од земјите од ЈИЕ ќе се очекува сериозно да ги сфатат европските стандарди и условите за членство и вистински да се ангажираат за нивно исполнување. 
На пример, на Македонија и беа поставени конкретни барања кои мора да ги исполни за да можат да започнат преговорите. 
Таа мора да спроведе фер и демократски избори есенва, без нерегуларности како во минатите избори. 
На другите балкански земји кои штотуку го започнуваат процесот им претстојат години на напорна работа со цел да ги направат основните промени.
