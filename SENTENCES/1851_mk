21/10/2004
Од Антонела Крстовиќ за Southeast European Times во Подгорица - 21/10/04
Претходно овој месец црногорскиот заменик-премиер, Мирослав Иванишевиќ, и менаџерот на Светската банка за Црна Гора, Керолин Јангр, потпишаа договор вреден 18 милиони американски долари за Кредитот за структурни усогласувања (САК). 
Кредитот е бескаматен, со период на достасаност од 20 години, како и 10-годишен грејс-период. 
Неговата главна цел е да й овозможи на црногорската Влада забрзување на реформите и севкупен развој.
Ова е втор таков договор за Србија и Црна Гора и истиот има за цел консолидирање и дополнување на реформите поддржани со првиот договор, како и со програмите поддржани од други донатори. 
Вториот кредит првобитно ќе биде искористен за започнување на реформи во здравствениот сектор. 
Во подолг период тој ќе покрие четири широки области на политиката, меѓу кои и реформите во финансискиот сектор, преструктуирањето на енегретскиот сектор, реформите на пензискиот и здравствениот сектор, како и зајакнувањето на транспарентноста, одговорноста и ефикасноста на јавната администрација.
Првиот и вториот договор за кредит САК заедно го комплетираат тригодишниот кредитен договор помеѓу Црна Гора и Светската банка, рече Иванишевиќ. 
Истакнувајќи ја важноста на исполнувањето на критериумите што ги постави банката, тој рече дека Црна Гора досега ги почитува сите барања.
Според Јангр, приходите за развој според вториот САК ги вклучуваат јавните трошоци, финансискиот менаџмент и тендерите, подобрувањето на пазарот на труд и обезбедувањето на должнички менаџмент и фискална одржливост. 
Овие, рече таа, ги поддржуваат широките цели на подобрување на водењето на јавниот сектор, еманципацијата, безбедносната и социјалната вклученост, и постигнување на глобално партнерство за развој.
Иванишевиќ и Јангр разговараа и за претстојниот тригодишен аранжман -- вреден од 400 до 550 милиони американски долари -- за Србија и Црна Гора. 
Црна Гора се очекува да добие 10 отсто од таа сума, или до 55 милиони американски долари. 
Точната сума ќе зависи од темпото на реформите што Црна Гора ќе успее да го реализира, рече Јунгр, додавајќи дека се надева оти Подгорица ќе добие значителен кредитен пакет.
Иванишевиќ изрази оптимизам во врска со сумата, ветувајќи дека Црна Гора успешно ќе ги исполни предусловите. 
Тој, исто така, рече дека за време на разговорите со Јунгр биле презентирани голем број проекти, вклучувајќи го и планот за отворање на црногорски пазар на енергија. 
Другите се однесуваа на образованието, земјоделството, туризмот и понатамошните стуктурни реформи, рече Иванишевиќ.
