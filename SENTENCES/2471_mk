22/08/2005
Од Марина Стојановска за Southeast European Times во Скопје -- 22/08/05
Стапките на сиромаштија во Македонија се зголемија од 24,6 отсто во 2001 година на 29,6 отсто во 2004 година, како што покажуваат податоците од Државниот завод за статистика. 
Бројот на луѓето кои се сметаат за сиромашни е над 600.000 -- зголемување од околу 120.000 во текот на изминативе четири години.
Цифрите за 2004 година бележат мало опаѓање во споредба со 2002 и 2003 година, кога стапката изнесуваше 30,2 отсто. 
Но, истите покажуваат и дека досега Македонија не можеше значително да ја промени долготрајната тенденција на зголемување на сиромаштијата.
Домаќинствата со издржувани деца се најранливите и тие сочинуваат 35,1 отсто од сиромашните во Македонија. 
Вкупниот индекс на сиромаштијата за семејствата со деца под двегодишна воздраст изнесува 36,5 отсто, додека кај семејствата со шест или повеќе членови стапката се зголемува на 42,5 отсто. 
Најнискиот индекс (16,5 отсто) го сочинуваат семејставата со два члена.
Другите анкети и истражувања покажуваат дека невработените се на врвот на скалата на сиромаштија, со 39 отсто невработеност. 
Нивото на образованието на главата на семејството претставува клучен фактор. 
Највисоката стапка на сиромаштија, 57 отсто, е забележана кај необразованите луѓе, додека најниската (9,1 отсто) кај луѓето со повисоко образование.
Што се однесува до тоа како живеат македонските граѓани во споредба со минатата година, неодамнешната анкета покажа дека само 0,3 отсто од испитаниците сметаат дека сега им е подобро. 
Други 45,7 отсто рекле дека живеат исто, додека 19,3 отсто рекле дека им е полошо. 
Повеќето испитаници, 27,9 отсто, рекле дека им се потребни околу 500 евра месечно за да живеат нормален живот.
Според дефиницијата на „Еуростат“ за сиромашни се сметаат оние луѓе, семејства и групи чија материјална, културна и социјална состојба е под минималниот животен страндард во нивната земја. 
Светските стандарди ја поставуваат границата на сиромаштија на околу 2,50 американски долари за лице на ден.
На препорака од Светската банка и ММФ македонската влада во 2002 година формираше специјален тим со задача да подготви стратегијата за намалување на сиромаштијата во земјата. 
Стратегијата сега е вклучена во извештајот за Македонија за милениумските развојни цели. 
Најголемиот приоритет на оваа стратегија е намалувањето на стапките на невработеноста и зголемувањето на нивоата на образование помеѓу сиромашните.
Економската програма на владата, исто така, става акцент врз отворањето на нови работни места како начин за намалување на сиромаштијата. 
Програмата предвидува намалување на бројот невработените за 60.000 во текот на следната година.
