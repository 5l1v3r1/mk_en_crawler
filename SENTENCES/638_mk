04/11/2004
(ОБСЕ, АП, Ројтерс, Скотсмен, Ајланд онлајн, Радио Б92, Танјуг - 03/11/04)
Демократската лига на Косово (ЛДК) на косовскиот претседател Ибрахим Ругова и официјално е победник на вторите парламентарни избори во провинцијата од 1999 година. 
Како и на изборите во 2001 година, на 23-ти октомври партијата повторно не успеа да добие целосно мнозинство и сега мора да пронајде партнери за коалициска влада. 
Тој кабинет, најверојатно, ќе биде на власт за време на разговорите за конечниот статус на Косово, кои се очекува да започнат во средината од 2005 година.
Конечните резултати, кои Централната изборна комисија (ЦИК) ги објави во средата (3-ти ноември) покажуваат дека ЛДК освоила 45,42 отсто од гласовите, со што ќе ги задржи своите 47 претставници во Парламентот составен од 120 пратенички места, во кој 20 места се резервирани за малцинствата во Косово.
Што се однесува на главните партии на косовските Албанци, Демократската партија на Косово на Хашим Тачи беше втора, со 28,9 отсто од гласовите, добивајќи 30 парламентарни места -- четири повеќе од освоените на изборите во 2001 година. 
Алијансата за иднината на Косово на Рамуш Харадинај беше трета со 8,4 отсто од гласовите, освојувајќи 9 пратенички места. 
ОРА, новата партија што ја формираше издавачот и новинар Ветон Сурои, беше четврта со 6,23 отсто од гласовите и 7 пратенични места. 
Вкупно шест други партии на косовските Албанци ги освоија преостанатите седум од 100-те мултиетнички места во собранието.
Дванаесет ентитети имаа право да се натпреваруваат за 20-те места резервирани за косовските малцинства, се вели во изјавата на ОБСЕ во средата. 
Од десет места за претставниците на косовските Срби, осум й припаднаа на Српската листа за Косово и Метохија, а две на Граѓанската иницијатива за Србија. 
Преостанатите 10 места ќе ги добијат претставниците на Босанците, турските Роми, Ашкелите, Египќаните и Гораните.
Одѕивот, според последните резултати, изнесуваше 53,57 отсто. 
Скоро 660.000 од сите 1,3 регистрирани гласачи учествуваа на изборите. 
Сепак, одѕивот од заедницата на косовските Срби изнесуваше помалку од 1 отсто. 
Мнозинството гласачи од оваа заедница одбија да гласаат.
Меѓународната заедница објави дека планира започнување на разговори за одредување на конечниот статус на Косово, под услов прегледот за 2005 година да покаже дека провинцијата постигнала значаен напредок во исполнувањето на стандардите поставени од страна на ОН во областите како што се: владеењето на правото, малцинските права и дијалогот помеѓу Приштина и Белград.
Јенс Модвиг, заменик-шефот на Мисијата на ОБСЕ во Косово и вршител на функцијата претседавач на ЦИК, во средата побара од избраните претставници „брзо да формираат нова влада и со зголемена енергија да го продолжат напредокот во исполнувањето на стандардите“ поставени од страна на меѓународната заедница.
Некои изразија загриженост од евентуална пат-позиција во консултациите за формирање на владина коалиција и повторување на ситуацијата од 2001 година, кога на главните партии им беа потребни 12 недели за да постигнат договор.
Се очекува дека Ругова ќе побара партнери помеѓу главните партии на косовските Албанци кои се за независност, како и дека разговорите ќе доведат до мал број значајни промени во сегашната владина структура.
Признавајќи дека се можни одредени оддолжувања, сепак, еден западен диломат за Ројтерс изјави дека овојпат времето ќе биде покусо. 
„Сега ќе бидат потребни недели, а не месеци. 
Но, не премногу недели“, рече тој.
Локалните весници предвидуваат дека е можно шефот на УНМИК, Сорен Јесен-Петерсен, да интервенира во случај да не се постигне договор во текот на следните 10 дена.
