06/12/2010
(AП, Дојче веле, Катимерини, Атенс њус, АНA - 06/12/10;
AФП, ДПА, Ројтерс, УК Прес асосиејшн, Њујорк тајмс, Блумберг, Радио Холандија, Телеграф, АНА, Грик репортер - 05/12/10)
Грчките власти во неделата (5-ти декември) рекоа дека шест лица уапсени претходниот ден, како дел од полициска операција, се официјално обвинети за припаѓање на терористичка организација и поседување оружје и експлозивни материјали.
Осомничените, на возраст меѓу 21 и 31 година, беа уапсени за време на координираните рации во Атина, на пристаништето Пиреа, во западниот град Агринио и јужниот медитерански остров Крит, изјави началникот на грчката полиција Лефтерис Иконому.
Властите, исто така, посочија дека апсењата од саботата помогнале да се спречи нов терористички напад, но не даваат никакви детали за времето или можната цел на планираниот напад.
„Постојат сериозни индикации дека е планиран нов терористички напад, така што ние брзо дејствуваме за апсење на овие луѓе“, УПИ го цитираше полицискиот портпарол Танасис Кокалакис.
Двајца од осомничените -- Александрос Митрусас (21) и Јоргос Карајанидис (30) -- се верува дека се членови на група која се нарекува себеси Заговор на огнените ќелии.
Организацијата ја презеде одговорноста за серија пакет-бомби испратени до амбасадите во Атина и неколку европски водачи минатиот месец.
Другите четворица се идентификувани како:
Христос Политис (31), Константин Сакас, Стилиани Антониу и Димтриос Михаил, сите на возраст од 26 години.
Сакас и Митрусиас беа првите уапсени за време на рацијата во засолниште во атинската населба Неа Смирни.
Антониу, единствената жена меѓу шестмината, и Политис беа уапсени во две други населби во грчкиот главен град, додека Карајанидис беше уапсен по рацијата на складиште во Пиреа, а Михаил беше уапсен во Ситиа, Крит.
Медиумите цитираа полициски извор дека стан во близина на градот Агринио се користел како скривалиште.
Според државната телевизија НЕТ, истото наводно се користело како транзитна точка за оружје шверцувано од Албанија.
Полицијата објави дека експлозивите и оружјето запленети од државниот оддел за борба против тероризмот, за време на операцијата од саботата, вклучувале 50 килограми индустриски АНФО, 200 грама ТНТ, осум пиштоли, четири „калашњикови“, три митралези, четири рачни гранати и големо количество муниција од различен калибар.
Тие, исто така, конфискуваа неопределен „голем број лаптопи и дексктопи“, три пара лиценцирани автомобилски таблички, панцир, перики, маски за целосно покривање на лицето и мобилни телефони.
Властите велат дека Карајанидис имал фалсификувана полициска значка со него.
Според извештаите, полицијата првично се сомневала дека оружјето припаѓало на екстремна левичарска група, Револуционерна секта, за која се смета дека е одговорна за убиствата на еден антитерористички полицаец и на истражувачкиот новинар Сократис Јолас.
Групата се појави по немирите кои избија поради смртта на тинејџерот Алексис Григоропулос, кој беше убиен од полицијата во декември 2008 година.
Револуционерна секта го застрела Голас пред неговата бремена сопруга во Атина во јули.
Заговор на огнените ќелии беше првично вклучена во подметнување пожар, пред да започне со бомбашки напади во 2009 година.
Претходните балистички тестови, сепак, не го поврзаа запленувањето на оружјето со претходните терористички напади.
„Тестовите што беа спроведени досега на оржјето најдено во близина на Атина, не се поклопија со терористичката активност“, објави полицијата во соопштение.
„Продолжува истрагата за утврдување на можните врски со други казниви дејства.“
Рациите изминатиот викенд дојдоа пред неколку митинзи планирани за понеделник, по повод одбележувањето на годишнината од убиството на Григоропулос.
Според АП, полицијата ги затворила патиштата и распоредила неколку илјадници полицајци околу Атина.
