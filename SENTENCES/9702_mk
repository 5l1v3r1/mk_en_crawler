19/01/2013
Игор Јовановиќ за Southeast European Times во Белград -- 19.01.13
Најавата на претпријатие од Абу Даби дека ќе инвестира околу 200 милиони евра во српскoто земјоделие, е најнов пример за инвестиција на Обединетите Арапски Емирати на Балканот.
Инвестицијата на Ал Дахра се очекува да го зголеми српскиот извоз една година откако сушата предизвика штета од 1,5 милијарди евра. 
Државата има мал дел на наводнувано земјиште, што ги ограничува приходите на српското земјоделство и го прави чувствително на природни катастрофи.
„Ал Дахра ќе инвестира 100 милиони евра во новиот систем за наводнување со цел да го зголеми производството и 100 милиони долари за преземање на 80 отсто од осум државни земјоделски претпријатија, од кои Србија ќе задржи 20 отсто“, рече министерот за финансии, Млаѓан Динкиќ.
Експертите велат дека Србија ќе мора да наводнува околу 500.000 хектари земјиште. 
Моментно се наводнуваат околу 150.000 хектари, но конкретната област е, всушност, 40.000 хектари. 
Со новата инвестиција би требало да се додадат нови 14.000 хектари наводнувано земјиште.
Миладин Севарлиќ, професор на Земјоделскиот факултет во Белград, вели дека се неопходни инвестиции во системите за наводнување, особено поради климатските промени.
„Тоа инвестирање во наводнувањето ќе се исплати за три до пет години“, рече Севарлиќ заSETimes.
Земјоделецот Милета Војнов рече дека очекува арпската инвестиција да им помогне на малите производители како него.
„Најпрво мораме да го зголемиме нашето земјиште, бидејќи никој не сака да наводнува мали парцели, и мора да се направи многу повеќе во однос на чистењето на каналите за наводнување, за да можеме да го користиме тоа што го имаме“, рече Војнов за SETimes.
Но, Мирослав Грубанов, претседател на здружението на земјоделци Паор од Крепаја, изрази загриженост дека државата ги фаворизира надворешните инвеститори и дека не им дава на домашните земјоделци земјиште под вакви поволни услови.
Грубанов изјави за белградската новинска агенција Бета дека земјоделците се лути заради тоа што не им е понуден наем на земјиштето под такви поволни услови, бидејќи тие плаќаат и до 900 евра за хектар на лицитациите, додека арапските инвеститори ќе го добијат за 250 евра.
Србија не е единствената регионална држава каде што инвеститорите на ОАЕ инвестираат.
По вооружениот конфликт во Босна и Херцеговина (БиХ), ОАЕ се фокусираа на финансиска помош за реконструкција и враќање на бегалците, исто така инвестирајќи во поволни кредити за малите и средните бизниси и образованието. 
Сите инвестиции се прават преку Босанска банка интернешнал со седиште во Дубаи, единствената банка на БиХ која работи на исламски принципи.
Трговијата меѓу БиХ и ОАЕ изнесува околу 4 милиони евра. 
Бројот на претпријатија од Емиратите кои влегле на пазарот на БиХ во последните три години се зголеми на 15, вклучително и три државни претпријатија.
Меѓу најголемите инвестиции се на Абу Даби исламска банка и Дубаи исламска банка, кои се фокусираат на финансискиот сектор и секторот на недвижности. 
БиХ извезува халал месо во ОАЕ.
Три години по отворањето албанска амбасада во Абу Даби, инвестициите на ОАЕ во Албанија се зголемени. 
Владата во ОАЕ инвестира 51 милион евра во изградбата на патот Тирана-Елбасан, долг 32 километри. 
Двете држави во 2012 година потпишаа заеднички договор за услугите во воздушниот сообраќај меѓу своите територии.
Владата на ОАЕ, исто така, вложи 17 милиони евра во изградбата на аеродромот Кукеш во северна Албанија.
Двете држави формираа заеднички Комитет за економска соработка на почетокот од јануари.
Во Бугарија директните инвестиции на ОАЕ изнесуваа 0,3 милиони евра во 2000 година, додека истите достигнаа 34,4 милиони евра во 2012 година.
Дописниците Анес Алиќ во Сараево, Ерл Мурати во Тирана и Светла Димитрова во Софија дадоа свој придонес за овој извештај.
