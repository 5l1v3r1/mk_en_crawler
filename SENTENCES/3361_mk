22/12/2006
Од Денис Џидиќ за Southeast European Times во Сараево – 22/12/06
Државниот суд на Босна и Херцеговина (БиХ) во четвртокот (21-ви декември) го ослободи со кауција поранешниот член на трипартитното претседателство и водач на Хрватската демократска заедница (ХДЗ).
Драган Човиќ беше осуден на пет години затвор за злоупотреба на службената должност и измама додека ја вршел функцијата министер за финансии во периодот 1998-2000 година.
Човиќ беше ослободен откако група негови пријатели платија кауција во висина од 1.584.182 евра.
Тој е обврзан да ги предаде сите патни документи што му се издадени од страна на БиХ и Хрватска, што ќе му оневозможи да ја напушти Федерацијата на БиХ.
Обвинението против Човиќ го товари за нудење подароци и мито на Мато Тадиќ, претседател на Уставниот суд на БиХ, со цел да добие поволни судски пресуди.
Пет други лица -- браќата Јозо, Младен, Јерко и Славо Иванковиќ-Лијановиќ, како и Здравко Лучиќ -- се исто така обвинети.
При изрекувањето на пресудата, судскиот совет рече дека Човиќ не го повлекол незаконски издадениот документ со кој одредени производи се дефинирани дека се предмет на специјална увозна такса.
Овој пропуст обезбедил профит од 948.914 евра за претпријатијата во сопственост на браќата Иванковиќ-Лијановиќ, со што била предизвикана финасиска загуба за Федерацијата.
Човиќ беше единствениот осуден.
Тој, сепак, беше ослободен од обвинението за кривично дело организиран криминал.
И покрај тоа што повеќето од обвинетите беа ослободени, главниот обвинител Џонатан Рател вели дека е задоволен од исходот на судскиот процес.
„Ова е голем случај на корупција на една државна функција“, истакна Рател.
„Важно е поранешниот шеф на државата да се соочи со правдата.“
Адвокатот на Човиќ, Јосип Муселимовиќ, рече дека неговиот клиент ја прифатил пресудата со достоинство и ќе поднесе жалба.
Според медиумите кои го покриваа судењето на Човиќ, по пресудата тој испратил две писма, едно до неговото семејство, а другото до членовите на ХДЗ.
Тој, наводно, побарал од партиските членови да „ја држат главата исправена“ и да ја продолжат партиската програма додека тој е „отсутен“.
Жалбената постапка се очекува да започне на почетокот од следната година.
