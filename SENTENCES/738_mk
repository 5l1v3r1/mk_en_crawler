22/09/2006
Исландското претпријатие „Актавис“ ја повлече својата понуда за „Плива“, оставајќи го американското фармацевтско претпријатие „Бар“ како единствен понудувач за хрватскиот фармацевтски производител.
Ова се случи откако „Бар“ ја зголеми својата понуда на 141 долари за акција.
„Актавис“ рече дека не може да ги доведува во опасност своите развојни планови плаќајќи преголема сума за „Плива“, чија цена е веќе близу 2,5 милијарди американски долари.
Tурскиот одбор за конкурентност го објави повторното одобрување на процедурата за приватизација на главниот производител на челик „Ердемир“, од кој 46,12 отсто беше продаден на локалната група ОЈАК оваа зима, за 2,2 милијарди евра.
Процесот на продажба беше прекинат во мај, кога највисокиот административен суд во земјата, Државниот совет, откри правни прекршоци.
Приватизацијата и реструктуирањето на „Ердемир“ претставува приоритетно прашање во владината програма што ја поддржува ММФ за економска обнова.
Директоратот за приватизација на Република Српскa (РС) одлучи да го продолжи крајниот рок за поднесување на понудите на тендерот за продажба на телекомот на РС, „Телеком српске“ за еден месец, од 4-ти октомври на 3-ти ноември.
Според министерот за транспорт и комуникации на РС, Недељко Чубриловиќ, овој потег ќе им даде на купувачите-кандидати повеќе време да се запознаат со активностите на „Телеком српске“.
Единаесет претпријатија, меѓу кои и австриски „Телеком Австрија“, норвешки „Теленор“, унгарски „Маџар телеком“, српскиот „Телеком Србије“ и рускиот „Система телеком“ покажаа првичен интерес.
Централната банка на Босна и Херцеговинa е во преговори со меѓународните агенции за рангирање „Стандард енд пур“ и „Фич“ за доделување на нов кредитен рејтинг.
Според гувернерот на централната банка, Кемал Козариќ, првичните разговори се одржале за време на годишните состаноци на ММФ и Светската банка во Сингапур.
БиХ моментно има кредитен рејтинг Б2, со стабилни изгледи, од „Мудис“.
Вкупно 85 претпријатија, меѓу кои и 45 странски фирми, поднесоа писма на интерес на отворениот тендер за изградба на мали хидроцентрали во Maкедонијa, објави Министерството за економија.
Крајниот рок е 29-ти септември.
Србијa започна тендерска процедура за издавање на лиценца за трет мобилен оператор во земјата, со почетна минимална цена од 320 милиони евра.
Лиценцата ќе важи десет години, со можност за продолжување од уште десет години.
Кандидатите мора да имаат најмалку 3 милиони претплатници и пријавени приходи од најмалку 500 милиони евра за 2005 година, и не можат веќе да имаат лиценца за мобилен оператор.
Крајниот рок за поднесување на понудите е 6-ти ноември.
(Разни извори – 15/09/06 - 22/09/06)
