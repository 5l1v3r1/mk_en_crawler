27/09/2004
Од Марија Лазарова за Southeast European Times во Скопје -- 27/09/04
Владата на македонскиот премиер Хари Костов минатата недела го преживеа гласањето за недоверба, покренато од страна на главната опозициска партија ВМРО-ДПМНЕ. 
Во неделата на полноќ (19-ти септември) 22-ца пратеници гласаа за недоверба на Владата, додека 67 се спротивставија на истата.
Како резултат на тоа, премиерот и неговиот кабинет ќе биде сигурен во следните три месеци. 
Според уставот, во тој период не можат да се покренуваат иницијативи за недоверба.
Сите пратеници на опозицијата не ја потпишаа иницијативата. 
Некои тврдеа дека не е вистинскиот момент за тоа, како и дека главен приоритет сега е престојниот референдум за новиот закон за територијална организација на Македонија.
Жарко Караџоски, кој е автор на иницијативата, како причина го наведе падот на индустриското производство, високата стапка на невработеност и безбедносните проблеми. 
„Владата не успеа да продолжи со процесот на интеграција во НАТО и во ЕУ“, рече Караџоски, „[и] ја направи Македонија маргинализирана земја на Балканот и во поширокото соседство“.
Бранејќи ги резултатите на Владата, Костов рече дека опозицијата е поделена во врска со економската и политичката политика и за тоа како да се спроведуваат реформите потребни за интеграцијата. 
„Ја повикувам опозицијата да постигне консензус на патот кон ЕУ и НАТО и да работи заедно со нас за таа цел“, рече Костов. 
„Македонија ќе пристапи во ЕУ кога ќе ги заврши обврските дома.“
Според Ѓорѓи Иванов, професот по политички науки на Правниот факултет „Јустинијан I“ во Скопје, оваа иницијатива од почеток беше осудена на неуспех поради тоа што опозицијата не успеа да постигне согласност за истата. 
Само една фракција на ВМРО-ДПМНЕ -- која му е лојална на поранешниот премиер Љубчо Георгиевски -- ја потпиша иницијативата.
Опозицијата, исто така, покажа недоволна подготвеност, рече Иванов. 
„Слушнавме ветви фрази и дискусии во кои никој не кажа на кои клучни точки Владата треба да се фокусира.“
„Ако ги анализирате резултатите од дебатата и прашањата што беа опфатени, очигледно е дека целата иницијатива е промовирана од крилото на Георгиевски -- кое сака да се дистанцира себеси од актуелното раководство на ВМРО-ДПМНЕ. 
Потписниците на иницијативата од самиот почеток знаеја дека нема да имаат мнозинство. 
Сметам дека една од целите беше одвлекувањето на вниманието од престојниот референдум и насочувањето на енергијата на Владата за интеграција во ЕУ во друг правец“, рече Иванов.
