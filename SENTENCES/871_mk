21/11/2006
Хрватскиот премиер Иво Санадер во понеделникот (20-ти ноември) во Загреб се состана со својот мaкедонски колега, Никола Груевски.
Двајцата рекоа дека очекуваат „добри вести“ од претстојниот самит на НАТО во врска со аспирациите на нивните земји за влез во Алијансата.
Двајцата премиери, исто така, разговараа за економската соработка, особено трговијата со земјоделски производи.
Грчкиот премиер Костас Караманлис, кој се наоѓа во тридневна посета на Велика Британија, во вторникот (21-ви ноември) се состана со својот британски колега, Тони Блер.
Разговорите се фокусираа на прашањата на проширувањето на ЕУ, ситуацијата на Балканот и врските помеѓу Турција и ЕУ.
Заменик-претседателот на Европската комисија, Франко Фратини, ги искажа очекувањата на ЕУ за слободни, фер и транспаретни локални избори во Aлбанијa, за време на заедничката прес-конференција со премиерот Сали Бериша во Тирана во петокот (17-ти ноември).
Генералниот секретар на НАТО, Јап де Хоп Шефер, во четвртокот (16-ти ноември) ја пофали Романијa дека поставува добар пример за учеството на земјите-членки на НАТО во мировните операции.
Тој се состана со претседателот Трајан Башеску, министерот за надворешни работи, Михаи Разван-Унгуреану, и министерот за одбрана, Сорин Фрунзаверде, во Букурешт.
Поранешниот министер за надворешни работи, Миодраг Влаховиќ, беше избран за нов амбасадор на Црна Гора во САД, објави МИНА во вторникот (14-ти ноември).
Тој се очекува да замине за Вашингтон на почетокот од следниот месец.
Билатералната соработка и борбата против Курдистанската работничка партија доминираа на агендата на разговорите во четвртокот (16-ти ноември) помеѓу ирачкиот премиер Нури ал-Малики и неговиот турски колега, Реџеп Тајип Ердоган.
Aлбанскиот претседател Алфред Мојсиу пристигна во дводневна посета на Полска на 14-ти ноември.
Мојсиу се состана со својот колега, Лех Кажински, кој го увери Мојсиу во полската поддршка за албанскиот курс на евроатланска интеграција.
Кажински, исто така, рече дека Полска ќе биде една од првите земји што ќе го ратификува Договорот за стабилизација и асоцијација помеѓу Албанија и ЕУ.
Шведскиот министер за надворешни работи, Карл Билт, во средата (15-ти ноември) ги посети Белград и Загреб во рамките на својата балканска турнеја.
Во Белград, тој се состана со претседателот Борис Тадиќ, на разговори околу надежите на Србија за продолжување на разговорите со ЕУ.
Романскиот претседател Трајан Башеску и либискиот водач Моамар Гадафи, во средата (15-ти ноември) постигнаа согласност во Триполи за продолжување на билатералните односи и особено економската соработка.
(Разни извори -- 14/11/06-21/11/06)
