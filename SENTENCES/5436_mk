19/05/2010
Од Линда Карадаку за Southeast European Times во Приштина -- 19/05/10
Отсуството на помирување меѓу заедниците во Косово и понатаму носи опасност од немири, рече специјалниот претставник за Косово на генералниот секретар на ОН, Бан Ки-Мун, Ламберто Заниер, за Советот за безбедност на ОН во понеделникот (17-ти мај).
Главниот извор на нестабилност произлегува од северниот дел на земјата. 
Градот Митровица е поделен по етнички линии со реката Ибар, која го одвојува нејзиниот северен, претежно српски дел, од јужниот дел на етничките Албанци.
Претходно овој месец претставникот на ЕУ за северно Косово, Мајкл Џифони, рече дека блокот треба да покаже посилно присуство на север.
Чувството на ... 
поделеност е многу евидентно во Митровица и тоа е нешто што на ЕУ не й се допаѓа“, изјави Џифони за белградскиот весник Политикa.
Тој рече дека поддршка за дијалогот и посредувањето е потребна во овој дел на земјата, повеќе отколку во другите, и дека треба да се употреби прагматички пристап за решавање на секојдневните проблеми.
„Некои прашања, како што е статусот, треба да не се драматизираат“, рече Џифони, додавајќи дека „помирувањето и заедничкиот напредок се единственото решение за сите нации ... 
во Западен Балкан.“
Сепак, жителите велат дека голем дел од тензиите можат да се решат со политичка волја.
Мики Маринковиќ, од српската невладина организација Актив во северно Косово, смета дека најважна работа за нестабилниот север и луѓето што живеат таму е да имаат мир.
„Решението за север мора да биде договорено на политичко ниво меѓу сите партии во региионот, вклучително и Белград, бидејќи тоа ќе биде трајно решение. 
Што се однесува до народот, најважна работа е да нема никакви непријателства, немири и, всушност, да има мир во иднина“, изјави Маринковиќ за SETimes.
Младиот Србин верува дека „подобрувањата дефинитивно ќе дојдат“ во тој дел од Косово.
„Како и насекаде во Косово, владеењето на правото мора да се зајакне“, рече тој. 
„Така што да, мислам дека се потребни подобрувања на север и на други места во Косово, во врска со безбедноста на поединците ..., безбедноста на имотот и основното владеење на правото“, рече Маринковиќ.
Афердита Рушити е главен уредник на „Сино небо“, косовска радиостаница која емитува програма на албански јазик и на јазиците на заедниците во Косово, особено српски. 
Таа рече дека ситуацијата во северно Косово е сложена.
Рушити за SETimes изјави дека нема паралелни структури кои работат на север -- само институции на Србија.
„Ингеренциите на нашата извршна власт во северниот дел од Митровица се скоро нула“, вели таа.
Рушити верува во стратегијата изготвена со помош на Меѓународната цивилна канцеларија, која ја води Питер Фејт. 
„Сепак, треба да почекаме и да видиме какви резултати ќе даде тој план“, додаде таа.
Најважно е, рече таа, повторно да се воспостават царинските процедури на север и да се води борба против шверцот таму. 
Во спротивно „нема да има друго решение“.
„Мислам дека секогаш ќе има дел кој ќе има поголема автономија“, рече таа за северно Косово. 
„Но, на подолг рок, мислам, ако знаеме како да „играме“, тогаш овој дел од Косово целосно ќе се интегрира.“
