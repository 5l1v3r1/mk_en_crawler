23/03/2009
Од Игор Јовановиќ за Southeast European Times во Белград – 23/03/09
ЕУЛЕКС не може да гарантира еднаков пристап до судството на сите косовски граѓани, слобода на движењето и заштита на имотот, без соработката на косовските Срби, рече во четвртокот (19-ти март) шефот Ив де Кермабон во Белград. 
Де Кермабон се состана со српскиот министер за внатрешни работи, Ивица Дачиќ, министерката за финансии, Диана Драгутиновиќ, министерката за правда, Снежана Маловиќ, и министерот за Косово, Горан Богдановиќ.
Де Кермабон рече дека состаноците „отворија нови врати“ за зголемена соработка помеѓу Србија и ЕУЛЕКС. 
„Треба да работиме со сите заинтересирани страни, вклучително и Србија, ако сакаме да се бориме против организираниот криминал и да му донесеме стабилност на целиот народ во Косово“, рече тој.
Српските власти се воздржаа од давање слични оценки. 
Тие ги потврдија своите очекувања за неутралноста на мисијата на ЕУ во поглед на прашањето на статусот на Косово.
Министрите побараа од Де Кермабон да стави крај на прекините на струјата со кои се соочуваа десетици српски села во текот на изминатите две недели. 
Косовските власти побараа најпрво да бидат платени сметките за струја; Србите велат дека сеприсутната невработеност им оневозможува да ги платат сметките.
Српските власти, исто така, протестираа поради ослободувањето од страна на судот на ЕУЛЕКС на Флорим Ејупи, претходно осуден од УНМИК на 40 години затвор, за убиствата на 12 Срби во февруари 2001 година со разнесување во воздух на нивниот автобус.
Судот го ослободи Ејупи врз основа на доказите што го има, но „обвинителството продолжува со својата работа и може да поднесе тужба“, изјави Де Кермабон за белградското радио Б92. 
„Бидете сигурни дека нема да го напуштиме овој случај или кој било друг“, рече тој.
Српскиот министер за Косово, Горан Богдановиќ, рече дека Србија нема да го напушти своето барање за спроведување на планот од шест точки на Советот за безбедност на ОН низ целата територија на Косово, а не само во северниот дел, каде што доминира српското население.
Планот ги покрива полицијата, судството, царината, транспортот, инфраструктурата и заштитата на српското културно наследство. 
Приштина го отфрла како кршење на националниот суверенитет.
„Србија ... 
го изрази [своето] очекување дека меѓународното цивилно присуство во Косово ќе најде начин за постигнување трајно решение за проблемите кои ги загрозуваат Србите и другото неалбанско население во покраината“, рече Богдановиќ.
Де Кермабон рече дека мисијата се обидува да спроведе „прагматично решение“, но дека има технички проблеми. 
„Моментно ја спроведуваме постојната легислатива, но се обидуваме да најдеме решенија за иднината“, рече тој.
ОН го обелоденија извештајот за Косово на генералниот секретар Бан Ки-Мун, истовремено со посетата на Кермабон на Белград.
Во извештајот, кој Советот за безбедност го доби во понеделникот, се вели дека безбедносната ситуација во Косово е подобрена, и покрај инцидентите на север. 
Сепак, во истиот се вели и дека бројот на бегалците од етничките малцинства што се враќаат во Косово падна под 600 во 2008 година.
Дописникот на SETimes Блерта Фониќи-Кабаши, даде свој придонес во овој натпис.
