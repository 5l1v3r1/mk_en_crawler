15/09/2010
Од Лилјана Смиљаниќ и Лилјана Ковачевиќ за Southeast European Times во Сараево и Бања Лука -- 15/09/10
Предизборната кампања добива на интензитет пред изборите на 3-ти октомври и многу невладини организации се подеднакво поттикнати да влијаат на гласачите.
Соочени со апатија, особено меѓу младите, некои групи работат напорно на тоа да ги мотивираат и ангажираат младите луѓе.
Околу 50 отсто од оваа демографска структура не излегува на гласање.
„Млади гласајте!“ и „Жени гласајте!“ се некои од многуте слогани на билбордите поставени во градовите низ целата земја.
Видео-спотови со актери и други истакнати личности редовно се појавуваат на телевизија, пренесувајќи слична порака.
Некои организации, како што е Општеството за одговорен бизнис во БиХ (ДОП) велат дека дури и планираат да организираат конференции на кои политичките партии -- особено претставниците на младинските оддели -- ќе говорат за конкретните проблеми со кои се соочуваат младите.
Тие ќе се одржат „без какви било политички пораки или кампања“, рече претседателот на ДОП Кенан Хоџиќ.
Други, како Алтернативниот клуб од Требиње, се загрижени за етичките аспекти на изборите.
Претседателот на клубот, Блажо Стевановиќ, ја повика јавноста да даде информации ако кој било кандидат е обвинет, или тужен, за воени злосторства или активности на организиран криминал.
„Во источна Херцеговина веќе следиме некои од [кандидатите] осомничени за кршење на меѓународното хуманитарно право, како и обвинети за сериозни кривични дела.“
Аналитичарите имаат различни ставови во врска со улогата на невладините организации.
Социологот Срѓан Пухало вели дека кампањите на јавно информирање може да дадат одредени резултати, но најверојатно нема да имаат големо влијание.
„Никој нема да гласа поради билборд или спот, туку бидејќи организацијата со добра репутација се докажала себеси низ работа.
Нема многу вакви невладини организации“, изјави Пухало за SETimes.
Младите луѓе, додаде тој, се претежно заинтересирани за наоѓање работа и подобрување на квалитетот на својот живот.
„Нема идеали, само чист прагматизам“, рече тој.
Според ова, има многу повеќе млади кандидати кои се кандидираат за функцијата од кога и да е.
Сепак, влијанието на младите луѓе и жените во партиската политика е сé уште слабо.
„Тие не се главни играчи“, рече тој.
Чувствувајќи дека апатијата може да има сериозни спротивни ефекти на одѕивот и резултатите, партиите ги користат сите можни средства за да допрат до гласачите, вклучително и популарната веб-страница на социјалната мрежа Фејсбук.
Сите големи партии и нивните водачи во Република Српска (РС) сега имаат профили на Фејсбук.
Покрај ова, секоја партија има официјална веб-страница каде што посетителите можат лесно да ја разгледаат нејзината платформа и позициите.
Сепак, Интернет кампањата нема да влијае на изборите на овој или оној начин, изјави за SETimes аналитичарката Тања Топиќ.
„Интернетот во БиХ се користи многу малку во споредба со соседните [земји] и развиените западни демократии.
Оние кои го користат интернетот во БиХ се обично оние кои повеќе би сакале да се воздржат отколку да гласаат“, рече Топиќ.
Сепак, додаде таа, тоа е важен чекор напред кон модернизацијата.
Интернетот веќе стана место на жестока дебата меѓу Сојузот на независни социјалдемократи (СНСД) и опозициските партии во РС.
Истиот беше поттикнат од веб-страница поставена од опозицискиот кандидат Огњен Тадиќ, кој користи УРЛ што може да ги наведе посетителите да помислат дека е официјалната веб-страница на претседателството на РС.
СНСД се пожали дека потегот претставува обид да „се минимизира важноста на функцијата претседател на Републиката и да се деградира актуелниот претседател Рајко Кузмановиќ“.
„[Тадиќ] се обидува да ги изманипулира граѓаните создавајќи лажна слика за [себе како] победник на престојните избори“, рече извршниот секретар на СНСД Рајко Васиќ.
Тимот од кампањата на Тадиќ одговори дека спорната веб-страница е „оригинална, законска, модерна и пророчка“, направена по примерот на европските и други меѓународни политичари.
Тие додадоа дека СНСД е вознемирена бидејќи не може да ги спречи да ја постават.
Водачите на опозицијата во РС потоа го отворија анти-Васиќ блогот на најголемиот портал во земјата, Sarajevo-x.com.
Во меѓувреме, некои политичари во БиХ ги користат блоговите за унапредување на нивните политички кариери и цели.
Меѓу поискусните блогери се членот на колективното претседателство Жељко Комшиќ и заменик-претседателот Бранислав Бореновиќ.
Васиќ од СНСД секојдневно пишува на својот блог, дискутирајќи за политичките настани и остро критикувајќи ги политичките противници низ цела БиХ.
