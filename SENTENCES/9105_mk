14/09/2012
Линда Карадаку за southeast European Times во Приштина -- 14.09.12
Во рамките на тековните напори за спречување на корупцијата и поттикнување на спроведувањето на владеењето на правото во земјата, косовските обвинители и ЕУЛЕКС извршија серија апсења од висок профил за изнуда и други кривични дела поврзани со корупција.
Во четвртокот (13-ти септември) косовскиот дневен весник Коха Диторe објави дека обвинителството во Призрен подигна обвинение против поранешниот градоначалник на Сува Река, Салих Асланај, во врска со договорот за градење меѓу општината и косовското претпријатие Бен-Аф, кој датира од периодот кога Асланај беше градоначалник.
Според обвинителството во Призрен, Асланај му овозможил на претпријатието да стекне скоро 1 милион евра профит преку нелегалниот договор со кој на претпријатието му е дадено општинско земјиште.
Асланај изјави за весникот дека обвиненијата против него се „неправични“ и дека општината имала корист од градењето на земјиштето -- 19 станови кои им биле дадени на семејствата на воените херои.
Еден ден претходно, полицијата на ЕУЛЕКС уапси тројца функционери за коруптивни бизнис практики.
Претседателот на приштинскиот општински совет и висок функционер на опозициската ЛДК, Сами Хамити, бизнисменот Агим Адеми, кој има градежно претпријатие во Приштина, и Муарем Рама, беа уапсени по наредба на обвинителот на ЕУЛЕКС.
Полицијата претресе неколку домови, деловни простории и општински канцеларии, изјави за SETimesБлерим Красниќи, портпаролот на ЕУЛЕКС.
„Случајот го испитува мешан тим на ЕУЛЕКС и локален окружен обвинител во Приштина“, се вели во соопштението на ЕУЛЕКС.
Адвокатот на Хамити, Томе Гаши, во средата изјави за косовската мрежа КТВ дека обвинителот се сомнева оти Адеми и Рама, за понудата на Хамити, побарале мито во замена за дозвола за трансформација на зелена област во градежна област.
Петрит Зогај, извршен директор на косовското движење Фол (Крени го гласот), вели дека апсењата на функционерите на власт се најјасниот показател дека корупцијата не е поделена на централни и локални сектори.
„Но, она што сакаме да видиме е дека овие случаи не се користат за медиумски претстави од страна на ЕУЛЕКС и за политички претстави од страна на политичките партии.
Тоа го трансформира начинот на јавната дебата, вадејќи ја надвор од секоја идеја и дебата за добро управување“, рече Зогај за SETimes.
Затоа, ние сметаме дека овие апсења и, на крајот, поднесувањето обвиненија во случаи на коруптивни дејства, ќе помогнат за спроведување на владеењето на правото и посветеност на принпципите на демократското управување на ниво на кое ние сакаме да бидат“, вели Зогај.
Косовските пратеници во четвртокот во парламентот покренаа дебата за апсењата.
Берат Бужала, пратеник на владејачката Демократска партија, рече дека корупцијата предизвика голема загриженост меѓу граѓаните.
„Луѓето се збунети за [градежните] дозволи што се даваат [од страна на општината].
Ова е секогаш поврзано со организираниот криминал“, им рече Бужала на пратениците, според косовскиот весникEкспрес.
И покрај напорите, многу граѓани не се убедени дека апсењата ќе бидат спроведени до крај.
Жителот на Косово Агим Геци вели дека скоро секој ден пратениците говорат за корупцијата.
„Од она што јас го гледам, има многу зборови, а малку работа.
Се надевам дека апсењата за корупција неодамна се сериозни и дека ќе продолжат.
Сите оние што се збогатуваат на нечесен и незаконски начин, треба да се изведат пред правдата.
Правдата треба да функционира, бидејќи државата не може да се зајакне ако не е така“, рече Геци за SETimes.
