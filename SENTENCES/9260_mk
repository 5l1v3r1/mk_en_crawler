09/07/2012
Сафет Кабашај за Southeast European Times во Приштина -- 09.07.12
Преминувањето од аналогно во дигитално емитување програма е во тек во целиот регион, но поради различните практики, време и проблеми, земјите се борат да го запазат крајниот рок во јуни 2015 година, кога ќе започне гаснењето на аналогниот сигнал во Европа.
Експертите велат дека процесот на трансформација е сложен и скап, и може да потрае и неколку години. 
Истиот бара специјална правна рамка, стратегија, инвестирање во технологијата и кампања за јавно информирање.
„Законот за дигитално емитување програма [во Црна Гора] беше изменет во јуни и крајниот датум за исклучувањето на аналогниот сигнал беше одложен до средината на 2015 година“, рече за SETimes Јадранка Војводиќ, заменик-директор на Црногорската агенција за електронски медиуми.
Војводиќ објасни дека процесот на ревизија на целокупната законодавна рамка се совпадна со недостатокот на интерес и посветеност од клучните учесници, што е чест проблем.
Процесот во Косово е заглавен бидејќи Советот на независни медиумски комисии (ИМК) не е комплетен, што го попречува да усвои стратегија за дигитализација.
„Веќе 18 месеци ИМК нема совет, и покрај посветеноста на извршната канцеларија на исполнување на своите должности, како што е предвидено со законот, ние не можеме да ја финализираме стратегијата“, рече Наиле Красниќи Селимај, претседател на ИМК.
Селимај е сигурен дека Косово ќе го комплетира преминот навремено со надворешна помош. 
Но, тоа што не е член на женевската Меѓународна унија за телекомуникации, го компликува запазувањето на крајниот рок.
Босна и Херцеговина (БиХ) чека одобрение на новиот акциски план за дигитализација, според Синиша Петровиќ, помошник-директор за радио-фрекфенција во Регулаторната агенција за комуникации на БиХ.
„Реално проценетото време за да се почне со работа е крајот на 2014 година или почетокот на 2015 година, но во никој случај во средината на јуни 2015 година, денот кога сме обврзани да ја комплетираме транзицијата од аналоген во дигитален сигнал, според меѓународните договори“, рече Петровиќ.
Албанија треба допрва да усвои стратегија за дигитализација и закон за почнување на процесот.
Процесот на премин е во почетни фази во Македонија, и резултатите се ветувачки. 
Македонија беше прва во регионот што започна со дигитално емитување, но во кабелскиот систем, според Селвер Ајдини од македонскиот Совет за радиодифузија.
„Врз основа на информациите што ги имам, ќе се префрлиме на аналогно емитување програма на 30-ти јуни, 2013 година“, рече Ајдини за SETimes.
Турција, која планира да го комплетира процесот до јуни 2015 година, мора да постави голем број трансмитери за да го покрие целото население, но се соочува со значителни трошоци.
„Трошоците за инсталацијата на толку многу трансмитери станаа многу високи“, рече за SETimes Ердем Чакмак, експерт од турскиот Совет за радио и телевизија.
Британскиот експерт за дигитализација, Ендрју Дамбрек, изјави за SETimes дека со оглед на предизвиците со кои се соочуваат регионалните држави, соработката меѓу нив е од суштинска важност.
„Многу логично е балканските држави да соработуваат заедно на развивање планови за преминувањето, во поглед на координирањето на фрекфенцијата, тајмингот на преминувањето и емитувањето и добивањето спецификација“, рече Дамбрек.
Дамир Хајдук од хрватскиот Совет за медиуми во Агенцијата за електронски медиуми, се согласува.
„Оптималната временска рамка за комплетирање на преминот е 2015 година, ако сите учесници постигнат консензус за најважните работи во процесот“, рече Хајдук за SETimes.
Хрватска е единствената регионална држава што веќе го комплетираше преминувањето.
„Поважно од датумот е изготвувањето добар план за преминот, со јасни цели и датуми, и планирање одржлив и добро менаџиран систем на телевизиско емитување програма“, рече Дамбрек.
