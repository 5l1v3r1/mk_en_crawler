16/08/2011
Линда Карадаку за Southeast European Times во Приштина -- 16.08.11
Тие можеби не се согласуваат за повеќето други прашања, но главните политички сили во Косово имаат консензус за барем едно прашање: потегот на владата минатиот месец да ја преземе контролата на двата погранични премини на северот.
Арбана Видишиќи, шеф на косовското биро на Радио Слободна Европа, вели дека интервенцијата на северот е за првпат политичката елита на земјата да застане обединета во својата поддршка за актуелната администрација.
„Мислам дека тоа беше поради разочарувањето од ситуацијата на северот, 12-те години состојба на статус кво за кое косовската политичка елита ја обвинува меѓународната [заедница]“, рече Видишиќи за SETimes. 
„Тие сега гледаат прилика за значителна промена на оваа ситуација.“
Истакнувајќи ја широката поддршка, парламентот усвои резолуција со која ја поддржа одлуката со 89 наспрема 8 гласови на 28 јули.
Единственото суштинско разидување дојде од страна на Ветевендосје, според која премиерот Тачи не оди доволно далеку. 
Партијата го повика претседателот да објави вонредна состојба во земјата и да ги прекине разговорите со Србија.
„Обединувањето, мобилизирањето на сите граѓани и субјекти да ги поддржат институциите во одбрана на Косово претставува единствениот начин за зачувување на територијалниот интегритет“, рече Глаук Коњуфца, пратеник на партијата.
Тој, исто така, го обвини премиерот Хашим Тачи за „личен протагонизам“, велејќи дека сака да стори сé сам.
Дејствувањето на владата беше поддржано од Студентскиот парламент на Приштинскиот универзитет. 
Неговиот претседател, Ментор Хасани, изјави за SETimes дека тие целосно й веруваат на косовската полиција и ја поддржуваат интервенцијата.
„Акцијата ги обедини политичарите во земјата и нејзините граѓани бидејќи интервенцијата беше неопходна“, рече тој за SETimes.
Невладината организација Нектар на добрината, пак, започна бојкот на производите од Србија.
Членот на невладината организација Лавдрим Гаши изјави за SETimes дека тие имале намера да ја „убедат јавноста оти може да ги наполнат своите кујни без српските производи“.
Но, некои политички коментатори реагираа со претпазливост, велејќи дека вистинските последици може да се мешани.
„Ништо не произлезе од состанокот во ОН. 
Дејствувањето на косовската влада беше легитимно, но не беше добро подготвено и на крајот пропадна. 
Истото ќе има цена за Косово бидејќи вториот обид ќе биде многу тежок“, рече за SETimes аналитичарот Неџмедин Спахиу.
„Прашањето за северот во разговорите може да заземе друга насока и да излезе од рамката на Ахтисари“, рече тој. 
„Не би било добро да има втора држава како Босна, поделена на кантони и ентитети.“
Потегот на владата поттикна реакција од локалните косовски Срби, кои поставија блокади на патот и ја спречија полицијата да дојде до еден од пограничните премини. 
Еден полицаец загина во снајперски напад.
Кризата се смири откако КФОР ги презеде премините. 
Според привремениот договор, мировниците на НАТО ќе продолжат да ги обезбедуваат во очекување на долгорочно решение.
