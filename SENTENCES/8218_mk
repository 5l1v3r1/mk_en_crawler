27/12/2011
Линда Карадаку за Southeast European Times во Приштина -- 27.12.11
Роберт Купер доби задача да го олесни тековниот дијалог меѓу Белград и Приштина за редица прашања.
Во интервјуто со дописничката на SETimes Линда Карадаку, тој ги оценува резултатите од разговорите и патот напред.
SETimes:
Како Косово и Србија ќе бидат наградени за одржувањето на техничкиот дијалог?
Роберт Купер:
Дијалогот не се води за награди.
Дијалогот е за подобрување на животот на обичните луѓе, решавање на практичните прашања и приближување до ЕУ.
Сé за што се договоривме во дијалогот, на долгорочен план ќе биде од корист за двете страни.
SETimes:
Што е со главните прашања кои останува да бидат договорени, и дали е можно техничкиот дијалог да се трансформира во политички дијалог?
Ако е така, кој ќе го олесни?
Купер:
Не ја сфаќам таа поделба на технички и политички прашања.
Дали договорот за Заедницата на јаглен и челик, претходник на ЕУ, е технички или политички?
Сé што разговаравме е технички -- царинските печати, катастарот, телекомот, регионалната соработка се теми за експертите -- но најголем дел од одлуките се разгледуваат на ниво на претседател или премиер.
Зарем тоа не покажува дека има и политички аспект?
Се надевам дека дијалогот може да даде резултати.
Ние сé уште сакаме да најдеме решенија за регионалната соработка, телекомуникациите и енергијата.
Исто така, сме ги допреле и прашањата за верското и културното наследство и воздушниот простор како потенцијални теми.
SETimes:
Дали договорот за Интегрираното гранично управување (ИГУ) е начинот да се решат прашањата што се однесуваат на северните граници?
И може ли Косово и прашањето на северните порти да стане дел од дијалогот и покрај цврстото противење на Приштина?
Купер:
Договорот за ИГУ, постигнат на 2-ри декември, треба навистина да се гледа во контекст на потребата страните постепено да ја хармонизираат својата легислатива со акито на ЕУ.
Основната идеја е да се направат граничните контроли побрзи и поефикасни.
Овој договор овозможува различни служби од двете страни да работат заедно на единствен простор.
Тоа веќе се случува на голем број места, меѓу Албанија и Црна Гора, или Грција и Бугарија.
Можете да видите нешто такво тука во Брисел на Јужната станица, каде што белгиската и британската служба за имиграција и царината работат заедно на заедничка област за доброто на сите патници на Евростар.
Во нашиот случај, тие ќе го прават тоа заедно на премините со ЕУЛЕКС, во согласност со нивниот мандат.
Ќе работиме заедно со сите заедници во спроведувањето на овој договор.
Нема инстант решение за проблемите на северот.
Но, актуелната ситуација е лоша за сите, и е неодржлива.
Заеднички управуваните премини може да бидат дел од решението.
Во најмала рака тие ќе постават видлив пример за интелигентна соработка.
SETimes:
Како гледате на крајот на овој дијалог?
Колку се спроведливи договорите постигнати досега?
Купер:
Ова нема да продолжи засекогаш.
Има ограничен број теми што треба да се покријат и ние постигнавме пристоен напредок.
Нема корист да се договараме за работи ако не се спроведуваат.
Во некои случаи тоа ќе биде долг процес.
Цивилниот регистар само што започна и за неговото комплетирање ќе треба долго време.
Слободното движење на луѓе и возила ќе започне на 26-ти декември и ќе трае додека не бидат најдени подобри аранжмани.
И како што беше споменато претходно, сé уште има одреден број прашања што треба да се решат.
Кога ова ќе биде направено, треба да мислиме на другите начини за подобрување на соработката и решавање на проблемите.
