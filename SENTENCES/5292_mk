30/08/2010
Од Пол Чокоиу за Southeast European Times во Букурешт -- 30/08/10
Црква од 16-тиот век во северниот дел на Романија е додадена на листата на места на светско наследство на УНЕСКО.
Состанувајќи се во Бразилија овој месец, меѓународната организација одлучи да впише 21 нова локација на листата и одобри проширувања за неколку други.
Едно од проширувањата беше за манастирскиот комплекс Сучевита во Буковина.
Седум цркви на ова место веќе добија статус на светско наследство во 1993-та година, а УНЕСКО сега одлучи да додаде осма.
Црквата Воскресение е единствена од поставените која не е изградена од страна на еден владејачки војвода, или локален административен лидер, туку од страна на членовите на еден моќно аристократско семејство, Мовилести, од кои некои беа на престолот на Молдавија и Влахија.
Според една легенда, една жена обидувајќи се да ги искупи нејзините гревови ги носела камењата потребни за изградбата на манастирот во нејзината коњска кола во период од 30 години.
Црквата, со својата маркантно зелена боја, е изградена во молдавски стил, кој комбинира византиски и готски елементи со карактеристики кои можат да се видат во старите локални дрвени цркви.
Таа, исто така, содржи отомански теми.
Експертите ја нарекоа „тестаментот на молдавската уметност" како резултат на сложеноста на нејзините фрески и архитектурата.
Локалните жители гледаат на одлуката како на де јуре признавање на раскошот на Сучевита.
„Како еден од најимпресивните манастири на Буковина, како во димензиите, така и во презентацијата на екстериерните слики - единствениот манастир кој ги има зачувано фреските на северниот ѕид - Сучевита веќе се смета за де факто “наследство" од страна на туристите и локалното население" , Дана Ватаманиук, локален водич, изјави за SETimes.
Одлуката може да го поттикне локалниот туризам.
„Бидејќи Буковина неодамна беше погодена од поплави и влијанието на светската економска криза, што доведе до намалување на бројот на туристи (како романски, така и странски), неочекуваниот публицитет предизвикан од одлуката на УНЕСКО може да му даде нова надеж на локалното население кое е вклучено во туристичкиот бизнис ", рече Ватаманиук.
Сепак, публицитетот сам по себе не е доволен.
„Ако мештаните знаат како да се зачува автентичноста на регионот, властите ги усвојат соодветните развојни и промотивни стратегии, а посетителите поттикнат еден одржлив туризам заснован врз локалните традиции и култура, насликаните цркви на Буковина може да станат едно од најпосетените места во Романија ", рече таа.
„Ние само треба да ја искористиме оваа можност."
Во моментов над 900 места се на листата на светско наследство.
Во Романија, други места се делтата биосферска резерва на реката Дунав, група на укрепени цркви и села во Трансилванија, манастирот Хорезу, Дачиските тврдини во Орастие, дрвените цркви во округот Марамурес и историскиот град Сигхисоара.
