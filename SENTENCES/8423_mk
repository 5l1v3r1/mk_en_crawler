18/10/2011
Лилјана Ковачевиќ за Southeast European Times во Бања Лука -- 18.10.11
Последниот извештај на Европската комисија (ЕК) за напредокот на Босна и Херцеговина кон пристапувањето во ЕУ е еден од најкритичките досега, признаваат властите.
„Извештајот на ЕК објективно и детално ги посочува сите области во кои државата треба да вложи дополнителни напори за понатамошен напредок во процесот на пристапување во ЕУ, рече за SETimes директорката на Директоратот за европска интеграција, Невенка Савиќ.
Извештајот, кој беше предаден во средата (12-ти октомври), го посочува недостатокот на функционална влада -- една година по одржувањето на изборите -- како главна пречка. 
Во истиот се вели и дека политичката, економската и безбедносната ситуација во земјата се критични, и дека политичарите во БиХ немаат заедничка визија за тоа во кој правец да одат.
Борбата против организираниот криминал се влече, како и напорите за хармонизирање на легислативата со стандардите на ЕУ и спроведување на економските и административните реформи, како и подобрувањата во човековите права, утврди ЕК. 
Сé на сé, темпото на реформите е „многу ограничено“.
Единствените светли точки во инаку темната слика се чини дека се визната либерализација со Шенген зоната и отпочнувањето на структурниот дијалог со ЕУ за судските реформи.
Дали негативните вести од Брисел ќе ги поттикнат локалните политичари на дејствување? 
Многумина се скептични.
„Животот е тежок како никогаш, повеќето граѓани тонат во апатија, визијата за ЕУ се троши на дневнополитички игри“, рече политичкиот аналитичар Ведран Џихиќ. 
„Во исто време, политичката елита на БиХ ја продолжува практиката на претставување на длабоката криза како нормална, додека заштитата на националните (читај: нивни сопствени) интереси во согласност со нивниот етно-популизам претставува замена за сериозните реформи“, рече Џихиќ за SETimes.
„Властите не беа воопшто загрижени за извештајот; јас дури мислам дека се многу задоволни. 
Тие во БиХ, а особено во Република Српска, претпочитаат изолација бидејќи можат полесно да манипулираат со граѓаните“, рече членот на парламентот и претседател на Партијата за демократски напредок (ПДП), Младен Иваниќ, за SETimes.
Според сараевскиот коментатор Сенад Печанин, „впечатокот што се добива е дека со ова темпо, БиХ нема да влезе во ЕУ уште десет години“.
Дел од проблемот, вели тој, е што јавноста е премногу зафатена со економската ситуација за да го фокусира своето внимание на ова прашање. 
Предупредувањата од Брисел сé помалку влијаат на јавноста, и истите од своја стана не вршат притисок врз политичката елита, рече тој.
„Кога луѓето не знаат како ќе преживеат утре, тогаш прашањето за членството во ЕУ не е некое кое јавноста ќе го притисне врз владејачката олигархија“, рече Печанин.
Сепак, интервјуираните од SETimes посочуваат дека се загрижени за ситуацијата, иако се песимисти за шансите за промена.
„Сите земји во регионот напредуваат, само БиХ тапка во место“, рече администативниот службеник од Сараево, Харис Халиловиќ, сумирајќи го распространетиот став. 
„Сé додека националните интереси се над индивидуалните и граѓанските права, нема да има напредок во оваа земја.“
