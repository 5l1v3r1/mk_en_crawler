10/06/2010
Од Игор Јовановиќ за Southeast European Times во Белград -- 10/06/10
И покрај сомневањата за време на квалификациите, Србија успеа да се пробие до Светскиот куп.
Тимот заврши на првото место во квалификациската група, пред фаворитите Франција и Романија.
Овие резултати вратија дел од довербата што беше разнишана со неуспехот на тимот да се квалификува на Европскиот шампионат во 2008 година, а уште повеќе по дебаклот пред четири години на Светското првенство во Германија.
Главната одговорност ја има тренерот Радомир Антиќ, ветеран на српскиот фудбал.
Тој играл за белградскиот прочуен клуб Партизан на крајот од 1960-тите и 1970-тите, кога тимот стана двократен шампион на извонредната југословенска прва лига.
„Добро се сеќавам на Антиќ, тој беше многу добар одбранбен играч и неверојатно упорен“, изјави за SETimes новинарот Бранко Викентијевиќ.
Антиќ (66) е роден во Житиште, северна Србија, но неговите фудбалски корени се поврзани со Ужице, во јужна Србија, каде што играше за локалниот тим Слобода.
Во 1967 година тој се приклучи на Партизан, кој една година порано стигна до финалето на Купот на европските шамиони со Реал Мадрид.
„Не беше лесно во тие години да се дојде во Партизан од Слобода“, истакна Викентијевиќ.
Во 1976 година Антиќ замина за истанбулскиот клуб Фенербахче, а подоцна се приклучи на шпанскиот клуб Реал Зарагоза и англискиот Лутон.
Британските навивачи го паметат Антиќ по голот што го постигна во 1983 година против Манчестер Јунајтед -- четири минути пред крајот на натпреварот.
Тој подвиг му овозможи на Лутон да остане во главната англиска лига.
Антиќ стана помошник-тренер за Партизан во 1985 година, каде што работеше три години.
Сепак, неговата прва независна тренерска работа беше Реал Зарагоза, која стигна до петтото место во шпанската лига.
Реал Зарагоза беше отскочна даска за во Реал Мадрид во 1991 година -- посакуваната тренерска позиција во Реал Мадрид во 1991 година -- во време кога шпанскиот мегаклуб се бореше.
Антиќ успеа да го доведе Реал Мадрид до третото место во шпанската лига и европските купови.
Следната година Реал Мадрид се најде на првото место во првата половина од сезоната, седум поени пред своите конкуренти.
Сепак, Антиќ беше отпуштен без јасно образложение и Реал не успеа да победи на Шпанското првенство.
Најголемиот тренерски успех на Антиќ беше во 1996 година, кога го доведе Атлетико Мадрид до победа во шпанската национална лига, како и во Кралскиот куп.
Барајќи нови предизвици, Антиќ й се приклучи на Барселона во 2003 година, кога прославениот клуб се рангираше на 15-тото место во шпанската лига.
Тој му помогна на клубот да се квалификува во Шампионската лига, но сопствениците на Барселона го отпуштија и донесоа нов тренер.
Антиќ го презеде водството на српската репрезентација во 2008 година, по четиригодишна пауза.
Со оглед на неговите тренерски резултати, тој, исто така, беше активно баран од Баерн од Минхен и Манчестер сити, но й остана верен на Србија.
Антиќ сака да се одмора на планината Златибор, во близина на Ужице, каде што влегол во светот на фудбалот.
„Тој не го заборави својот прв клуб, Слобода“, изјави за SETimes новинарката од Ужице Жанка Ериќ.
„Тој им помага на младите фудбалери таму и купува опрема или нешто што ќе му треба на клубот.“
Иако некои веруваат дека српскиот тим веќе ги надмина очекувањата влегувајќи во Купот, Антиќ вели дека светот сé уште не видел сé што неговите играчи имаат да понудат.
Србија, ветува тој, ќе игра од сé срце, во желба да го надигра германските, австралиските и ганските противници во групата Д.
„Нема ништо попрекрасно од тоа да се бранат боите на својата држава, но истовремено, тоа е голема обврска секогаш да бидете достоен на својот народ -- да бидете победник“, рече тој.
„Патот кон Јужна Афика покажа дека сме подготвени за предизвици и дека наоѓаме вистински решенија.“
