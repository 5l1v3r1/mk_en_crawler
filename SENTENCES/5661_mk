21/12/2010
Од Линда Карадаку за Southeast European Times во Приштина -- 21/12/10
Косовската полиција во понеделникот (20-ти декември) уапси петмина наводни фалсификатори, за време на операцијата во Ѓаково, Пеќ и Призрен. 
Полицијата заплени повеќе од 5.000 лажни евра.
Случајот уследи по уште еден таков претходно овој месец, каде што беа запленети 40.000 фалсификувани евра, во банкноти од по 100 евра, и две лица беа уапсени.
Директорот на Директоратот за економски криминал и корпоративно истражување (ДЕЦЦИД), Агрон Незај, разговараше со дописничката на SETimes Линда Карадаку во врска со овој нов тренд и активностите што неговиот оддел ги презема.
SETimes: Полицијата заплени 40.000 лажни евра. 
Дали е ова прв случај? 
Кои беа извршителите?
Aгрон Незај: ДЕЦЦИД досега испита многу други случаи -- испита 130 случаи на лажни пари само во 2010 година -- 77 случаи беа испратени во канцеларијата на обвинителот, 53 случаи се под истрага, 35 осомничени се уапсени, обвиненија се поднесени против 85 осомничени.
SETimes: Како полицијата ги испитува случаите на лажни пари; Дали соработувате со полицијата во регионот?
Незај: Косовската полиција работи врз основа на законите што се на сила, надлежностите и правните обврски; таа има добра соработка и со полицијата во регионот.
SETimes: Дали е ова проблем на Косово или регионален проблем?
Незај: Ова е регионален и глобален проблем; Во овие случаи обично се вклучени луѓе од неколку држави.
SETimes: Како планирате да се борите против овој феномен? 
Со кои средства, структури, соработка?
Незај: Косовската полиција има специјални единици што се занимаваат со спречување и борба против овој феномен. 
Тие тесно соработуваат со агенциите за владеење на правото, Централната банка, Косовската царина и полицијата од другите држави.
SETimes: Дали соработувате со Албанија и Македонија во овие случаи, и општо, во случаите поврзани со организираниот криминал на регионално ниво?
Незај: Косовската полиција има многу добра соработка со овие две држави, во спречувањето и борбата со сите кривични дела, особени кога станува збор за случаите на организиран криминал. 
Има случаи кога сме имале заеднички истраги со полицијата на овие држави.
