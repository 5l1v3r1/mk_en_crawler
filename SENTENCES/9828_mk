14/06/2013
Менексе Токјај за Southeast European Times во Истанбул -- 14.06.13
Дијалогот на Турција со Европската унија во врска со демонстрациите за Гези Парк тргна во жесток правец откако владата ги отфрли критиките за тоа како се справува со раширените протести.
Европскиот парламент во средата (12-ти јуни) ги повтори своите повици до Турција да ги поддржи мирните протести и дијалог за решавање на протестите без насилство.
Но, премиерот Реџеп Тајип Ердоган ѝ го покажа својот тврдокорен пристап кон протестите на ЕУ, велејќи дека тоа не може да се примени бидејќи Турција не е членка на ЕУ, туку кандидатка.
Ставот беше потврден од Егемен Багис, турскиот министер за ЕУ.
„Одлуката што ја донесе парламентот за тековната ситуација во Турција е од таква природа што им штети на взаемните цели на зајакнување и ширење на демократијата и нема никаква врска со реалноста.
Во таа смисла, истата е ништовна и неважечка за нас“, рече тој.
„Некои политичари треба да сфатат дека говорењето слободно и отворено за турските домашни работи има своја цена.“
Штефан Филе, комесар на ЕУ за проширување, кој неодамна го посети Гези Парк и се состана со демонстрантите, рече дека ова е клучно време за напорите на Турција за пристапување во ЕУ.
Тој, исто така, повика на „дебати, консултации и компромис за допирање до сите сегменти“ во Турција.
„Се наоѓаме во клучен момент на односите Европска унија-Турција, кои јас верувам дека сѐ уште имаат потенцијал да се развијат во поконструктивен дух отколку порано“, рече тој.
„Ја повикувам Турција да не се откажува од вредностите на слободата и основните права и да стори сѐ за да избегне поткопување на новата динамика што имаме намера да ја создадеме во нашите односи“, рече Филе.
„Во врска со тоа што е ставено на коцка, на Турција ѝ треба повеќе европски ангажман и со тоа повеќе стандарди и вредности на Европската унија, а не помалку.“
Демонстрациите избија на 31-ви мај, кога полицијата присилно ја отстрани малата група луѓе кои сакаа да го заштитат Гези Парк, популарен зелен простор веднаш до плоштадот Таксим, на кој треба да се гради, според планот на Ердоган.
Немирите набргу се раширија во другите градови, при што полицијата одговори сурово на протестите со неселективна употреба на солзавец, гумени куршуми и водени топови.
Ердоган и другите водачи се налутија кога полициските дејства почнаа да ги пренесуваат меѓународните медиуми.
Демонстрантите повикаа на зачувување на паркот и казнување на полицајците за суровоста.
Со судска наредба беше прекинат проектот за измена на просторот.
Хусеин Челик, заменик-претседател и портпарол на владејачката Партија на правдата и развојот (АКП) го потврди влијанието на судирот врз туризмот.
„Гези Парк мора да биде испразнет што е можно поскоро“, рече тој.
„Им се нанесува сериозна штета на хотелите и продавниците.“
Во Анкара во средата Ердоган се состана со група луѓе во врска со протестите.
Мустафа Ногај, генерален секретар на Здружението за заштита и разубавување на Таксим Гези Парк, изјави за SETimes дека демонстрантите „сигурно даваат важност на сите состаноци ...
Тие се важни во врска со тоа да се слушнат барањата на двете страни“.
Но, Ногај ја истакна неорганизираноста на сите групи меѓу демонстранти во Гези Парк и рече дека стравува оти нивните барања нема да бидат целосно пренесени.
Ногај, исто така, рече дека видел луѓе кои се преправаат дека се мирни демонстранти, но се вклучуваат во насилство за време на судирите со полицијата.
Тој рече дека, според него, тие се обидуваат да ѝ помогнат на владата да покаже дека протестите во Гези Парк се нелегитимни и незаконски.
Дописникот Ериса Даутај Сенердем даде свој придонес за овој извештај.
Како според вас треба да реагира Турција на критиките од ЕУ и другите?
Споделете ги вашите размислувања во делот за коментари долу.
