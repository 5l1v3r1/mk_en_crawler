24/01/2005
Од Игор Јовановиќ за Southeast European Times во Белград– 24/01/04
Помина повеќе од една деценија од отворањето на Меѓународниот кривичен суд за поранешна Југославија (МКТЈ) како резултат на Резолуцијата 827 на Советот за безбедност на ОН, усвоена на 25-ти мај 1993 година.
Оттогаш поголемиот број обвинети воени злосторници се изведени пред суд.
Од оние кои се на слобода, најмалку 12-мина се или скоро биле на српска територија, според главниот обвинител за воени злосторства на ОН, Карла дел Понте.
Иако соработката помеѓу Белград и МКТЈ се подобри по падот на Слободан Милошевиќ во 2000 година, таа се уште останува бавна и непостојана.
Покрај тоа, актуелниот премиер, Воислав Коштуница, отворено изнесе дека е против апсење и екстрадикција на бараните воени злосторници, велејќи дека претпочита тие да се предадат доброволно.
Како резултат на тоа, обидите на Србија да се приклучи кон меѓународната заедница се наоѓаат во ќор-сокак.
Брисел јасно истакна дека понатамошниот напредок за влез на Србија во ЕУ зависи од целосната соработка со судот на ОН.
Приклучувањето кон програмата Партнерство за мир на НАТО не доаѓа предвид доколку Србија продолжи да им нуди засолниште на воените злосторници.
Недоволната соработка, исто така, има економски последици.
На 13-ти јануари Соединетите Американски Држави соопштија дека ќе задржат 10 милиони американски долари од планираната помош за Србија-Црна Гора за фискалната 2005 година како резултат на неуспехот на Белград да ги исполни своите меѓународни обврски.
Тој износ е дополнителен на повеќе од 16 милиони американски долари задржани минатата година заради истата причина.
Многумина мислат дека Ратко Младиќ, еден од тројцата главни обвинети од страна на трибуналот, последно бил во Србија во јуни 2004 година, кога реформистот Борис Тадиќ стана претседател.
Според Тадиќ, поранешниот воен водач најверојатно се крие некаде долж српско-црногорската и босанската граница, движејќи се помеѓу двете земји.
Покрај тоа, четворицата пензионирани воени и полициски генерали барани поради нивната наводна вмешаност во воените злосторства извршени на Косово -- Небојша Павковиќ, Сретен Лукиќ, Властимир Ѓорѓевиќ и Владимир Лазаревиќ -- остануваат на слобода во границите на Србија.
Вкупно 13 обвинети за воени злосторства беа екстрадирани од Србија во Хаг, додека пак 13 други се предадоа доброволно.
Првите екстрадикции од Србија во МКТЈ започнаа во 1996 година, за време на владеењето на Милошевиќ.
Иако тој одбиваше било каква подлабока соработка со МКТЈ, властите во војводинскиот град Бечеј ги уапсија двајцата поранешни членови на воените сили на Република Српска (РС), Дражен Ердемовиќ и Радослав Кременовиќ, на почетокот од март 1996-та година.
Тие беа префрлени во Хаг на крајот на истиот месец.
Кон крајот на септември 1998 година, Босанскиот Србин Стеван Тодоровиќ беше уапсен и екстрадиран во МКТЈ.
Тодоровиќ и неговиот адвокат тврдеа дека тој бил киднапиран од неговата куќа во српската околина и префрлен во базата на СФОР во босанскиот град Тузла.
На 21-ви април 2000 година, група од десет лица фатија уште еден обвинет Босански Србин, Драган „Јенки“ Николиќ во (близина на Белград) и го одведоа во РС, од каде што беше испорачан на МКТЈ.
Првиот обвинет кој се предаде сам по промената на власта во Белград на 5-ти октомври 2000 година беше Босанскиот Србин, Благоје Симиќ, кој доброволно се предаде на МКТЈ на 12-ти март 2001 година.
Единаесет дена подоцна, на 23-ти март, уште еден Босански Србин, Миломир Стакиќ, беше уапсен во Белград и екстрадиран во трибуналот.
Во знак на подлабока соработка со МКТЈ, тогашниот премиер Зоран Ѓинѓиќ придонесе за апсењето на Милошевиќ на 1-ви април 2001 година.
Поранешниот диктатор беше префрлен во Хаг на 28-ми јуни истата година.
Обвинет за воени злосорства во Хрватска, Босна и Херцеговина (БиХ) и Косово, тој моментално ја презентира својата одбрана.
Двајцата браќа, Ненад и Предраг Бановиќ, беа уапсени на зелениот пазар во Белград на 8-ми ноември 2001 година и испратени во Хаг следниот ден.
Поранешниот началник на Југословенската армија Драгољуб Ојданиќ се предаде на 25-ти април 2002 година.
Неколку дена подоцна, на 2-ри мај, поранешниот југословенски вице-премиер Никола Шаиновиќ и обвинетиот Босански Србин Момчило Грубан му се предадоа на трибуналот.
На 15-ти мај 2002 година, поранешниот претседател на таканаречената Република Српска Краина, Милан Мартиќ и поранешниот командант на армијата на РС Миле Мрксиќ се предадоа во Хаг.
На 17-ти јуни истата година српската влада го екстрадира Босанскиот Србин Ранко Чесиќ.
Друга група врвни српски функционери пристигнаа во Хаг во текот на првите месеци од 2003 година.
Првиот, на 20-ти јануари, беше поранешниот српски претседател Милан Милутиновиќ, обвинет за воени злосторства на Косово;
по него следеше водачот на Српската Радикална Партија Воислав Шешељ на 24-ти февруари.
И двајцата се предадоа доброволно.
Во март поранешниот заменик-шеф за државна безбедност Франко „Френки“ Симатовиќ и поранешниот шеф за државна безбедност Јовица Станишиќ беа уапсени во Белград и предадени на МКТЈ.
Станишиќ и Симатовиќ се обвинети за воени злосорства во Хрватска и БиХ.
Трибуналот ги ослободи од притвор на 9-ти декември 2004 година.
Поранешниот офицер на југословенската народна армија Мирослав Радиќ, еден од таканаречената „Вуковарска тројка“, доброволно замина за Хаг на 17-ти мај 2003 година.
Уште еден член од таа група, Веселин Сливанчанин, беше уапсен во Белград на 13-ти јуни и потоа екстрадиран.
Исто така, во текот на 2003 година Босанските Срби Жељко Макиќ и Митар Рашевиќ се предадоа на МКТЈ.
Уште еден обвинет, поранешниот капетан на југословенската народна армија Владимир „Рамбо“ Ковачевиќ, беше екстрадиран во октомври 2003 година.
Сепак, како последица на здравствени проблеми заради кои не беше во состојба да го издржи судењето, тој беше вратен во Србија во јуни 2004 година.
Во текот на 2004 година, Босанскиот Србин Љубиша Беара -- обвинет за злосторства во Сребреница -- и Драгомир Милошевиќ, обвинет за бомбардирањето на Сараево, се предадоа доброволно и заминаа од Белград за Хаг на 9-ти октомври и 3-ти декември, соодветно.
Двајца обвинети воени злосторници починаа пред да им биде судено.
Жељко Ражнатовиќ -- познат како „Аркан“ -- беше застрелан во Белград на 15-ти јуни 2000 година.
Поранешниот српски министер за внатрешни работи, Влајко Стоиљковиќ, изврши самоубиство на 11-ти април 2002 година, откако југословенскиот парламент усвои закон со кој беше одобрена екстрадикцијата на југословенски граѓани во МКТЈ.
Тој беше обвинет за злосторства на Косово.
Застојот во соработката на Белград со МКТЈ ја наведе дел Понте да покрене можност за продолжување на актуелниот рок за завршување на активностите на судот.
Според завршната стратегија на трибуналот, сите судења треба да завршат до 2010 година.
Но, доколку Србија продолжи со сегашното бавно темпо на екстрадирање, некои бегалци би можеле се уште да се кријат до тогаш.
Речиси е невозможно МКТЈ да заврши со работа, а Младиќ и другите двајца главни обвинети -- Радован Караџиќ и Анте Готовина од Хрватска -- да останат на слобода.
Иако се чини дека Коштуница одолговлечува со надеж дека правдата може да биде едноставно избегната, меѓународната заедница постојани испраќа сигнали дека тоа нема да се случи.
Недоволната соработка продолжува скапо да ја чини Србија во време кога има итна потреба да оди напред.
