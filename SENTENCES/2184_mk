14/02/2005
(АФП, Кипарска новинска агенција, Турски дневни вести - 13/02/05;
АФП, Катимерини, Кипарска новинска агенција, Заман, Турски дневни вести - 12/02/05)
Опишувајќи ја својата посета на Турција како мошне успешна, водачот на опозицијата на кипарските Грци Никос Анастадијадес во неделата (13-ти февруари) изрази надеж дека настаните во следните месеци ќе доведат до решение на кипарското прашање.
Шефот на втората по големина политичка сила на кипарските Грци, како и тројца членови на неговата Партијата за демократски собир (ДИСИ), во средата пристигнаа во петдневна посета на Турција, на покана на владејачката партија во земјата, Партијата на правдата и развојот (АКП).
Анастасијадес е првиот политички водач на кипарските Грци што ја посетил Турција во повеќе од 40 години.
„Ние дојдовме тука за да ја пренесеме интересите на кипарските Грци и да ги искажеме намерите“, Кипарската новинска агенција (ЦНА) го цитираше водачот на ДИСИ во неделата во Истанбул, по состанокот на неговата делегација со партијархот на Грчката православна црква, Бартоломеј I. „Се враќаме во Кипар имајќи целосна претстава за ситуацијата, но и со надеж дека европската перспектива на Турција и новата иницијатива, за која се надеваме дека ќе се случи во следните месеци, ќе помогне на крајот да се создадат услови за повторното обединување на Кипар.“
За време на својата посета, Анастасијадес се состана со високи официјални претставници, меѓу кои и со премиерот Реџеп Тајип Ердоган и со министерот за надворешни работи, Абдула Ѓул.
По неговиот состанок во саботата со Ердоган, водачот на ДИСИ изјави дека тој течел во „пријателска атмосфера“ и дека бил мошне конструктивен и корисен.
„Ние започнавме дијалог“, рече Анастасијадес.
Ердоган, наводно, изјави дека новата иницијатива, најверојатно, ќе започне откако кипарските Турци ќе ги одржат претседателските избори во април.
Последните напори за повторно обединување на Кипар завршија безуспешно кога кипарските Грци го одбија мировниот план спонзориран од страна на ОН на референдумот минатиот април.
ДИСИ беше единствената политичка сила на кипарските Грци што го поддржа планот.
И покрај тоа што поголем дел од кипарските Турци гласаа за поддршка на планот, единствено меѓународно признатиот јужен дел од овој остров на Средоземното Море й се приклучи на ЕУ на 1-ви мај 2004 година.
Во меѓувреме, претседателот на кипарските Грци Тасос Пападопулос во неделата рече дека Никозија работи на продолжување на преговорите.
Пападопулос беше помеѓу оние кои отворено се залагаа против мировниот план на ОН минатата година.
Тој оттогаш изјавуваше дека разговорите треба повторно да започнат, но врз база на ревидиран план на ОН, во кој би се зеле предвид интересите на кипарските Грци.
Според извештаите, генералниот секретар на ОН, Кофи Анан, минатата недела побара од водството на кипарските Грци детално да ги изнесе своите приговори на планот на ОН.
„Ќе побарам од претседателот навистина да ги стави на хартија своите ставови, промените кои би сакал да се направат“, се цитира изјавата на шефот на ОН.
„Предлогот беше ставен на маса ...
и евентуална детална листа на неговите приговори би помогнала.“
Но, Пападопулос рече дека барањето на Анан е еднакво на повик до Владата да ја открие својата преговарачка стратегија пред евентуалниот нов круг разговори.
