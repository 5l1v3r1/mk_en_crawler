15/09/2006
Од Берта Фониќи за Southeast European Times во Приштина – 15/09/06
Советот за безбедност на ОН се состана во средата (13-ти септември) на разговори за Косово.
Јоаким Рикер, шефот на мисијата на ОН во покраината, му рече на Советот дека решавањето на прашањето на статусот е клучно за понатамошната стабилизација и дека какво било одложување ќе биде контрапродуктивно.
„Косово мора да се ослободи од оваа неизвесност и да оди напред“, рече тој.
И покрај тоа што тензиите и разликите сигурно ќе се зголемат, опасностите што произлегуваат од одложувањата во процесот се поголеми, додаде тој.
„Одложувањето нема да донесе помирување.
Одложувањето нема да доведе до економска обнова.
Одложувањето само ќе ги пролонгира тензиите кои постојат во косовското општество, што ќе ги потхрани фрустрациите и ќе го направи новиот почеток, кога ќе дојде, уште потежок“, рече Рикер.
Тој го критикуваше српскиот бојкот на косовските привремени институции и се спротивстави на, како што рече, искривената слика на ситуацијата со која се соочува заедницата на косовските Срби.
„Честите обиди да се прикаже Косово како место каде што неалбанското население, особено косовските Срби, се под постојан напад и се секојдневни жртви на етничките злосторства се сосема неоправдани.
Тие не ја одразуваат реалноста на теренот“, рече тој.
И покрај тоа што српската заедница се соочува со тешкотии, изолацијата не е одговор, рече Рикер.
Тој го повика Белград да им даде јасен сигнал на косовските Срби дека нивната иднина е во Косово и дека треба да најдат начин да соработуваат со избраните косовски власти.
Сепак, во своето обраќање пред Советот, српската претставничка Санда Рашковиќ-Ивиќ прикажа сосема спротивна слика, велејќи дека Србите во Косово може да бидат убиени само зошто го зборуваат својот мајчин јазик.
Таа рече дека досега имаше десетици напади врз етнички Срби и предупреди дека не било паметно да се оди премногу брзо со преговорите.
„Нестрпливоста и брзањето не можат да придонесат за пронаоѓање одржливо решение за прашњето на Косово...или за мирот и стабилноста во регионот“, му рече Рашковиќ-Ивиќ на Советот.
Косовскиот премиер Агим Чеку го придружуваше Рикер на состанокот на Советот за безбедност, но немаше право на збор.
Тој, сепак, испрати писмо до Советот, во кое беа истакнати три главни точки.
Најпрво, рече Чеку, тој и неговата влада го осудуваат секое насилство насочено кон или подготвено од етничките групи во Косово.
Тој, исто така, вети посветеност на мултиетничката иднина на Косово и повика на соработка на сите етнички заедници.
„Ниту јас, ниту мојата влада, ниту, пак, повеќепартиската делегација за конечниот статус, не сакаме моноетничко Косово, сега или во иднина...
Ние сé уште чекаме на учеството на водачите на косовските Срби во секојдневната работа на управување со Косово и во нашите подготовки за иднината по конечниот статус“, пишува тој.
