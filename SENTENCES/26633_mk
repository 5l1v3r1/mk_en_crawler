10/01/2010
БРИСЕЛ, Белгија -- Европската комисија (ЕК) во петокот (8-ми јануари) објави дека Албанија побарала активирање на Европскиот механизам за цивилна заштита за да ѝ помогне во справувањето со поплавите предизвикани од поројните дождови и снегот што се топи.
Механизмот беше активиран доцна во четвртокот, објави ЕК во изјава.
Албанија побара бродови и хеликоптери за евакуирање на жителите, како и водни пумпи, генератори на струја, храна и лекови.
Во саботата беше прогласена вонредна состојба во северна Албанија, каде што 1.200 куќи беа поплавени и стотици семејства беа евакуирани.
Соседно Косово и Македонија во саботата ги објавија плановите да обезбедат помош за Албанија.
Македонската влада на вонредна седница одлучи да испрати пумпи, гумени чамци и шатори за најпогодените области, додека Косово се обврза да донира 200.000 евра за Албанија.
Покрај тоа, земјата ќе испрати и дополнителни претставници на Косовските безбедносни сили, кои пристигнаа во Албанија пред неколку дена да им помогнат на локалните власти, и ќе испрати пожарникари.
„Ова е само почетна помош“, рече премиерот Хашим Тачи.
Поплави, исто така, ја погодија Босна и Херцеговина, преплавувајќи ги куќите во низинските области.
Локалните власти предупредија за лизгање на земјиштето, како резултат на поројните дождови.
(Бета, Б92, МИНА - 09/01/10;
УПИ, МИА - 08/01/10)
