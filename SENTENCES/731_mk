25/08/2006

Финскиот производител на опрема за мобилната телефонија Нокиа објави дека ќе го прошири сегашниот договор за радио мрежа ВЦДМА 3Г со грчкиот телеком провајдер ТИМ Хелас и ќе обезбеди нови услуги. 
Нокиа е единствената 3Г мрежа за ТИМ Хелас. 
Новите услуги ќе вклучуваат базна станица Нокиа Флекси ВЦДМА, Мобилна телевизија и Менаџмент за резервни делови на Нокиа. 
Финансиските детали околу договорот не се објавени.
***
Македонската регулаторна комисија за енергија го одобри барањето на ЕСМ Дистрибуција за зголемување на цените на електричната енергија, почнувајќи од 1-ви септември. 
Регулаторната комисија одлучи цените да се зголемат за 9.14 отсто, иако ЕСМ Дистрибуција побара двојно поголемо зголемување. 
По приспособувањето, крајната цена за домаќинствата ќе се зголеми на 0,04822 евра за киловатчас, додека за индустриските корисници на 0,02964 евра за киловатчас.
***
„Фич рејтингс“ го зголемија кредитниот рејтинг на Загребачка банка -- трета по големина во Хрватска -- за два поени, на БББ+. 
Краткорочниот рејтинг беше зголемен од Ф3 на Ф2, додека индивидуалниот рејтинг беше зголемен на Ц/Д, а рејтингот на поддршка од 2 беше потврден. 
Според „Фич рејтингс“ овој потег е во согласност со зголемувањето на горната граница на земјата на БББ+.
***
Унгарската ОТП банка поднесе понуда за купување на 80 отсто или повеќе од Црногорската комерцијална банка (ЦКБ) во Црна Гора. 
Не се објавени детали околу финансиските параметри на понудата. 
ЦКБ има пазарен удел од околу 43 отсто и е во сопственост на малцински акционери, меѓу кои и Телеком Црна Гора (11,5 отсто) и странски претпријатија.
***
Индустрискиот раст на Република Српска се намали за 2,4 отсто за период од една година во јули 2006 година, по растот од 10,2 отсто за период од една година во јуни, според официјалните податоци. 
Намалувањето се припишува на слабата перформанса во производството, кое забележа пад од 6,1 отсто за период од една година во јули. 
Растот на производството на храна и пијалаци се забави од 32,8 отсто за период од една година во јуни, на 7,8 отсто за период од една година во јули.
***
Стапката на невработеност во Хрватска се намали на 15,7 отсто за период од една година во јули, што претставува намалување за 1,2 процентни поени за период од една година и 0,3 процентни поени за период од еден месец, според прелиминарните податоци од бирото за статистика. 
Бројот на невработените се намали за 7,6 отсто за период од една година во јули.
***
Странските директни инвестиции (СДИ) во Романијa се зголемија за 52 отсто за период од една година во првата половина од 2006 година, достигнувајќи 3,1 милијарди евра, според последните податоци на централната банка. 
СДИ покриваа 77,8 отсто од дефицитот на тековната сметка, објавен за овој период.
(Разни извори 18/08/06 - 25/08/06)
