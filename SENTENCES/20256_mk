15/08/2007
ЛИСАБОН, Португалија -- Португалското претседателство на ЕУ во вторникот (14-ти август) објави дека сé уште се надева оти Приштина и Белград ќе можат да постигнат договор за иднината на Косово.
„Преговорите само што започнаа, така што не можеме да разговараме за ќор-сокак и нема причина за обесхрабреност“, рече портпаролот Клара Борја.
Таа побара од двете страни да покажат флексибилност и добра волја, потребни за успешно завршување на разговорите до декември.
Во изјавата за словенечкиот весник „Дело“, пак, поранешниот комесар за надворешни односи на ЕУ, Крис Патен, рече дека меѓународната заедница порано или подоцна ќе мора да ја признае независноста на Косово бидејќи нема други опции.
Тој изрази песимизам во врска со новата рунда разговори, истакнувајќи дека ниту Белград ниту Приштина не ги модифицирале своите претходни позиции.
Патен моментно е заменик-претседател на Меѓународната кризна група.
(AП, АФП, РИА Новости - 14/08/07)
