13/10/2008
(Б92 -- 09/10/08 - 13/10/08; српска влада - 11/10/08; Ројтерс, Блумберг, ДВ, ВОА, Бета, Блиц, Макфакс - 10/10/08; AП, АФП, Ројтерс, ДПА, ББС - 09/10/08)
Српскиот премиер Мирко Цветковиќ во саботата (11-ти октомври) рече дека соработката на неговата земја со Црна Гора во економската и другите сфери нема да прекине, и покрај сегашниот чекор назад во нивните дипломатски односи.
Тој го изјави ова откако Црна Гора во четвртокот ја призна независноста на Косово, и покрај противењето на Србија. 
Лутиот Белград й даде на црногорската амбасадорка Анка Војводиќ рок од 48 часа да ја напушти Србија.
Цветковиќ на новинарите во саботата им рече дека одговорот на Белград беше дел од „арсеналот дипломатски мерки“ на неговата земја, кои не претставуваат „никаков вид репресија“ и не се насочени против црногорските државјани.
Објавувајќи ја својата одлука за Косово, Црна Гора истакна дека не дејствува „против Србија“. 
Двете земји живееја во лабава заедница до референдумот за независност на Црна Гора во мај 2006 година.
„Црна Гора никогаш немала и нема да има ништо против Србија“, рече црногорскиот министер за надворешни работи, Милан Рочен, во четвртокот.
Еден ден претходно, Црна Гора беше помеѓу 77-те членки на Генералното Собрание на ОН кои ја поддржаа српската резолуција со која се бара Меѓународниот суд на правдата да донесе одлука за легитимитетот на независноста на Косово.
Српскиот министер за надворешни работи, Вук Јеремиќ, за белградски Б92 изјави дека брзата промена на Подгорица на сопствената позиција, го поттикна остриот одговор од Белград. 
„Моравме да реагираме остро за да спречиме евентуален бран нови признавања“, додаде тој.
И покрај одлуката на црногорската влада, разговорите за двојното државјанство помеѓу двете земји ќе продолжат, рече српскиот вицепремиер Ивица Дачиќ во саботата.
„Ќе се погрижиме граѓаните што добиле српско државјанство да не го изгубат црногорското во процесот“, рече тој, но додаде: „Црна Гора е последната држава во светот која требаше да го признае Косово“.
Косовските водачи ја поздравија одлуката на Црна Гора. 
Премиерот Хашим Тачи ја опиша како чекор напред кон зајакнувањето на „мирот, стабилноста и регионалната соработка“.
Неговите зборови беа слични на изјавата на портпаролот на американскиот Стејт департмент, Шон Меккормак, кој рече дека ваквите чекори ќе ја олеснат интеграцијата на регионот во евроатланските институции.
Со Црна Гора и Македонија бројот на земјите што го признаа Косово е 50, при што Босна и Херцеговина е последната земја од поранешните југословенски републики што не го признала Косово.
Во меѓувреме, просрпските опозициски партии во Црна Гора планираат демонстрации во понеделник вечер против владината одлука за Косово.
