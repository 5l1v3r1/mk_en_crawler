05/01/2012
Мухамет Брајшори за Southeast European Times во Приштина -- 05.01.12
Генерал-полковник Кадри Кастрати беше назначен за командант на Косовските безбедносни сили (КБС) на крајот од ноември.
Неговата воена кариера трае 30 години, и вклучува служење во Југословенската народна армија, Хрватската армија, Ослободителната војска на Косово (ОВК) и Косовскиот заштитен корпус, претходник на КБС.
Пред да биде назначен за командант тој беше директор на операциите на КБС.
Мисијата на КБС е да спроведува операции за одговор на кризи во Косово и во странство, операции на цивилна одбрана во Косово, и да им помага на цивилните власти во справувањето со природните катастрофи и други итни ситуации.
КБС се обучени и основани со помошта на војниците од НАТО и КФОР на теренот.
Во 2012 година Косово ќе помине низ процес на оценување од меѓународното присуство во земјата, што може да резултира со крај на надгледуваната независност.
Политичките промени во Косово може потенцијално да влијаат и на мандатот на КБС.
Во ексклузивното интервју за SETimes, Кастрати говореше за капацитетите на КБС и идните планови.
SETimes:
Какви капацитети постигнаа КБС?
Генерал-полковник Кадри Кастрати:
На 22-ри ноември, командантот на КФОР [Eрхард Древс] испрати потврда до Северноатланскиот совет во Брисел дека Косовските безбедносни сили постигнаа целосен оперативен капацитет.
Што значи тоа?
Од 132 критериуми одредени од НАТО, ние ги исполнивме сите освен пет, на кои мораме да работиме, но кои не се поврзани со прашањето на оперативниот капацитет.
Тоа значи дека денес Косовските безбедносни сили се оперативни за исполнување на сите задачи во согласност со својот мандат.
SETimes:
Дали очекувате промена во мандатот?
Кастрати:
Работиме, и сме посветени на унапредување на капацитетите што ги имаме.
[Во 2012 година] ќе имаме уште една фаза на регрутирање за да ги зголемиме нашите човечки ресурси.
Секоја обврска или услов нареден од владата на Косово, ние -- и јас како командант -- сме подготвени да го исполниме.
SETimes:
Во минатото, КБС учествуваа во две спасувачки мисии во Албанија.
Дали сте подготвени да учествувате во други региони?
Кастрати:
Косовските безбедносни сили беа двапати распоредени во Албанија, на барање на албанската влада, за да им помогнат за време на поплавите во северна Албанија.
Со овие две операции кои вклучија 109 војници, ние дадовме огромен придонес и покажавме дека Косовските безбедносни сили и Косово не се само конзументи, туку можат и да придонесат регионално и во другите делови од светот.
На сите состаноци што ги имаме ...
еден од условите е различни земји да нè поддржуваат или да нè земаат под своја заштита во мировните и хуманитарните операции.
Ние сме подготвени во некои области во кои имаме експертиза и неопходни капацитети за учество, и ...
ние ќе земеме учество во операциите во странство.
SETimes:
Каква е соработката со КФОР/НАТО?
Кастрати:
Нашите односи со КФОР се одлични.
Тоа се покажа со остварувањето на оперативните капацитети, бидејќи формирањето на Косовските безбедносни сили е заеднички резултат на КФОР, НАТО и Косовските безбедносни сили.
Верувам дека Косовските безбедносни сили се добар начин за придвижување кон Партнерството за мир и пристапување во НАТО, како цел.
SETimes:
Опишете ја соработката со земјите во регионот.
Кастрати:
Cоработката со земјите во регионот е на добро ниво и [доказ за тоа се и] меморандумите за соработка што ги потпишуваме со сите земји во регионот, освен Србија.
Како командант моја цел е да ја зголемам оваа соработка.
Еден од условите на последниот состанок на Јадранската повелба е земјите од регионот да организираат теренска вежба за зголемување на подготвеноста за итни ситуации, и сите земји во регионот да бидат подготвени да дејствуваат во случај на вонредна состојба или катастрофа.
SETimes:
Неодамна медиумите јавија за можно ембарго на оружјето од Германија.
Дали е тоа точно?
Кастрати:
Tоа не е точно.
Ние имаме контакт со Хеклер енд Коч и [на 23-ти декември] беше потпишан договор за друг дел, кој се планира во согласност со буџетот.
Оружјето што е договорено од ова претпријатие, за потребите на Косовските безбедносни сили, ќе пристигне наскоро.
