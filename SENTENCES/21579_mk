28/07/2008
АНКАРА, Турција -- Уставниот суд во понеделникот (28-ми јули) се состана под силно обезбедување, за да дебатира околу случајот на укинување на владејачката Партија на правдата и развојот (АКП), која се соочува со обвиненија за обид за поткопување на секуларниот карактер на државата. 
Судот вели дека ќе дебатира секој ден додека не донесе пресуда, која се очекува на почетокот од август. 
Судиите може да утврдат дека АКП не е виновна и да го затворат случајот или да ја осудат и да й одредат или парична казна или да ја забранат партијата и учеството во политиката на некои нејзини водачи, вклучително и премиерот Реџеп Тајип Ердоган и претседателот Абдула Ѓул. 
Забранувањето на АКП би значело предвремени парламентарни избори, најверојатно во ноември, според извештаите на локалните медиуми.
Во второто продолжение од интервјуто за весникот Хуријет во неделата, Ердоган негира дека ќе стане „тиранин“ ако неговата партија избегне затворање. 
„Не знам каков ќе биде резултатот од случајот ... 
Можам да ви кажам дека за мене е невозможно да реагирам со омраза и непријателство кон мојот народ“, рече тој. 
Ердоган, исто така, ги негираше тврдењата дека операцијата против таинствената секуларистичка група Ергенекон имала за цел одмазда поради случајот на забранување. 
На вкупно 86 лица ќе им се суди во октомври за наводно формирање вооружена терористичка организација, со цел соборување на власта. 
(Сабах, Заман, Турски дневни вести, ББС, Гардијан - 28/07/08, Хуријет, Тркиш прес - 27/07/08)
