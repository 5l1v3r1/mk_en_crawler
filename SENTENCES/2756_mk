04/11/2005
Од Ерлис Селимај за Southeast European Times во Тирана – 04/11/05
ЕУ ќе го поддржи новиот проект во Албанија, кој има за цел да им помогне на претпријатијата да ги доближат своите производи до меѓународните стандарди, што, од друга страна, ќе го зголеми извозниот капацитет на земјата.
Двегодишната програма се очекува да овозможи поголем пласман на европскиот пазар за производите на албанските претпријатија.
„Ние сакаме да ги поддржиме албанските претпријатија со техничка помош со цел тие да се доближат до меѓународните стандарди...
со други зборови, да им дадеме пасош на албанските производители да влезат во европскиот пазар“, рече проект-менаџерот Фредерик Дармстедер.
ЕУ за овие напори обезбедува 1,5 милиони евра.
Со оваа иницијатива локалните и меѓународните специјалисти ќе му ја понудат својата стручност и техничка помош на секое албанско претријатие кое сака да добие сертификат од Меѓународната организација за стандардизација (ИСО).
Голем дел од помошта ќе оди за претпријатијата од прехранбената индустрија.
„Битно е албанските претпријатија да сфатат колку е важно стандардизирањето на нивните производи.
Најпрво, ќе се фокусираме на подигањето на свеста за производствените претпријатија“, рече Дармстедер.
Досега само 11 албански претпријатија добиле ИСО сертификат -- многу мал процент од големиот број активни бизниси во земјата.
Според Арбен Нати, шефот на Генералниот оддел за стандардизација (ГДС), немањето на овој сертификат претставува голема пречка за албанскиот извоз во Европа.
„ГДС ќе контактира со секое претпријатие заинтересирано за сертификат.
Верувам дека до крајот на овој проект ќе имаме најмалку десет дополнителни сертифицирани претпријатија“, рече Нати.
Како уште еден чекор со кој ќе се помогне промовирањето на албанските производи на надворешните пазари, Центарот за земјоделски студии -- со Министерството за храна и земјоделство -- го финализираше бар-код системот, кој треба да се користи за производите на домашниот пазар, како и за извозот.
Во тек е и иницијатива за создавање на Албанска бар-код асоцијација, во која ќе бидат вклучени членовите на бизнис заедницата и производителите кои сакаат да ја подобрат подготвеноста на нивните производи за меѓународниот пазар.
Експертите велат дека само воведувањето на системот на бар-код ќе го зголеми извозот за околу 20 до 30 отсто.
