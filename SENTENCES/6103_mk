02/06/2011
Од Алакбар Рауфоглу за Southeast European Times -- 2/06/11
Користејќи популистички јазик со порака за братска исламска солидарност, премиерот Реџеп Тајип Ердоган од владејачката Партија на правдата и развојот (АКП) вети дека ќе го реши курдското прашање и ќе обезбеди инвестиции за немирните Курди во земјата, за време на говорот во средата (1-ви јуни) во Дијарбекир, најголемиот курдски град.
Најавувајќи проекти кои тој ги опиша како „зачудувачки“ пред илјадници луѓе собрани на плоштадот Истасјон, Ердоган вети реставрација на градските ѕидини од XI век во Дијарбекир, градежни проекти за замена на сиромашните квартови, нов аеродром, болници и фудбалски стадион за 30.000 луѓе, велејќи „сето ова ќе го поттикне туризмот и вработувањето во провинцијата“.
Тој, исто така, вети дека ќе го реши курдското прашање и ќе изготви нов устав по изборите.
Сигнализирајќи ја важноста на економските прашања на изборите, Али Ихсан Мерданоглу, пратеник на АКП од Дијарбекир, рече:
„Луѓето тука чекаат големи владини инвестиции веќе многу години и сега Дијарбекир е подготвен повторно да го прегрне АКП“.
„Нашата партија сака да вработи стотици илјадници луѓе со овие проекти, кои ќе ја оживеат и трговијата, индустријата и извозот“, рече тој за SETimes.
„Ние сме сериозни за решавањето на курдските проблеми и отсекогаш се залагавме за курдските права.“
Посетата на Ердоган дојде еден ден откако водачот на главната опозициска Републиканска партија (ЦХП) ги обелодени проектите на својата партија за Дијарбекир.
За време на својот говор, Кемал Киличдароглу повторно го потврди своето ветување за автономија, велејќи дека ЦХП е решена да го разреши курдското прашање, без оглед на цената.
„Ќе го решам ова прашање и ќе донесам мир во оваа земја.“
„Обичниот народ во Дијарбекир е подготвен да ги слуша политичарите секој ден, без оглед на тоа кои се тие“, рече Мехмет Арслан, слободен новинар од Дијарбекир, за SETimes, додавајќи дека Киличдароглу се фокусираше првенствено на политичките прашања.
Ердоган, од своја страна, вината за курдскиот проблем ја префрли на ЦХП и прокурдската Партија на мирот и демократијата (БДП).
„Патентот на курдскиот проблем се наоѓа во рацете на ЦХП, [патентот на] експлоатирањето [на курдскиот проблем] й припаѓа на БДП.“
Во меѓувреме, курдските политичари ги сметаат економските проекти на АКП „стари и недоволно перспективни“.
Г-дин Ердоган го повторува сето ова веќе девет години“, рече Акин Бирдал, пратеник на БДП од Дијарбекир и член на Парламентарната комисија за човекови права, за SETimes, додавајќи дека „курдскиот народ ја изгуби довербата во Ердоган“.
Тој смета дека БДП можеше да донесе големи промени во регионот во текот на изминатите две години, ако не се соочеше со пречките создадени од владата.
„Ние, исто така, имаме големи проекти што можеме да му ги понудиме на нашиот народ во ова време“, додаде тој, велејќи дека демократијата, слободата и правата на самоуправа се поважни за Дијарбекир од економијата и туризмот.
Ерол Тунчер, заменик-претседател на Демократската левичарска партија (ДСП) и изборен аналитичар, вели дека ниту АКП, ниту нејзините конкуренти сега не говорат чесно во врска со своите реални планови за курдските прашања, бидејќи „може да ги изгубат гласовите во другите региони“.
„Ќе ја видиме нивната реална политика веднаш по изборите“, рече тој за SETimes.
Во својот говор, Ердоган ја повика јавноста да не гласа за БДП, бидејќи „Земајќи сила од ПКК, тие сакаат да не поделат ...
Тие се бандити и терористи“.
Но, Бирдал инсистира на тоа дека неговата партија отсекогаш била против насилството.
„Кој сака да ги гледа лешовите на своите деца?
Нашата политика е јасна.
Ако тие говорат за ПКК, тоа нема никаква врска со нас.“
На општите избори во 2007 година, АКП освои шест места, БДП четири, а ЦХП нула пратеници од Дијарбекир.
