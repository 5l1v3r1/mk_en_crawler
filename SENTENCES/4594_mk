21/04/2009
Од Мањола Хала за Southeast European Times во Тирана – 21/04/09
Помалку од три месеци пред општите избори во Албанија, издавањето нови лични карти или пасоши за гласачите останува главна грижа подеднакво за владата и за опозицијата. 
Со новиот изборен закон, гласчите мора да покажат лична карта или пасош.
Експертите се согласуваат дека барањето да се покаже валидна лична карта на избирачките места претставува модерен начин да се загарантираат фер избори.
Владејачката Демократска партија (ДП) е оптимист во врска со запазувањето на крајните рокови за издавање лични карти за сите гласачи. 
Сепак, опозицијата тврди дека стотици илјадници гласачи нема да може да гласаат.
Гласачите во големите градови почнаа да обезбедуваат нови лични карти, но процесот е далеку од завршен.
Владата и опозицијата жестоко дебатираат околу деталите, дури и за самиот број на граѓани кои немаат лични карти и пасоши. 
Владата вели дека бројката е 729.000, додека опозицијата вели дека е близу еден милион. 
Албанија има 3,6 милиони жители.
Според Министерството за внатрешни работи, 500.000 граѓани аплицираа за лични карти до 14-ти април. 
Министерството вели дека процесот на издавање лични карти е под контрола и „има доволно апликации и време за секој граѓанин да добие лична карта“.
Главната опозициска Социјалистичка партија (СП) вели дека времето е кусо и ги оспорува бројките на министерството. 
Останаа помалку од три месеци“, предупреди Демиан Ѓикнури од СП. 
Користејќи ја владината цифра од 729.000, СП вели дека само 22 отсто од граѓаните аплицирале до 6-ти април.
СП инсистира владата да ја укине цената од десет евра -- која ја нарекува „изборна цена“ -- и да ги издава бесплатно личните карти.
Владата одлучи да ја прошири финансиската помош за пензионерите, студентите и невработените, но со издавање бесплатни лични карти само за многу ограничени групи: слепи, парализирани, Роми и „Египќани“.
СП вели дека владата се обидува да го попречи одѕивот на левичарските гласачи со мали примања. 
Владејачката ДП вели дека СП ги оспорува изборните резултати уште пред отворање на избирачките места.
На средината од политичката расправија остануваат оние кои немаат лични карти. 
Многумина одлучија да го одложат аплицирањето, во надеж дека ќе добијат бесплатно лични карти. 
Сепак, тие ризикуваат да не се во состојба да гласаат на изборите во јуни.
Владата и опозицијата се свесни дека претстојните избори се важен тест за кандидатурата на земјата за ЕУ. 
Опозициското Социјалистичко движење за интеграција (СМИ) оваа недела ги повика сите парламентарни партии да најдат консензус.
„Сите партии треба да се состанат и да разговараат околу изборните стандарди и процесот на издавање нови лични карти“, рече водачот на СМИ, Илир Мета, предупредувајќи, во спротивно, за потенцијалниот хаос.
