18/09/2012
Мики Трајковски за Southeast European Times во Скопје -- 18.09.12
Maкедонија и понатаму е клучен играч во демократскиот, економскиот и политичкиот развој на регионот, но се соочува со голем број предизвици.
Вооружениот конфликт во 2001 година меѓу албанските паравоени сили и македонската армија, конфликтот во поранешна Југославија во 1990-тите, губењето на југословенските економски пазари, ембаргата во 1990-тите со Грција и со Србија, лошиот процес на приватизација на големите државни претпријатија, високата стапка на невработеност, пристапувањето во НАТО, тековниот спор со Грција во врска со уставното име на земјата и одложувањето на преговорите за пристапување со ЕУ, се сè уште пречки во развојот на Македонија како држава, сметаат аналитичарите.
Жидас Даскаловски, професор по политички науки на Битолскиот државен универзитет, изјави за SETimes дека нерешените проблеми на Македонија се директно поврзани со регионалната стабилност и мир.
„Можниот конфликт во земјата би водел до непредвидливи последици во регионалните односи и стабилноста во Косово и во Босна и Херцеговина (БиХ). 
Интересите на големите играчи на Балканот се поклопуваат тука во Македонија, така што е важно да бидат избалансирани и хармонизирани. 
Идејата е да имаме македонски Луксембург“, рече Даскалоски.
Тој предупреди дека спорот за името на земјата со Грција мора да се реши наскоро.
„Со нерешавањето на овој проблем, македонската влада ја одолговлекува тешката ситуација, дозволувајќи проширување на албанскиот национализам [во Македонија], како и национализмот во Софија и во Атина“, објасни Даскалоски.
Виолета Ачкоска, историчарка и професорка на скопскиот Филозофски факултет, изјави за SETimes дека ако Европа навистина сака мир на Балканот, треба да го однесе македонскиот случај во оние земји што го негираат мултиетничкиот карактер на Македонија.
„Иднината на Балканот зависи од тоа како ЕУ ќе го европеизира Балканот. 
Моментно, ЕУ е длабоко балканизирана со своите двојни стандарди за истата ситуација во различни држави, како што е правото за самоидентификација на Македонците, кои стануваат сè посилни во својата решеност да го зачуваат своето име и држава. 
Сите други алтернативи би биле сaмоуништувачки“, рече Ачкоска.
Таа смета дека Македонија се движи напред и покрај сите историски прашања, својата чувствителна геостратешка позиција, внатрешните етнички и економски проблеми.
„Стабилна и просперитетна Македонија е најдоброто решение за Атина и за Софија, но и за Белград и Вашингтон“, рече за SETimes Ристо Никовски, поранешен македонски дипломат.
„Нестабилна Македонија ... 
може да значи само нови балкански конфликти и крвопролевање. 
Држењето на Македонија во ниска позиција е проблем за целиот Балкан. 
Истото може да се поврзе со некомплетното решение на пост-југословенската криза. 
Косово е незавршена приказна, а Балканот е сè уште разнишан“, рече Никовски.
Влатко Цвртила, професор по меѓународни односи и национална сигурност на факултетот за политички науки во Загреб, рече дека Македонија како независна држава придонесува за стабилноста на Балканот, но дека нејзината грчка блокада може да предизвика регионална дестабилизација.
„Решеноста да се влезе во НАТО и во ЕУ претставува силен генератор на мирот и стабилноста во Македонија и нејзиното опкружување. 
За жал, овие процеси го изгубија своето позитивно влијание откако Грција го блокираше влезот на Македонија во НАТО. 
Тоа создаде многу дополнителни последици кои може да ги дестабилизираат односите во тој дел од регионот“, рече Цвртила за SETimes.
Maкедонската економија, со текот на годините, постојано се развива, со политика на ниски даноци, ниска инфлација и предвидлива монетарна и фискална политика, како и стабилен курс на денарот, кој е официјална валута во Македонија.
Во минатите две години Македонија забележа голем број инвестиции од 300 милиони евра, додека БДП порасна за 2,5 отсто. 
Неколку години по ред светската финансиска криза спречуваше значително намалување на сиромаштијата и невработеноста во земјата.
Jасмина Трајчева (31) од Свети Николе рече дека Македонија сега се претвора и развива во модерна, европска, демократска држава.
„Сè повеќе Македонија докажува дека може да држи чекор со новото време. 
По две децении независност земјата изгради вистински и вредни промотори на македонската култура и традиција, кои го претставуваат најдоброто од Македонија низ целиот свет. 
Македонија е горда на своите европски ракометни шампиони, носителите на олимписките медали, добитниците на музички награди, најдобрите иноватори во светот“, рече Трајчева.
