08/12/2010
(Бугарски медиумски извори -- 09/10/10 - 12/11/10;
Еупоспервер - 19/10/10;
AФП - 13/10/10)
Стотици нелегални згради на црноморското крајбрежје ќе бидат уништени во текот на следните месеци, како дел од напорите на Бугарија за ставање крај на неколкугодишното кршење на градежните закони на земјата.
„Време е Бугарите да ја почувствуваат силата на државата“, рече министерот за регионален развој, Розен Плевнелиев, во ноември, објавувајќи го отпочнувањето на операцијата за утврдување на законитоста на градбите на басените од повеќе од 50 брани.
Водните резервоари, плажите и националните сообраќајници, шуми и паркови од национална важност, како и природните и археолошките наоѓалишта се набројани во уставот како ексклузивна државна сопственост.
Законот не дозволува градење приватни вили или куќи во санитарните зони на браните.
Сепак, летајќи со хеликоптер над браната Ивајлоград на Родопските планини во октомври, бугарските даночни власти и обвинители беа изненадени што видоа село со куќи за одмор, хаотично расфрлени на бреговите од водниот резервоар.
Четириесет и пет нелегални куќи во т.н. „село на царинарниците“ биле, наводно, изградени меѓу 1998 и 2008 година.
Сопствениците на луксузните имоти со приватни пристаништа, рибници и палати скриени зад високите огради, се најчесто сопственост на високи цивилни службеници -- како што се царинарници и сообраќајни полицајци, како и бизнисмени.
Беше откриено дека една од вилите му припаѓа на Стефан Марашев, шеф на царинската управа во јужниот пограничен град Свиленград, кој на крајот беше деградиран.
Иван Симитчиев, шеф на Националниот директорат за контрола на градежништвото (НЦЦД), ја изгуби својата работа поради овој случај.
Неговиот наследник, Милка Гечева, неодамна рече дека сопствениците на нелегалните згради вложуваат напори за легализација на нивниот имот, но изразија сомневање дека ќе успеат.
Таа смета дека други 40 куќи во близина на браната Ивајловград ќе се докаже дека биле изградени, исто така, спротивно на законите.
Плевнелиев изјави за новинарите на почетокот од ноември дека 30-те илегални градби изградени во областа на браната Искар во близина на Софија, ќе бидат срушени до крајот на годинава.
На 1-ви ноември, властите почнаа со отстранување на околу 50 колиби во националниот природен резерват на делтата од реката Ропотамо на Црното Море.
Девет дена подоцна, булдожери и друга тешка машинерија беа испратени од НЦЦД во друго рибарско село да почнат со уништување на 147 илегални куќи таму.
Други 80 згради во селото Ченгене Скеле во близина на Бургас може да се додадат на листата, ако судот одлучи дека биле, исто така, изградени спротивно на законите.
„Голем дел од оваа територија е дел од државниот шумски фонд и нема да се користи сé додека неговата намена останува непроменета“, изјави Гечева за приватниот национален телевизиски канал бТВ за време на операцијата.
Некои локални жители тврдат дека им биле дадени градежни дозволи, што подоцна биле поништени како незаконски.
Други инсистираат на тоа дека постојано им било ветувано за време на локалните избори во текот на изминатите 40 години дека нивното село ќе биде легализирано, но дека избраните градоначалници никогаш не го одржале ветувањето.
Нивниот обид за блокирање на пристапот на булдожерите во Ченгене Скеле пропадна бидејќи беше повикана полицијата да ја растера толпата.
За време на протестите во Бургас два дена подоцна, жителите на селото се заканиле дека ќе отпочнат граѓанска непослушност и нереди, објави радио Дарик.
Хелокоптерските летови над другите области на црноморското крајбрежје и во земјата, вклучително и во Софија, открија стотици луксузни вили и палати, некои слични на дворци по големина и стил.
Населени од новите бугарски богаташи, многу вакви имоти се опремени со базени и прекрасно средени градини.
Куќа на помалку од 15 километри оддалеченост од Софија, која многу личи на Белата куќа во Вашингон, беше откриено дека припаѓа на приватно градежно претпријатие, откри истражувачки извештај на приватната национална телевизија Нова, на почетокот од октомври.
Еден од членовите на нејзиниот управен одбор е адвокатот Ана Пенгезова, 26-годишната ќерка на висок бугарски судија.
Нејзиното име се појави во еден скандал претходно оваа година, кога беше откриено дека роднините на неколку високи судии добиле градежни дозволи за крајбрежни плацеви во црноморскиот туристички центар Приморско, откако биле регистрирани како жители на градот, на кои очајно им треба дом.
Друга луксузна палата во Софија забележана со воздушна снимка во октомври, му припаѓа на семејството на Долорес Арсенова, министерка за животна средина од 2001 до 2005 година.
Лоцирана во богатата населба Бојана, истата е поголема од 2.000 метри квадратни.
Арсенова рече дека имотот му припаѓал на претпријатие во кое нејзиниот сопруг е акционер.
Тврдењето дека некое претпријатие го поседува имотот е честа тактика која се користи за да се избегне плаќање даноци, според Красимир Стефанов, шеф на Националната агенција за приходи (НРА).
Тоа им овозможува на сопствениците да им ги наплаќаат сметките за струја и вода, платите за чистачите и градинарите и другото одржување на нивните претпријатија.
Друга шема е да се остави куќата да биде регистрирана како во градба, долго време откако нејзините сопственици ќе се преселат во неа.
„Во последниве години, даночното затајување се претвори во национален спорт“, извештај од 19-ти октомври на бриселскиот Еуропсервер го цитираше Стефанов.
„Не е вообичаено да се плаќа според регулативите во Бугарија и мојата работа е да воведам одредена дисциплина.“
