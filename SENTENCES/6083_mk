03/03/2011
Од Христос Рингас, Елизабет Марагула и Хари Цанис за Southeast European Times во Атина -- 03/03/11
Додека владата се обидува да ги наметне мерките на штедење договорени со ЕУ и ММФ, лутината на јавноста сé уште избива поради перцепираната нееднаквост.
Многу Грци велат дека цената на економското заздавување и понатаму е неправично распределувана.
Нивната лутина изби на 23-ти февруари, на најголемиот масовен штрајк од декември 2009 година.
Повеќето јавни служби беа прекинати, сите летови кон и надвор од земјата прекинаа, а продавниците и хотелите во центарот на Атина беа затворени поради опасноста од насилство.
Работниците од големите капацитети како што се рафинериите, бродоградилиштата, пристаништата, челичарниците и фабриката Кока Кола, исто така, се приклучија.
„Несомнено се докажа дека овој „лек“ е полош од болеста“, рече Јанис Панагопулос, водачот на Генералната конфедерација на вработените на Грција.
„Тој ги прави богатите побогати, а сиромашните посиромашни.
Оваа ситуација не може да продолжи“, рече тој за SETimes.
Аналитичар на Банката на Грција, кој сакаше да остане анонимен, рече дека повиците за „жртви“ можат да успеат само ако сите придонесат според својата способност.
„Протестите не се тие што претставуваат закана за стабилноста на земјата, туку неправичната поделба на товарот, која предизвикува социјални немири“, рече тој.
„Штрајковите евидентно го намалуваат производството, а со тоа и приходите.
Зошто луѓето штрајкуваат и намерно ја губат дневната надница?
Според мене, тие сметаат дека губењето на надницата може да се оправда ако добијат намалување на цената на заздравувањето што им се наметнува, бидејќи тие сметаат дека веќе доволно придонесле“, додаде аналитичарот.
Според политичкиот набљудувач Јоанис Михалетос, штрајковите служат главно како издувен вентил за незадоволството.
„Грчкиите синдикати веќе со децении се предмет на партиска политика и главно се придржуваат на тактиките што ги одредуваат главните грчки политички партии“, рече тој за SETimes.
„Тие ја шират лутината на народот кон актуелната економска ситуација за да спречат евентуалната радикализација на маргиналните групи или новите политички сили.“
По кратењето на платите и пензиите, намалувањето на додатоците, кратењата на работните места во јавниот сектор и откажувањата на договорите за плата со преговарање, некои демонстранти рекоа дека нема што да изгубат.
„Работам 35 години и придонесувам во мојот сектор со плаќање даноци и пари во пензискиот фонд“, рече Јоргос Скилоганис (55), менаџер на приватно претпријатие.
„Сега тие ни кажуваат дека пензиските фондови не можат да одговорат на своите обврски бидејќи нивните џебови се празни, но знаете дека тоа не е моја грешка.
И знаете што ќе биде иднината за децата, не моите, туку сите деца што се одгледуваат сега во грчките семејства?
Не гледам иднина, немам надеж и не сум единствениот што се чувствува така.“
