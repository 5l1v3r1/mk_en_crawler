08/09/2006

Maкедонскиот оператор на мобилна телефонија Мобимак објави дека официјално стана дел од меѓународното претпријатие Т-мобајл, кое има корисничка база од 90 милиони претплатници низ целиот свет. 
Македонското претпријатие е ребрендирано во Т-мобајл Македонија.
***
Единаесет претпријатија досега искажаа првичен интерес за учество во тендерот за приватизација на телекомот на Република Српска (РС) Телеком Српске, според Директоратот за приватизација на РС. 
Тоа се фирмите: Телеком Србије (Србија), Система телеком (Русија), Телеком Австрија (Австрија), Теленор (Норвешка), Маџар Телеком (Унгарија), Елиса (Финска), Новатор (Исланд), Франс телеком (Франција), Ораском (Египет), Валива (Швајцарија), и Планет скај (Кипар). 
Крајниот рок за поднесување на понудите е 4-ти октомври.
***
Грчката влада објави дека дополнително ќе ги намали своите сегашни 38,7 отсто од акциите во државниот телеком ОТЕ. 
Министерот за економија и финансии, Јоргос Алогоскуфис, вели дека заедничката меѓуминистерска комисија ги одобри плановите за барање стратешки инвеститор за ОТЕ. 
Според извештаите на печатот, можно е да се продадат околу 18 отсто од акциите. 
Синдикатите и опозициските социјалисти ветија дека ќе се борат против ваквиот потег.
***
Мисија на ММФ, предводена од Марк Грифитс, пристигна во Maкедонијa на 6-ти септември, на разговори со новата влада за нејзината економска програма. 
Во првичната изјава за печатот, Грифитс рече дека првите впечатоци били добри и дека тој смета оти Фондот ќе изгради силно партнерство со новата влада.
***
Aлбанската влада на 4-ти септември објави дека потпишала договор вреден 20,7 милиони евра со британското претпријатие Медоил ПЛЦ. 
Според овој договор, ископувања ќе се вршат во регионот помеѓу полуостровот Карабурун и Саранда во Јонското Море и регионот на Драч во Јадранското Море.
***
Банката за развој на Советот на Европа го одобри заемот од 45,2 милиони евра за поддршка на хрватскиот здравствен сектор. 
Кредитот ќе оди за финансирање на 50 отсто од цената на проектот за модернизација на здравствените институции. 
Владата ќе го покрие остатокот со буџетски средства.
***
Бројот на невработените во Хрватскa се намали за 6,9 отсто за период од една година, на вкупно 271.051 во август 2006 година, според официјалните податоци. 
Сепак, во споредба со претходниот месец, бројот на невработени лица малку е зголемен, за 0,1 отсто. 
Поголемиот дел од невработените се од секторите на малопродажбата и преработката, како и од хотелската и ресторанската индустрија.
(Разни извори – 01/09/06 – 08/09/06)
