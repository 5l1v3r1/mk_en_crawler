07/06/2009
ВАШИНГТОН, САД -- Комесарот за проширување на ЕУ, Оли Рен, во четвртокот (4-ти јуни) рече дека ЕУ не треба да се откаже од плановите за понатамошно проширување во Балканот. 
„Постои одреден степен измореност од проширувањето, која се прошири низ цела Европа во последниве години. 
Сепак, важно е да се сфати дека проширувањето не смее да биде жртвен јарец на економската рецесија“, изјави тој за новинската агенција Ројтерс. 
Рен беше во Вашингтон, каде што се состана со претставници на американскиот Стејт департмент и Светската банка, на разговори околу најразлични прашања, вклучително и Турција. 
Во врска со процесот на пристапување на Анкара во ЕУ, тој рече дека Турција ја чека „уште многу работа“, во поглед на слободата на изразувањето и медиумите. 
Турција мора да ги забрза проевропските реформи, за да продолжат нејзините напори во вистинскиот правец, истакна Рен.
Во петокот Турција ги критикуваше кампањите на европските партии против нејзиното членство во ЕУ, пред изборите за Европскиот парламент. 
Министерството за надворешни работи издаде соопштение во кое се вели: „Турција ја отфрла ваквата реторика, која нема никаква врска со добрата волја и само ја разгорува ксенофобијата“. 
(Ројтерс, Хуријет, НТВ, Танјуг, Б92, АФП - 05/06/09)
