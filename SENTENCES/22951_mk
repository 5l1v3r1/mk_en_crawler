06/10/2008
ПОДГОРИЦА, Црна Гора -- Парламентот во петокот (3-ти октомври) ја одобри предлог-резолуцијата на владејачката коалиција, чија цел е да се забрза европската и евроатланската интеграција на земјата.
Набљудувачите гледаат во предлогот „зелено светло“ за признавање на еднострано прогласената независност на Косово од страна на Србија.
Според предлогот, Подгорица се обврзува „дека ќе ја почитува политичката реалност која се смета за важна од страна на членките на ЕУ и НАТО од гледна точка на регионалната стабилност“.
Земјата, исто така, вети дека ќе спроведува политика конзистентна со правецот на европската и евроатланската интеграција.
Во другите вести, Јоост Лагендијк, известувачот на Европскиот парламент за Косово, во саботата рече дека претпочита „истовремена интеграција на Србија и Косово во ЕУ“.
Но, тоа треба да се случи „само откако ќе бидат решени нивните меѓусебни односи“, рече Лагендијк на крајот од четиридневната посета на Косово на делегацијата на Европскиот парламент.
Во меѓувреме во неделата, министерот за надворешни работи, Скендер Хисени, рече дека иницијативата на Србија да побара мислење од Меѓународниот суд на правдата за косовското прогласување независност може да помине во Генералното собрание на ОН, но додаде дека „ова дејство нема да има долгорочно влијание на Косово“.
Генералното собрание на ОН треба да гласа за српската иницијатива в среда.
(Зери, Коха Диторе - 06/10/08;
РТК, Кохавижн, ТВ 21, Танјуг, Б92, ББС, ВОА, Бета - 05/10/08;
РТЦГ, ИТАР-ТАСС - 04/10/08)
