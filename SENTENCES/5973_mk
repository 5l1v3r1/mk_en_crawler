10/01/2011
Од Јустин Вела за Southeast European Times во Истанбул -- 10/01/11
Во последната анкета на Метропол, за која се зборува дека има врски со турската владејачка Партија на правдата (АКП), 23,7 отсто од 1.500 испитаници го споменуваат Израел како земја која претставува најголема закана. 
Но, повеќе од 42 отсто ги посочиле Соединетите Американски Држави.
За споредба, 3 отсто од Турците го споменале Иран, 2,3 отсто рекле дека тоа е Грција, 2,1 отсто Ирак и 1,7 отсто ја споменале Русија.
Истражувањето ја лоцира причината за ова во честопати поддржуваниот став дека Турција, долготрајна членка на НАТО, се оддалечува од Запад. 
Откако АКП за првпат дојде на власт во 2002 година, партијата е обвинувана дека има таен план за формирање исламска држава во Турција, ориентирајќи ја земјата источно, и зголемувајќи ги врските со Иран.
Малку докази го поткрепуваат ова. 
Плановите на АКП, најверојатно, се претерани, во време кога светот се бори да создаде нов вокабулар на разговори за брзите промени што се случуваат со подемот на новите држави и промената на власта во Турција.
„Повеќе не е можно да се задржи сегашниот светски поредок, кој како да е заснован на искривеното сознание на централно-периферните односи, кои произведуваат само неправда и нееднаквост“, напиша турскиот премиер Реџеп Тајип Ердоган во списанието Нова Европа.
Додека АКП се залага за надворешна политика на „нулта проблеми“ со своите соседи, како Иран, и се залага за градење широки, претежно трговски засновани односи низ целиот свет, Турција сé уште стои на ставот дека е западен партнер.
Тогаш зошто Турците ги споменуваат САД како своја првенствена закана?
Резултатите од истражувањето е можно да произлегуваат од верувањето дека САД се единствената држава со способности и присуство во регионот да й наштетат на Турција, велат некои аналитичари.
Клаус Јургенс, колумнист за локалниот весник „Тудејс заман“ вели дека е загрижен од резултатите на истражувањето. 
„Дали е ова општо непријателство, или се работи за тоа што САД не ја поддржува Турција“, рече тој.
Многу Турци сметаат дека САД не прават доволно за да помогнат во борбата на земјата против курдските бунтовници кои оперираат од базите во северен Ирак.
Јургенс вели дека перципираната закана од САД доаѓа, делумно, од тоа што турската влада не й ја објаснува надворешната политика соодветно на јавноста.
„Ова е шанса владата да се разбуди и да им каже дека живееме во меѓународна заедница“, рече Јургенс.
Според Метропол, главната грижа на турските граѓани е економијата. 
Јургенс ја спомена демократизацијата како втора главна загриженост на Турција. 
Разбирањето на надворешната политика беше далечен трет или четврт приоритет. 
„САД како закана, [Турците] ќе знаат подобро ако некој им каже“, рече тој.
Веројатноста за ова е мала, бидејќи во земјата почнува изборна година.
„До по следните избори во јуни, премиерот ќе се фокусира на домашните прашања“, рече Јургенс.
