27/07/2007
(AП, Ројтерс, ББС, Интернешнал хералд трибјун, БТА, бТВ, Дневник, Медиапул - 26/07/07)
Бугарија го отфрли официјалниот протест на Либија во четвртокот (26-ти јули), на одлуката на претседателот Георги Парванов за помилување на петте бугарски медицински сестри и палестинскиот лекар ослободени од доживотен затвор во оваа северноафриканска земја претходно оваа недела.
„Нема законски проблеми визави статусот на медицинските работници кои се вратија дома од Либија и Бугарија покажа целосно почитување на либиските закони“, изјави бугарскиот генерален обвинетил Борис Велчев за државната новинска агенција на оваа балканска земја, БТА.
Медицинските лица пристигнаа во Софија во вторникот, по повеќе од осум години зад решетки. 
Тие беа двапати осудени на смрт врз основа на научно оспорените обвиненија за намерно инфицирање на повеќе од 400 локални деца со ХИВ. 
На 17-ти јули највисокото судско тело во земјата ги замени нивните казни со доживотен затвор, по договорот со семејствата на 438 инфицирани деца. 
Секое семејство треба да добие еден милион американски долари надоместок.
Според договорот за размена на затвореници од 1984 година шесте медицински сестри и лекарот -- кој доби бугарско државјанство -- беа пренесени во Бугарија да ги одлежат своите казни таму. 
Но, помалку од еден час по пристигнувањето во Софија, шестмината добија помилување од страна на бугарскиот претседател Георги Параванов.
Лути поради овој потег, семејствата на инфицираните деца ги повикаа либиските власти да ги заострат дипломатските врски со Бугарија, да протераат неколкуте илјадници Бугари кои работат во оваа арапска земја и да побараат од Интерпол повторно да ги уапси медицинските лица.
Првиот секретар на Бугарската амбасада во Триполи во средата беше повикан во либиското Министерство за надворешни работи за да му биде предаден официјален протест, во кој се тврди дека потегот на Парванов за помилување на медицинските сестри претставува „јасно нарушување“ на договорот од 1984 година.
Договорот предвидува дека по нивниот трансфер, затворениците треба да се третираат во согласност со легислативата на земјата-домаќин, објасни бугарскиот обвинител во четвртокот.
„По враќањето во Бугарија, медицинските лица почнаа со отслужувањето на казните наметнати во Либија, според бугарскиот закон“, рече Велчев. 
„Ова му овозможи на претседателот да ги помилува и тој го искористи ова право.“
Отфрлајќи ги тврдењата на Триполи, бугарскиот премиер Сергеј Станишев во четвртокот рече дека официјален одговор на либискиот протест ќе биде испратен подоцна истиот ден.
„Разбирливо е дека Либија реагира, под притисокот од семејствата на инфицираните деца“, БТА ја цитираше неговата изјава. 
„Одлуката на Бугарија е мотивирана и правична.“
Еден ден претходно, Станишев рече дека Бугарија ја разгледува можноста да й го прости долготрајниот долг од 54 милиони американски долари на Либија кон неговата земја, како придонес за семејствата на инфицираните деца, од кои повеќето се лечат во болници во Велика Британија, Франција и Италија.
Случајот кој беше придружуван со голема контроверзност, против бугарските медицински сестри Кристиана Вулчева, Насја Ненова, Снежана Димитрова, Валентина Сиропуло и Ваља Червењашка, како и палестинскиот лекар Ашраф Јума Хајуј, предизвика широки меѓународни критики и претставуваше пречка за напорите на Либија за градење поблиски врски со Запад.
Медицинските лица останаа на ставот за своја невиност, сведочејќи дека признанијата што некои од нив ги изрекоа по апсењето биле изнудени со тортура. 
Меѓународните експерти велат дека инфицирањето во болницата во Бенгази, најверојатно, му претходело на доаѓањето на медицинските лица и било предизвикано од лошата хигиена во болницата.
