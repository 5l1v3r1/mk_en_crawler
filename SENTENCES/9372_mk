04/06/2012
Ерл Мурати за Southeast European Times во Тирана -- 04.06.12
„Еден граѓанин, еден војник“, беше мотото на албанскиот комунистички режим, кој создаде прекумерно милитаризирана држава, која се распадна на паричиња во 1990 година. 
Албанија наследи од диктатурата на Енвер Хоџа околу 200.000 тони муниција од времето на Советскиот Сојуз за армијата од 120.000 професионални воени сили и стотици илјадници резервисти.
Состојбата на овој огромен арсенал на никогаш неискористена муниција со текот на времето се влошуваше, и стана опасна за оние што живеат во близина. 
Одлучувачки момент беше 15-ти март 2008 година, кога експлозија во фабриката за уништување муниција во Гердец, на 15 километри оддалеченост од Тирана, предизвика масовна и жестока верижна реакција во складиштето. 
Експлозијата, која траеше со часови, уби 26 лица, повреди повеќе од 300 луѓе и уништи стотици домови, раселувајќи 3.000 луѓе.
„Оттогаш, безбедноста е наш приоритет“, рече за SETimes заменик-министерот за одбрана, Екрем Спахиу.
Истата го поттикна Министерството за одбрана да спроведе брз процес на демилитаризација, кој истото ветува дека ќе го заврши до следната година. 
Членството во НАТО бараше, исто така, уништување на вишокот муниција.
По трагедијата од 2008 година, специјализиран персонал на албанската војска го презеде процесот на уништување од приватни претпријатија.
„Околу 60.982 тони муниција се демилитаризирани од септември 2009 година до 30-ти април 2012 година. 
Останаа уште околу 31.000 тони. 
Со ова темпо, целиот процес на демилитаризација ќе заврши до [временската рамка] во 2013 година“, рече Спахиа.
Луѓето што живеат во близина на објектите за уништување муниција се жалат на последиците од експлозиите -- структурната штета на нивните домови, како и последиците по животната средина.
Даниел Каранџа, директор на фабриката Мјекес во Елбасан, рече дека неговата фабрика е задолжена за 60 отсто од процесот на уништување муниција. 
„Сега засега, работиме на демилитаризација на антитенковските мини и 120-милиметарски и 122 милиметарски проектили. 
Уништуваме околу 30 тони муниција дневно“, рече тој за SETimes.
Спречувањето евентуални незгоди е врвен приоритет. 
„Безбедноста во нашата фабрика е на максимално ниво. 
Досега не се случил ниту еден инцидент. 
Целиот процес на демилитаризација е следен во нашата фабрика, не само од надзорници, туку и од централен набљудувачки систем на камери“, објасни Каранџа.
Владејачката партија, како и опозицијата го поддржуваат овој национален приоритет. 
„Безбедноста преку процесот на уништување на муницијата е апсолутно повисока во споредба со пред четири години“, рече за SETimes социјалистичкиот пратеник Пиро Лутај, член на парламентарниот Комитет за национална безбедност.
Но, опозицијата и понатаму изразува загриженост заради евентуалната злоупотреба на финансиски средства и донации што американската влада и другите меѓународни партнери ги обезбедуваат.
„Сакаме да видиме транспарентност. 
Загрижени сме за злоупотребата и честопати нејасната дестинација на овие средства. 
Бараме од владата да покаже доказ за правилната употреба на овие средства, обезбедени од даночните обврзници на САД и ЕУ, како помош за Албанија да се демилитаризира од својот вишок муниција“, рече Лутај.
