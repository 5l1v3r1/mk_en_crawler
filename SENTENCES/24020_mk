17/05/2009
AНКАРА, Турција -- Турските безбедносни сили во саботата (16-ти мај) убија седум милитанти на забранетата сепаратистичка Курдистанска работничка партија (ПКК) во југоисточната провинција Сиирт, објави армијата во соопштение. 
Еден селски чувар, исто така, загина, а друг беше ранет во борбите во областа Ерух. 
Безбедносните сили спроведоа операција против ПКК во петокот, по експлозијата на мина чија цел беа воените сили.
Исто така во петокот, при експлозија во трокатница, во централната провинција Ескишехир повредени беа 35 лица, вклучително и четворица полицајци. 
Експлозијата, наводно, е предизвикана од хемиските производи што се користеле за поставување на подот, рече гувернерот на Ескишехир, Мехмет Киличар. 
Поголем дел од повредените инхалирале чад и се хоспитализирани, објавија властите.
Во другите вести, турските власти во саботата ги потврдија првите два случаи на свински грип во земјата. 
Тестовите покажаа дека американски пар кој патувал со авион од САД за Ирак, преку Истанбул, бил инфициран со вирусот Х1Н1, се вели во соопштението на министерот за здравство Реџеп Акдаг. 
Парот допатувал на аеродромот Ататурк во Истанбул доцна во петокот. 
Двајцата добиле антивирусна терапија и нивната состојба се следи во болница во Истанбул, рече Акдаг на прес-конференција. 
Другите 161 патник во авионот се следат за евентуални знаци на грипот, рече тој. 
(Новинска агенција Доган, Ројтерс, АФП, АП, Прес ТВ, НТВ, СНН Турк, новинска агенција Анадолу, Хуријет, Ројтерс - 15/05/09 - 16/05/09)
