31/01/2013
Ивана Јовановиќ за Southeast European Times во Белград -- 31.01.13
Како дел од владината интензивирана борба против криминалот и корупцијата во Србија, министерката за енергија Зорана Михајловиќ ја обвини претходната управа на државното рударско претпријатие за јаглен Колубара за неколку злоупотреби и неправилности.
Рударскиот басен Колубара, кој е целосно во државна сопственост, е најголемиот производител на јаглен во рамките на Електростопанство на Србија.
Михајловиќ истакна дека претходната управа на системот, која беше назначена од владата на Демократската партија, му исплатила 1,2 милиони евра на Радосав Саватијевиќ Кене, контроверзен бизнисмен и поранешен член на одборот на системот, кој беше уапсен во 2011 година за нерегуларности во неговото претпријатие за изградба на патишта.
Парите му биле дадени на Кене како компензација за неговата куќа во селото Вреоци во општина Лазаревац, која требало да биде експроприрана од државата за новиот рударски појас.
1,2 милиони евра биле делумна исплата, според директивата напишана од Небојша Черан, тогашен генерален директор на Колубара. 
Куќата била проценета на 3,4 милиони евра.
Имотот во општина Лазаревац, каде што се наоѓа Вреоци, се продава од 200 до 600 евра за метар квадратен, според претпријатијата за недвижности.
Според Черан, сè што направил било засновано на владиниот договор од 2007 година, во кој се вели дека целото Вреоци ќе биде експроприрано и на сопствениците во селото треба да им се понуди авансна исплата на 30 отсто од вредноста на нивниот дом.
Черан рече дека Колубара исплатила аванси на 350 луѓе, врз основа на владината директива.
„Владата има надлежност да утврди што е во јавен интерес кога е потребна експропријација за експлоатација на рудните ресурси. 
Имотите може да бидат предмет на експропријација или правото на истата може да биде ограничено за одредена сума, која не може да биде пониска од пазарната [вредност]“, рече за SETimesАлександар Ковачевиќ, адвокат во белградската фирма Ковачевиќ и Колесан.
„Обичните граѓани едноставно не можат да сфатат што да прават со експропријациите, кој треба да биде казнет и како ... 
кој треба да биде платен однапред, како треба да се извршат исплатите и за која сума? 
Владата треба да го среди ова и Колубара треба да продолжи со работата непречено“, рече за SETimesВладо Дражевиќ, рудар во Колубара од Лазаревац.
Според Михајловиќ, рудникот, исто така, исплатил плати на 1.000 до 1.500 непостоечки вработени и купувал опрема за три, четири или шест пати повисока цена од нормалната.
„Информациите што се однесуваат на овие нерегуларности ни беа пренесени нам, [и] им беа претставени на надлежните државни тела кои се овластени за понатамошно процесуирање“, изјавија за SETimesод Министерството за енергија, развој и животна средина.
Чедомир Чупиќ, професор на белградскиот Факултет за политички науки и член на одборот на агенцијата за борба против корупцијата, изајви за SETimes дека Колубара претставува типичен случај на корупција од голем обем.
Чупиќ рече дека сите од управата на Колубара, дури и оние кои не добиле финансиски надоместок, мора да сносат одговорност.
„Ова е добар пример за сите што би сакале да се обидат и да направат вакво нешто“, рече тој. 
„Ова [испраќа] порака дека ќе се соочат со истото.“
