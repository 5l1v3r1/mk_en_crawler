02/08/2007
ХАГ, Холандија -- Пензионираниот генерал од босанските Срби, Здравко Толимир, кој беше неодамна фатен и испратен во Хашкиот трибунал за воени злосторства за наводна вмешаност во масакрот во Сребреница во 1995 година, одбил да присуствува на судското рочиште во средата (1-ви август) во врска со неговото здравје, тврдејќи дека е во „одлична состојба“. 
Кога првпат се појави во судот во јуни Толимир рече дека имал три срцеви удари и дека изгубил повеќе од 20 килограми за многу кус период. 
За време на седницата во средата судијата му даде на Толимир право да побара судско рочиште за разгледување на неговата здравствена состојба во кое било време и им нареди на експертите што ја следат состојбата на генералот да ги преземат сите можни медицински мерки, вклучувајќи и хоспитализација. 
Толимир (58), помошник на најбараниот бегалец на Трибуналот, Ратко Младиќ, беше уапсен на крајот од мај на границата помеѓу Србија и Република Српска, поради што ЕУ ги продолжи прекинатите разговори за поблиски врски со Србија. 
(РТРС, СРНА, Танјуг - 01/08/07)
