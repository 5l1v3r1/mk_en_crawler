04/12/2009
Од Барис Јилмаз за Southeast European Times -- 04/12/09
Швајцарската одлука од неделата (29-ти ноември) за забрана на изградбата на минариња во државата, предизвика критики кај локалните муслимани и оние што живеат во странство.
Како триумф на десничарската Швајцарска народна партија (СВП), околу 2,67 милиони гласачи излегоа на референдумот, одобрувајќи ја забраната со мнозинство од 57,5 отсто.
Високиот комесар на ОН за човекови права Наванетем Пилај рече дека забраната е „дискриминаторска“.
„Сите имаме интерес да покажеме оти овој впечаток е лажен и на долгорочен план, дури и опасен“, рече шведскиот министер за надворешни работи, Карл Билт.
Турција, чие население го сочинуваат претежно муслимани, исто така, реагираше.
„Вакви основни права не можат да бидат предмет на референдум ... 
овие права се стекнуваат со раѓање. 
Јас говорам како премиер на држава, на цивилизација, која докажа оти џамиите и синагогите, можат да опстанат заедно на иста улица со векови“, рече премиерот Реџеп Тајип Ердоган за исламистичката Партија на правдата и развојот.
„Несфатливо е тоа што додека ги обновуваме ваквите храмови, [Швајцарците] преземаат вакви чекори.“
Егемен Багис, главен преговарач на Турција во разговорите за пристапување со ЕУ, истакна „Швајцарија не е членка на ЕУ. 
Ако беше, ќе беше принудена да ги одржува стандардите на ЕУ“.
Швајцарската влада го бранеше референдумот, нарекувајќи го „акција не против исламот или муслиманите“, туку против иламистичкиот екстремизам.
Но, тоа не беше доволно за турското Министерство за надворешни работи.
„Оваа несреќна одлука на [Швајцарија] е спротивна на основните слободи и вредности на хуманоста. 
Вредностите како мултикултурализмот, толеранцијата и почитувањето на човековите права, се исто така важни за социјалната хармонија и мирот“, се вели во соопштението на министерството.
Турските медиуми, исто така, ја осудија забраната. 
Еден наслов во весникот Tаквим гласеше: „Каде е толеранцијата?“, а пак друг весник Ватан напиша: „Европа е засрамена“.
Референдумот не ги опфаќа постојните минариња во земјата, ниту ги спречува муслиманите да ја пратикуваат својата религија, но многумина експерти се изјаснија против истиот, велејќи дека ги крши верските слободи.
Риза Турмен, поранешен судија во Европскиот суд за човекови права (ЕЦХР) за турските медиуми изјави дека верската заедница може да добие ограничувања само ако го загрозува мирот.
„Во овој случај не се работи за такво загрозување. 
Државата не може да го забрани отворањето светилишта ... 
Од друга страна, минарињата се интегрален дел од џамиите. 
Според тоа, забраната практично се однесува на отворањето нови џамии“, рече Турмен.
Претседателот на швајцарската Зелена партија, Уели Леунбергер, вети дека ќе ги поддржи повиците против забраната.
„Ова е исклучително важно“, изјави тој за АФП. 
„За Швајцарија ... 
но, исто така, и на европско ниво кога ќе ги видите реакциите на популистичките партии и екстремната десница, кои слават и го земаат швајцарскиот пример за отпочнување кампањи притив муслиманите во своите земји“.
Околу 90 отсто од 400.000 муслимани кои живеат во Швајцарија се од Косово и Турција.
