18/02/2011
АНКАРА, Турција -- Министерот за надворешни работи, Ахмет Давутоглу, во четвртокот (17-ти февруари) го критикуваше американскиот амбасадор Франсоа Рикардоне, за неговиот коментар во врска со слободата на медиумите во Турција, по неодамнешното апсење на новинари.
„Не е во ред амбасадор да дава мислење за тековна кривична истрага“, им рече Давутоглу на новинарите во Непал, каде што беше во посета.
Рикардоне го даде коментарот во вторникот, кога беше запрашан од новинарите да даде изјава во врска со рацијата во телевизијата Ода, еден ден претходно.
Полицијата ја претресе канцеларијата на он-лајн новинскиот портал, во врска со сомневањата за врски со терористичка мрежа обвинета во т.н. заговор Ергенекон, за создавање хаос и соборување на владата.
Сопственикот на медиумите, Сонер Јалцин, и тројца негови колеги беа притворени заради сослушување.
Едниот беше подоцна ослободен.
„Од една страна, постои декларирана политика на поддршка на слободата на медиумите.
Од друга страна, новинарите се ставаат во притвор.
Се обидуваме да ја најдеме логиката во сето ова“, рече Рикардоне, без да спомене некој конкретен случај.
(Новинска агенција Анадолу, Заман, Хуријет, Ворлд булетин - 17/02/11)
