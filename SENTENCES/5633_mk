02/08/2010
Од Пол Чикои за Southeast European Times во Букурешт – 02/08/10
Додека влијателните западни медиуми алармираат за иницијативата на Букурешт за доделување државјанство на Молдавците, претседателот на Романија истапи да ја смири загриженоста за потенцијалната навалица на пазарите на труд на ЕУ.
„Нека не се грижат, бидејќи повеќето Молдавци кои добиваат наше државјанство остануваат во Романија“, рече претседателот Трајан Башеску.
Потврдувајќи дека околу милион Молдавци во моментов работат во ЕУ, тој рече дека е „крвна обврска“ Романците да им помогнат да го легализираат својот статус.
Според извештаите на медиумите, 120.000 Молдавци добиле романско државјанство, а други 800.000 очекуваат да добијат.
Одговарајќи на ваквите статистички податоци, германското списание Der Spiegel заклучува дека ЕУ „скришно се шири од исток -- без референдум или каков било договор од Брисел, Берлин или Париз“.
Италијанското списание „Ил џурнале“, пак, го обвини Башеску дека „ја предал“ ЕУ, додека британскиот „Дејли експрес“ предупреди оти Романците кои „добиле на лото“ можат да поитаат за Велика Британија за да го искористат нејзиниот атрактивен социјален систем.
За да се справи со огромиот број апликанти, Букурешт неодамна отвори два конзулата во молдавските општини Кахул и Балти.
Тој, исто така, активираше Агенција за државјанство, првично формирана во 2009 година, со цел да ги обработува документите во пет територијални филијали.
Некои молдавски апликанти велат дека не се заинтересирани само за економската корист.
„За мене, ова пред сé се однесува на враќањето на правото, додека за другите мои земјаци ова е важно за слободниот промет“, рече 24-годишната Лариса Којочару за SETimes.
Којочару, која неодамна дипломирала, вели дека има намера да продолжи со студиите во странство.
„Романското државјанство ми овозможува да аплицирам за магистерски студии во странство, каде што како државјанин на ЕУ ќе плаќам само половина од школарината“, објасни таа.
Молдавскиот политички аналитичар Денис Ченуса вели дека медиумите го пренагласуваат прашањето.
„На нетактичен и понекогаш неубедлив начин, европските медиуми сакаат да префрлат одредена одговорност на романските власти за ширењето на државјанството“, изјави тој за SETimes.
„Со оглед на ритамот и амплитудата на овој процес, тие оставија впечаток на закана за Европа“, рече тој.
Бројките на Еуростат, додаде тој, покажуваат оти Романија всушност заостанува далеку зад другите држави на ЕУ кога станува збор за добивањето државјанство.
Ченуса не гледа долгорочен проблем.
„Елиминирањето на визите за молдавските државјани ...
на крајот ќе води до решение на прашањето за романското државјанство, кое со ова ќе стане бескорисно“, рече таа.
Романија е принудена да се придржува на условите на Шенген областа и Букурешт ќе мора да загарантира фер процес на доделување државјанства со цел да не ги иритира старите членки на ЕУ, истакна тој.
Сепак, има ризици.
„Има европски преседани како Унгарија и Бугарија кои го олеснуваат процесот на доделување државјанство, но наједноставни услови се поставени од Романија.
Ова може да ја претвори во привлечна дестинација за организираниот криминал, во потрага по нови прекршувања на источната граница на ЕУ“, рече Ченуса.
