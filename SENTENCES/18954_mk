04/03/2007
ЗАГРЕБ, Хрватска -- Во заедничката декларација, усвоена на крајот од дводневниот состанок на министрите за надворешни работи на Процесот за соработка во Југоисточна Европа (СЕЕЦП) во петокот (2-ри март) во Загреб, се повикува на компромис за прашањето на статусот на Косово и се потврдува поддршката за работата на специјалниот претставник на ОН, Марти Ахтисари.
Во документот се вели дека кое и да е решение треба да биде засновано на планот на Ахтисари, Резолуцијата 1244 на ОН, насоките на Контакт-групата и повелбата на СЕЕЦП, и истовремено да осигурува целосна поддршка за правата на малцинствата.
Во саботата, американскиот помошник државен секретар за европски и евроазиски работи, Даниел Фрајд, предвиде дека статусот на Косово ќе биде решен за брзо време и на мирен начин.
Тој даде интервју за српската државна телевизија РТС, пред неговата посета на Белград, Приштина и Скопје оваа недела.
(Албански вести, Вијести, РТС, Танјуг - 03/03/07;
ХИНА, ХРТ - 02/03/07)
