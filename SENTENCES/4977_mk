15/09/2009
Од Беса Беќири за Southeast European Times во Приштина -- 15/09/09
Околу 1.000 луѓе се собраа во понеделникот (14-ти септември) во Приштина за да протестираат на неодамнешното потпишување протокол помеѓу ЕУЛЕКС и Србија за полициска соработка.
Повеќе од 22 невладини организации ги предводеа демонстрациите, вклучително и Ветевендосје (Самоопределување), локална група која се противи на администрацијата на ОН во земјата.
Демонстрантите се собраа пред косовската влада и полициската централа на ЕУЛЕКС, барајќи ЕУЛЕКС да го напушти Косово, а премиерот Хашим Тачи да поднесе оставка.
„Тие не се политичари, тие се заложници на меѓународната заедница, рече демонстрантот Авни Зогиани за антикорупциската невладина организација „Коху“ (Разбуди се!), мислејќи на раководството на земјата.
„Ако косовските институции функционираа, ние немаше да имаме причина за протест“, објасни Дритон Тали, член на парламентот кој учествуваше во демонстрациите.
Демонстрантите носеа албански знамиња и плакати со критики кон ЕУЛЕКС и косовската влада.
ЕУЛЕКС објасни во соопштение за медиумите дека протоколот претставува важен чекор во зајакнувањето на владеењето на правото во Косово.
За да се изведат криминалците пред лицето на правдата, се вели во соопштението „мора да се разменуваат докази низ целиот регион, и мора да се воспостават механизми што ќе го овозможат тоа“.
Во истото се уверува дека „косовската полиција ќе биде целосно вклучена во размената на информации“.
Исто така во понеделникот, шведскиот министер за надворешни работи, Карл Билт, чија земја моментно претседава со ЕУ, ги повика приштинските власти да го поддржат потпишувањето на договорот ЕУЛЕКС-Србија.
Според него, полицискиот протокол им служи на долгорочните косовски интереси.
„Затоа, очекуваме приштинските власти да го поддржат овој договор, кој има за цел зајакнување на контролата и безбедноста на косовската територија“, рече Билт.
Сепак, водачот на Ветевендосје Албин Курти го обвини ЕУЛЕКС дека не е ништо друго освен УНМИК под друго име.
„ЕУЛЕКС гледа во нас масовна банда која мора да се дисциплинира“, рече Курти.
Тој објасни дека ЕУЛЕКС нема јасно дефиниран краен рок за напуштање на Косово и дека не им одговара на косовските институции.
„Косово е единствено суверен во странство, во амбасадите.
Во Косово, тоа не е суверен бидејќи го има ЕУЛЕКС зад себе“, рече Курти.
Курти предупреди дека двата дополнителни протоколи -- за царината и правдата -- ќе бидат полоши за земјата од оној потпишан минатата недела, но предупреди дека протестите во понеделникот нема да бидат последни.
Во август, слични демонстрации организирани од Ветевендосје резултираа со оштетени 28 возила на ЕУЛЕКС.
Косовската влада заокружи два билатерални договори со САД во понеделникот.
Министерот за надворешни работи, Скендер Хисени, и американскиот амбасадор во Косово, Кристофер Дел, потпишаа договор кој обезбедува 13 милиони американски долари помош за развојот на косовското владеење на правото.
Министерството за надворешни работи го цитираше Дел дека договорот е од посебна важност и е потпишан помеѓу две суверени држави.
Тачи, претседателот Фатмир Сејдиу и Дел, исто така, го потпишаа првиот досега билатерален договор во врска со економска помош за подобрување на косовската инфраструктура, економија, транспорт и образование.
Сејдиу вети дека Косово е решено да го искористи секој нејзин дел одговорно.
