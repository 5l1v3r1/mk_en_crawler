13/05/2009
Од Игор Јовановиќ за Southeast European Times во Белград – 13/05/09
Српската тениска легенда Новак Ѓоковиќ, кој е рангиран на 4-тото место во светот и е еден од најпопуларните спортисти во Србија, победи на првиот АТП турнир во Белград -- Србија опен -- откако го порази Полјакот Лукас Кубот (6:3, 7:6) во финалето во неделата (10-ти март).
Турнирот, иницијатива на претпријатието на семејството на Ѓоковиќ, Фемили спорт, беше прогласен од страна на организаторите за исклучително важен настан за развојот на тенисот во Србија.
По неговата победа во неделата пред публика од 7.000 -- актуелниот претседател Борис Тадиќ и премиерот Мирко Цветковиќ -- Ѓоковиќ призна дека турнирот му бил тежок поради притисокот што настапува пред локалните обожаватели.
„Се чувствувам многу добро во моментов, и чувствувам олеснување, бидејќи имаше големи очекувања и голем притисок.
Не беше лесно да се справиш со сето тоа, но најважно е дека победив“, рече Ѓоковиќ.
Поради тоа, рече тој, трофејот освоен во Белград -- 13-ти во неговата кариера -- е најважен за него.
Тадиќ му упати честитки.
„Овој турнир е важен, бидејќи ја промовира Србија на најдобар начин и ја подобрува нејзината репутација во светот.
Ви посакувам многу успех во иднина.“
Ѓоковиќ, заедно со другите српски тенисери, Ана Ивановиќ и Јелена Јанковиќ, помогна тенисот да стане еден од најпопуларните спортови во земјата.
Тројцата тенисери станаа херои во очите на многу Срби.
„Ние, како тениска нација, заслужуваме да имаме турнир.
Горд сум на фактот што моето семејство успеа да организира еден ваков сериозен тениски настан за само пет месеци“, рече Ѓоковиќ пред турнирот.
Буџетот на Србија опен беше 450.000 евра, при што победникот доби околу 72.000 евра.
Хрватскиот тенисер Иван Љубичиќ, кој се рангираше на шестото место на настанот, работеше заедно со АТП за Белград да го добие овој турнир.
„Тенисот е апсолутно во процвет во Србија во текот на изминативе неколку години“, рече тој.
Градоначалникот Драган Ѓилас, исто така, го пофали настанот.
„Мислам дека Белград сега има навистина одличен настан во обликот на овој тениски турнир, кој не стави на картата на Европа и светот.“
