28/12/2011
(eKathimerini, Еуопсервер, Еуроњус, ДПА, Ксинхуа - 28/12/11; Ројтерс - 27/12/11)
Главните политички партии во Грција одлучија да ги одложат за околу два месеци предвремените парламентарни избори во земјата, за да й се даде на привремената влада повеќе време да ги усвои клучните реформи, како што објавија медиумите во вторникот (27-ми декември).
По оставката на поранешниот премиер Јоргос Папандреу на почетокот од ноември, централно-левичарската партија ПАСОК, конзервативната Нова демократија (НД) и десничарската партија ЛАОС, се согласија да формираат коалициски кабинет, предводен од технократот Лукас Пападемос. 
Според договорот, земјата требаше да одржи предвремени општи избори, кои беа прелиминарно закажани за 19-ти февруари.
Но, социјалистичкиот министер за финансии, Евангелос Венизелос, наводно, рекол на состанокот на ПАСОК во вторникот дека политичкиот хоризонт на владата е расчистен и дека датумот на изборите ќе биде поместен.
„Изборите ќе се одржат по Велигден, на крајот од април“, новинските агенции ја цитираа неговата изјава пред политичкиот совет на партијата, за време на дискусијата.
НД, која минатиот месец инсистираше на тоа изборите да се одржат во февруари, исто така, сигнализираше во вторникот дека е подготвена да се согласи за продолжување на мандатот на привремената влада. 
Но, партијата, сака изборите да се одржат на грчкиот православен Велигден, кој се паѓа на 15-ти април оваа година.
„Секоја промена на договорениот краен рок на 19-ти февруари зависи од разговорите за замена на долгот“, Ројтерс ја цитираше изјавата од вторникот на портпаролот на НД, Јанис Микелакис, за радио-станицата Вима.
ЛАОС се вели дека, исто така, верува оти изборите треба да бидат одложени за владата да добие повеќе време да ја комплетира својата задача и да склучи договор со меѓународните позајмувачи на Грција за втората финансиска помош за земјата од мај 2010 година. 
Пакетот за спас предводен од ЕУ, во вредност од 120 милијарди евра, ќе го намали вкупниот должнички товар на земјата на 120 отсто од БДП до 2020 година, од 160-те отсто од БДП денес.
Најзначаен елемент на принципиелниот договор што водачите на еврозоната од 17 држави го постигнаа на крајот од октомври е делот наречен Вклученост на приватниот сектор (ПСИ), според кој приватните банки и инвеститорите ќе мора да прифатат 50 отсто загуба од нивните грчки акции. 
Она што ќе го добијат за возврат за тоа што ќе се договорат да отпишат милионите евра од грчкиот долг, ќе биде мешавина од готовина и нови обврзници.
За да ја загарантира таа втора финансиска помош од меѓународните заемодавачи, Атина мора, исто така, да воведе нови структурни реформи и нови мерки на штедење, освен оние што веќе ги одобри од минатата година.
„Земјата се наоѓа во ужасна состојба“, АП го цитираше Венизелос. 
„Условите на блиската рецесија која ќе доминира во Европа во 2012 година ќе имаат уште поголемо негативно влијание врз грчката економија.“
Државата има очајна потреба од понатамошна меѓународна помош за да го избегне неподмирувањето на својот суверен долг, што уште повеќе би ја дестабилизирало целата еврозона.
Во напис објавен во грчкиот онлајн весник Катимерини од средата се цитира германскиот политичар Волфганг Босбах дека Атина мора да ги исполни своите обврски ако сака да обезбеди континуирана исплата на помош.
„Сé додека е сосема нејасно каде се движи Грција политички, земјата не може да очекува дека ќе й се исплаќа понатамошна помош во милиони евра цело време“, написот го цитира Босбах, член на Демохристијанскиот сојуз на канцеларката Ангела Меркел, во интервјуто за Билд-Цајтунг.
