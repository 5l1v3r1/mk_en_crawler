23/02/2009
Од Зоран Николовски за Southeast European Times во Скопје – 23/02/09
Воениот полигон Криволак во југоисточна Македонија е избран за модернизација оваа година, при што владата сака да го претвори во меѓународен центар за обука кој ќе ги исполнува стандардите на НАТО. 
Според министерот за одбрана, Зоран Коњановски, Скопје ќе ги покани војските на членките на НАТО да го користат овој воен полигон.
„Со оглед на стратешката определба на Македонија за членство во НАТО и ЕУ и нејзината решеност за активен придонес во меѓународните мисии, евидентна беше потребата за центар за обука кој ќе ги задоволува стандардите за обука на нашите воени сили и вооружените сили на членките на НАТО“, рече Коњановски на 4-ти февруари, опишувајќи го проектот како „приоритет“.
Соединетите Држави, Данска и други земји, финансиски ќе ја помогнат модернизацијата на Криволак, додаде тој.
Првата фаза од модернизацијата, која министерството очекува да ја комплетира до октомври, вклучува изградба на вежбалишта за операции во урбани средини, област за скокови со падобран и други воздушни операции, вежбалишта за атомските, биолошките и хемиските „АБЦ“ единици, изградба на систем за комуникации и информации и видеонадзор. 
Единици до големина на баталјон може да вежбаат на полигонот.
За да биде обуката за воени борби пореална, проектот Криволак предвидува изградба на лажни градови слични на оние од кризните области како што се Авганистан, Чад или Ирак.
Деталите од втората фаза, почнувајќи од 2010 година, ќе зависат од потребите на македонските и партнерските војски, кои се очекува да ги потпишат договорите. 
Планерите очекуваат да инсталираат симулатори, компјутерска опрема, навигациски направи и друга технологија.
Со планираната модернизација не се согласуваат некои локални жители, кои изразуваат загриженост поради пукањето. 
Сепак, претставниците на армијата велат дека во нивна близина веќе се наоѓа едно стрелиште.
