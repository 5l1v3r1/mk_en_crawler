03/08/2011
Јонилда Коци за Southeast European Times во Тирана – 03.08.11
Иако зградата служеше за различни културни и комерцијални цели од 1990 година, т.н. 
пирамида, официјално Меѓународен центар на културата во Тирана, треба да се замени со нов парламентарен комплекс за 100-тата годишнина од независноста на Албанија.
Оние што повикуваат на нејзина замена се вознемирени од нејзината некогашна улога на музеј во чест на починатиот сталинистички диктатор Енвер Хоџа.
„Не можеме да чуваме градба која го има духот на диктаторот“, рече пратеникот на Демократската партија, Енкелејд Алибеај.
Иницијативата покрена вжештени дискусии и илјадници граѓани потпишаа петиции во кои бараат од властите да прекинат со какво било уништување.
„Пирамидата не е имот на Енвер Хоџа ... 
Сите Албанци работеа на оваа пирамида, вклучително и јас“, рече Макс Вело, познат албански архитект.
Во текот на изминатите 20 години пирамидата служеше за различни цели -- неколку комерцијални саеми и сами на книгата се одржаа таму, а приватниот национален телевизиски канал Топ ченал има канцеларии и студиа таму.
Неколку архитекти во земјата остро се спротивставија на уништувањето на пирамидата, не поради тоа што е културно наследство, туку поради тоа што велат дека структурата може лесно да се адаптира во парламентарен комплекс. 
Еден од архитектите се согласува, и иницираше бројни проекти за тоа.
„Не можам да поверувам дека објект од толку голема парична и историска вредност може да се уништи. 
Тоа е една од најпознатите згради во Албанија“, рече архитектот Владимир Брегу.
Активистите што ја поддржуваат пирамидата се млади луѓе, кои не се сеќаваат дека истата се користела како музеј на Хоџа.
Активистот на движењето Mјафт Алдо Меркочи рече за SETimes дека пирамидата е единствено јавно место каде што граѓаните, особено младите, негуваат интерес за уметноста, културата и музиката. 
„За младите луѓе, уништувањето на пирамидата значи губење на еден многу важен јавен простор.“
„Ова е уверение за некомпетентноста и корупцијата на јавната администрација и албанската влада“, рече издавачот Ардијан Клоси за SETimes.
„Не се работи за тоа дека имаме едно политичко крило што вели дека пирамидата не треба да се уништува, а другото вели дека треба да се уништува. 
Тука се работи за прашањето на граѓаните: Можете ли да го слушнете нашиот глас?“, рече за SETimes Артан Ламе, поранешен заменик-градоначалник на Тирана.
