30/01/2013
Корнелис ван Звееден за Southeast European Times во Дубровник -- 30.01.13
Во обид за подобро обликување на портфолиото на земјата за странските инвестиции, Хрватска го гледа примерот на Црна Гора. 
Малиот сосед на Хрватска направи здружени напори за поедноставување и намалување на јавната администрација и привлекување странски инвестиции.
Странските директни инвестиции на Хрватска се намалија за скоро половина милијарда евра минатата година, од повеќе од 4 милијарди во 2008 година. 
Аналитичарите го обвинуваат неефикасниот систем на јавната администрација, бавното судство и неубедливите сопственички права.
„Позависни сме од ЕУ отколку другите земји во регионот [а] многу земји во ЕУ се во рецесија“, рече заSETimesСандра Сваљек, директорка на Економскиот институт во Загреб.
Инвеститорот Арон Франкел, израелски трговец со оружје, сé уште чека градежна дозвола, шест години откако инвестираше 100 милиони евра во проектот за изградба на терен за голф во Дубровник.
„Изненадувачки е тоа што соседна Црна Гора може да го направи за една година она што ние не можеме да го постигнеме за шест“, рече за SETimesИван Куселиќ, хрватски бизнис партнер на Франкел.
За споредба, Црна Гора ја изгради третата по големина марина на Медитеранот во 2011 година, во рок од две години. 
Марината во Которскиот залив наскоро ќе биде повторно проширена и ќе стане најголема во светот.
„Административната процедура тука е едноставна и вклучува само две нивоа на власта“, рече за SETimesБекет Такер, шеф за продажба во Которската марина.
И покрај наводната корупција во вид на мито и дозволување нелегални градења во Црна Гора, Црногорците имаат план, според Мато Франковиќ, директор на Дубровничката марина.
„Планот е да се заработат пари“, рече Франковиќ за SETimes.
Градоначалникот на Дубровник, Андро Влахусиќ, изјави за SETimesдека Хрватска треба да го измени својот устав за да ги обврзе државните службеници и да им служи на приватните бизниси да преговараат околу бирократијата.
Во меѓувреме, Влахусиќ ја промени негативната практика. 
Секојпат кога некој бирократ ќе одбие да одобри апликација, документот завршува на неговата маса.
„Пред четири години имавме 2.000 нерешени апликации, сега имаме само 100“, рече градоначалникот. 
Но, жителите и аналитичарите велат дека најголемите проекти, исто така, бараат одобрение од две други нивоа на власта, што е причина за доцнењето.
Во обид за решавање на проблемот, властите во Загреб рекоа дека се планира едношалтерска агенција, која ќе им помага на стратешките инвеститори.
„Кога ќе почне со работа, би требало да го забрза процесот“, рече Сваљек.
Сепак, за некои проблеми, како сопственоста на земјиштето, нема лесни решенија.
Хрватска има дигитализиран катастар, но многуте мали земјишни парцели сé уште ги попречуваат големите проекти.
Пример за ова е Радисон блу ресорт. 
Истиот изгради голем комплекс од ултрамодерни куќи и вили 20 километри северно од Дубровник, околу две куќи чии сопственици одбиваат да го продадат својот имот.
Една од куќите е веднаш до базенот на ресортот – што претставува визуелен потсетник за најголемиот проблем што Хрватска треба да го реши.
