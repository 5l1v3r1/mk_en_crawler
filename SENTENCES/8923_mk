22/05/2012
Дражен Ремиковиќ за Southeast European Times во Бања Лука -- 22.05.12
Падот на авионот „Цесна“ изминатиот викенд во Босна и Херцеговина (БиХ), при што загинаа четворица падобранци и еден пилот, е последен од серијата несреќи во Југоисточна Европа, што ја зголеми загриженоста во врска со регионалната безбедност и рекреативните летови.
Инспекторите го фокусираат своето внимание на моторот на „Цесна“ што падна во неделата (20-ти мај) во близина на Бања Лука.
Несреќата се случи четири дена откако мал авион падна во Хрватска, во близина на градот Роготин, при што загинаа две лица. 
Во Србија имаше два пада на лесни авиони -- во ноември во близина на Трстеник, при што загинаа две лица, и падот во близина на Мрчајевци, при што загинаа три лица минатиот април.
Пет лица, исто така, загинаа при пад на хеликоптер на 26-ти април во југоисточна Романија.
„Овие трагедии се случуваат сé почесто во регионот“, рече за SETimes Гостимир Поповиќ, поранешен директор на сараевскиот Институт Аеронаутички орел. 
„Причините се технички дефекти и човечки фактор. 
Мораме да видиме што прават властите за да им помогнат на клубовите за небеска аеронаутика.“
Властите на Република Српска отидоа на местото на несреќата во неделата. 
Повеќе детали за причината ќе бидат обелоденети по истрагата. 
Окружното обвинителство на Бања Лука, исто така, ја испитува причината.
„Можеме само да кажеме дека пет лица ги загубија животите во несреќата“, рече за SETimes Мирна Соја, портпаролка на Министерството за внатрешни работи на РС.
Омер Кулиќ, директор на цивилната авијација во Министерството за транспорт на БиХ, рече дека министерството веќе формирало комисија која ќе утврди што всушност се случи во Бања Лука.
„Според информациите што ги имаме сега, причината за несреќата може да е оган [во] моторот додека авионот бил сé уште во воздух. 
Истрагата ќе трае, сигурно, три до четири месеци, бидејќи овие авиони немаат ,црна кутија’ како големите патнички авиони, што многу би помогнало брзо да се утврди што всушност го предизвикало падот“, рече Кулиќ за SETimes.
Авионите „Цесна“, кои се произведуваат од претпријатие со седиште во САД, имаат репутација на сигурност и добар квалитет, рече Кулиќ. 
Претпријатието е глобален снабдувач на лесни и средни млазни авиони и летала.
Душко Грмуса, претседател на Клубот за аеронаутика од Бања Лука, рече дека авионот бил во совршена состојба пред да полета.
„Вакви работи се случуваат во авијацијата“, рече Грмуса. 
„Доказот за ова се случаите низ целиот регион. 
Авионот беше целосно исправен за време на техничките тестови на [земја], но, за жал, нешто погрешно се случило во воздух.“
