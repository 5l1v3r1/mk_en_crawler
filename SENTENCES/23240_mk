01/10/2008
БЕЛГРАД, Србија -- Претседателот Борис Тадиќ во вторникот (30-ти септември) рече дека е отворен за евентуалната поделба на Косово, иако Белград не ја признава самопрогласената независност на својата поранешна покраина.
„Подготвен сум да размислувам и за таа опција ако ги исцрпиме сите претходни, а ги има многу“, изјави Тадиќ за Радио телевизија Србија (РТС).
Тој, сепак, истакна дека каква било поделба на Косово не е на дневен ред на Србија во моментов, потврдувајќи дека Белград претпочита суштинска автономија.
Како одговор на тоа, косовскиот претседател Фатмир Сејдиу рече дека напорите за кршење на територијалниот интегритет на новата држава се бесмислени.
Претседателот на парламентот, Јакуп Красниќи, исто така ја отфрли таа можност.
„Не верувам дека Балканот и Европа се заинтересирани за отворање нови проблеми што ќе бидат создадени со промена на границите“, изјави Красниќи за ДПА.
Исто така во вторникот, српскиот министер за надворешни работи, Вук Јеремиќ, рече дека се надева оти земјите од регионот нема да ја признаат независноста на Косово.
„Не очекуваме тие да направат какви било чекори кои ќе го компромитираат мирот и стабилноста во регионот пред гласањето во Генералното собрание на ОН“, рече Јеремиќ.
Тоа се однесува на гласањето -- кое ќе се одржи за една недела -- за иницијативата на Србија да побара мислење од Меѓународниот суд на правдата во врска со легитимноста на косовската еднострано прогласена независност.
(AФП, РТС, Макфакс, ДПА, Бета, Танјуг, Б92 - 30/09/08)
