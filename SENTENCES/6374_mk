20/01/2012
Мухамет Брајшори за Southeast European Times во Приштина - 20.01.2012
Јил Ругова и неговите бизнис партнери имаат големи надежи дека нивниот бизнис за брза храна ќе просперира во Косово, со помош на владините напори чија цел е да ја намалат највисоката стапка на невработеност во Европа.
Нивната компанија, „Китетари аноним“, пакува брза храна направена од локални производи под привлечни имиња, како што е сендвичот „Чак Норис“. 
Иако компанијата бележи ран успех, Ругова и неговите партнери планираат да побараат владина помош со цел да ѝ помогнат на компанијата „Китетари аноним“ да се прошири и да успее.
„Многумина мислат дека Косово е земја во која е тешко за да се започне бизнис, но ние не мислиме така. 
Според нашето искуство, во Косово е многу лесно да се смислат нови идеи и да се отвори бизнис бидејќи постои отвореност за нови работи и за промени“, изјави Ругова за SETimes.
Сепак, идеите се можеби многубројни, но тоа не е случај и со ресурсите. 
Стапката на невработеност изнесува околу 43 отсто. 
Косово, исто така, може да се пофали со најмлада работна сила во регионот, со просечна старост од 26 години.
Властите се надеваат дека ќе им понудат повеќе можности на деловните луѓе со новите програми преку Министерството за трговија и индустрија (МТИ). 
Дузини потенцијални деловни луѓе учествуваа на саемот за вработување организиран минатиот месец, а околу 400 студенти присуствуваа на едномесечна бизнис пракса преку владината програма, изјави за SETimes Арта Иштрефи, советник на министерот за трговија и индустрија.
„Досега, реформите беа насочени на поедноставување на процесот на регистрација на бизнис, отстранувањето на регистрацијата за почетници во бизнисот“, вели Иштрефи. 
„Потребната општинска работна дозвола има пократок рок за регистрација на бизнис за три дена, која може да се направи во 22 центри за регистрација, ,едношалтерски систем' во сите општини. 
Овие и други реформи имаат за цел да помогнат во отворањето на бизниси во Косово“.
Иштрефи изјави дека Владата нуди финансиска и стручна помош за малите и за средните претпријатија.
„Некои од бенефициите што ги нуди Агенцијата за поддршка се финансиските планови за бизнис до 10 000 евра, обезбедувањето бизнис-обука преку Шемата со ваучери за обука, обезбедувањето средства како надомест за нови идеи, како и за нивно финансирање, обезбедување административна поддршка за нови бизниси, и други. 
Покрај овие бенефиции, стратегијата на агенцијата, одобрена во јули минатата година, има за цел промовирање на претприемништвото и поддржување оригинални бизниси“, изјави Иштрефи..
Валон Черкези од Обилиќ рече дека наоѓањето работа или отпочнувањето на нов бизнис е предизвик во Косово. 
И покрај дипломата за компјутерски инженеринг, тој не можел да најде работа и на крајот зел помош од неговите родители и една организација за да започне мал бизнис за компјутерски услуги.
„По дипломирањето беше тешко да се најде работа и тогаш помислив дека најдобро ќе биде да отворам сопствен бизнис. 
И покрај малиот капитал, успеав да создадам имиџ за мојот бизнис и сега работам со четири други компјутерски инженери поправајќи компјутери, нудејќи им услуги на институциите и на поединци“, изјави Черкези за SETimes.
Ругова, поранешен дизајнер, исто така има големи надежи за успех. 
Тој ги запознал неговите партнери на универзитет, каде што две години планирале да отворат бизнис. 
Идејата ја добиле кога виделе дека не се пакува и продава брза храна во продавниците и помислиле дека тоа би бил иновативен начин на служење на храната.
„Нашите идни планови се да ги прошириме нашите производи и местото на пазарот, но исто така и да ги промовираме нашите брендови, не само преку класичен маркетинг, туку размислуваме и да ги поддржуваме проектите на младите луѓе, на младите таленти, како и да ги промовираме нашите брендови и компанијата“, изјави Ругова.
Тој објаснува дека тој и неговите бизнис партнери сакаат да создадат нов бренд на брза храна во Косово, меѓу кои и сендвич со суџук, домати и кашкавал именуван по американската филмска ѕвезда.
„Прво сакаме да го промовираме сендвичот ,Чак Норис’ бидејќи секој знае кој е Чак Норис, а потоа да смислиме и некои други интересни имиња“, вели Ругова.
Тој и неговите пријатели не аплицирале за државна помош, туку тројцата партнери го отвориле бизнисот со сопствени средства. 
Сепак, во иднина, планираат да аплицираат за помош, бидејќи пазарот го прифатил нивниот производ и им се потребни повеќе средства за да се задоволи побарувачката.
„Нашата основна идеја беше да создадеме нешто ново, но прифатливо за потрошувачите. 
Сакаме нашите производи да бидат прифатени. 
Планиравме да ги правиме нашите производи само со состојки од Косово, но не се сите локални производи со доволно висок квалитет за нашите потрошувачи“, изјави Ругова.
