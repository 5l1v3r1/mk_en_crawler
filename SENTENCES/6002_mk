10/03/2011
(Кумхуријет, Милијет, Заман, Ватан - 10/03/11;
Ворлд Булетин, Анадолу новинска агенција - 09/03/11)
Комитетот за надворешни работи на Европскиот парламент (ЕП) ја ратификуваше резолуцијата за напредокот на Турција во пристапувањето во ЕУ, кој нашироко се смета за најкритички извештај во последиве години.
Истиот беше усвоен во средата (9-ти март) со големо мнозинство, по интензивната дебата меѓу членовите -- и особено меѓу демохристијаните и социјалистите.
Првите на крајот го повлекоа предложениот амандман со можност за привилегирано партнерство за Турција како алтернатива за полноправното членство во ЕУ, додека вторите извршија притисок за текст во кој се вели целта е полноправното членство во ЕУ.
Конечниот текст ги опишува преговорите како долготраен процес со отворен крај.
Резолуцијата, која ја подготви известувачот Риа Омен-Руијтен, заклучува дека процесот на пристапување е во ќор-сокак.
Кипарското прашање, недостатокот на соработка меѓу турските политички партии и заслабнатото почитување на основните права во Турција се клучните фактори кои ги попречуваат разговорите за пристапување, рече Омен-Руијтен за време на дебатата.
Извештајот ги критикува правните одредби кои вели дека ја ограничуваат слободата на печатот и слободата на изразувањето.
Истиот изразува загриженост во врска со долготрајните периоди на притвор пред судењата и апсењето на новинарите за време на истрагата за наводните планови за државен удар.
Во него се вели дека не е постигнат доволно напредок во однос на правата на жените.
„Постои закон за домашното насилство и т.н. убиства од чест, но спроведувањето заостанува“, рече Омен-Руијтен за ЕП.
„Јас, исто така, ги повикувам политичките партии да ја искористат можноста на престојните избори за зајакнување на активниот ангажман на жените во политиката.“
Малцинствата, рече таа, исто така не добиваат доволно заштита.
Резолуцијата повикува на широки уставни реформи со цел трансформирање на Турција во целосна плуралистичка демократија, како и измени во изборниот систем -- особено укинување на прагот од 10 отсто за парламентарната застапеност.
Од позитивната страна, извештајот изразува пофалби за напредокот постигнат во цивилно-воените односи, истовремено повикувајќи на целосна парламентарна контрола на безбедносните сили, вклучително и одбранбениот буџет.
Во врска со надворешната политика, Кипар беше доминантна тема.
Извештајот повикува на повлекување на Турција на своите сили од Кипар веднаш, воздржување од какви било нови населувања на турски државјани на островот и придонес на конкретен начин за сеопфатен договор во врска со тековните преговори за кипарското прашање.
Во исто време, парламентарците ги повикаа властите на ЕУ да ја зајакнат соработката за прашањата на надворешната политика, тврдејќи дека Турција претставува пример меѓу арапските земји со својот секуларизам и демократија.
Дијалогот за либерализација на визниот режим треба да инициран откако ќе стапи на сила договорот за реадмисија, велат тие.
Турција реагираше благо на претходните извештаи, но овој повлече остар одговор од Анкара.
Турското Министерство за надворешни работи издаде изјава во која го нарекува едностран, надвор од реалноста, и неприфатлив за Турција.
„Турција, како преговарачка земја-кандидатка за ЕУ, очекува ЕП, гласот на европскиот народ и јавноста во ЕУ, да заземе правичен и објективен стави да покаже сериозност која се бара од нејзината функција“, се вели во изјавата.
„Забележуваме дека извештајот вклучува некои ставови на ограничен број членови на ЕП, кои претставуваат одредени земји, со загриженост во врска со нивната домашна политика за сметка на жртвувањето на интересите на ЕУ“, се вели во истата.
