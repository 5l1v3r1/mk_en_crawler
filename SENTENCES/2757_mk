05/12/2005
Од Антонио Прленда за Southeast European Times во Сараево – 05/12/05
Политичката посветеност на реализирањето на уставните реформи во Босна и Херцеговина (БиХ) -- која беше постигната на крајот од минатиот месец во Вашингтон -- предизвика спротивставени реакции дома.
Водачите на осумте најголеми политички партии во БиХ на 22-ри ноември потпишаа заедничка изјава во која беше објавена заедничката посветеност на реализирањето на уставните реформи до март 2006 година -- по повод одбележувањето на десетгодишнината од Дејтонскиот мировен договор (ДМД).
„За остварувањето на евроатланската интеграција ние ќе мора да ја зајакнеме конзистентноста на државните институции со другите земји-членки на евроатланската заедница и да ги заштитиме човековите права на сите граѓани на Босна и Херцеговина, без оглед на етничката припадност...Одлучивме да го реализираме процесот на уставните реформи со кој ќе се зајакнат надлежностите на државната влада и ќе се намалат на парламентот и канцеларијата на Претседателството“, се вели во изјавата.
Декларацијата ја потпиша членот на Претседателството на БиХ Сулејман Тихиќ од Партијата за демократска акција (ПДА), Драган Чавиќ од Српската демократска партија (СДП), Бариша Чолак од Хрватската демократска заедница (ХДЗ), Младен Иваниќ од Партијата за демократски прогрес (ПДП), Сафет Халиловиќ од Партијата за БиХ (СБиХ), Златко Лагумџија од Социјалдемократската партија (СДП), Милорад Додик од Партијата на независните социјалдемократи (СНСД) и Мате Бандур од Хрватскиот народен сојуз (ХНЗ).
Настанот беше организиран од американскиот Институт за мир, и беше поздравен од американскиот државен секретар Кондолиза Рајс.
„Ова е историски чекор напред во осовременувањето на Дејтонскиот договор“, рече Рајс по потпишувањето.
Државниот потсекретар за политички прашања, Николас Барнс, испрати писмо до босанските политички водачи во Вашингтон, информирајќи ги дека Вашингтон ќе биде вклучен во идните разговори за уставните реформи.
„Босна не може да остане фрагментирана држава и да смета дека може да стане дел од обединета Европа или обединето НАТО“, рече Барнс.
И покрај тоа што изјавата претставува чекор напред за земјата, таа предизвика и скепса кај некои од потписниците.
„Според првичната идеја изјавата требаше да биде придружена со нов договор за конкретните нови уставни решенија.
Но, јас не сакав да легализирам некои грешки на Дејтонскиот договор, за кои дури и некои од авторите на ДМР признаваат дека не се во ред.
Одбивам да го легализирам решението за претседателство кое ќе се избира од страна на парламентот наместо [од] народот“, рече Тихиќ.
Претставниците на босанските Срби, Чавиќ и Иваниќ, беа позадоволни од разговорите.
Чавиќ изрази уверување дека тоа е вистинскиот начин да се постигне договор до март.
„Тихиќ очекуваше Република Српска да биде укината во Вашингтон.
Но, тој нема да успее да го стори тоа, дури и во текот на идните разговори за реформите“, рече Иваниќ.
Иво Миро Јовиќ, хрватскиот член на трипартитното претседателство на БиХ, ја водеше делегацијата на БиХ во Вашингтон, во која учествуваа околу 40 министри, пратеници и други официјални претставници.
Тој покажа мал ентузијазам во врска со заедничката изјава.
„Ние само се согласивме дека ќе постигнеме договор во иднина“, рече Јовиќ.
