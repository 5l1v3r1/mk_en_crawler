10/12/2008
ATИНА, Грција -- Водачот на најголемата опозициска партија, Јоргос Папандреу, повика на оставка на владата и одржување предвремени избори, со цел да се стави крај на неколкудневното насилство поттикнато од случајот на 15-годишниот Александрос Григоропулос, убиен од страна на полицаец во саботата.
Единственото нешто што владата сега може да го стори за земјата е да замине, й рече Папандреу на парламентарната група на ПАСОК во вторникот (9-ти декември).
Двајцата полицајци обвинети за смртта на Григоропулос се очекува да се појават пред судот во среда.
Премиерот Костас Караманлис повика на национално единство против насилството кое рече дека го загрозува „општеството и самата демократија“.
Тој во вторникот одржа уште еден круг итни разговори со политичките водачи, иако владиниот портпарол Евангелос Антонарос ги отфрли извештаите дека владата планира да воведе вонредни мерки за повторно воспоставување на редот.
Во меѓувреме, насилството го наруши погребот на Григоропулос во вторникот попладне.
Илјадници ожалостени луѓе се судрија со полицијата на гробиштата во Атина, принудувајќи ја полицијата да употреби солзавец против групите млади кои фрлаа камења.
Исто така, насилство имаше и пред зградата на парламентот, како и во пристанишниот град Патрас, каде што централата на полицијата се најде под опсада.
Во средата, пак, двата најголеми синдикати продолжија со долго време закажуваните штрајкови, и покрај апелот на Караманлис тие да бидат одложени.
Протестите ги блокираа летовите и другиот транспорт.
Илјадници луѓе се собраа повторно пред парламентот, протестирајќи поради пензиските реформи и владината економска политика.
Според извештаите, имало привремени судири со полицијата.
(AП - 10/12/08;
AНА-МПА, ЕРТ, СКАИ, Катимерини, Ројтерс, АФП, АП, Дојче Веле, Еуроњус, Скај њус, УПИ, СНН - 09/12/08)
