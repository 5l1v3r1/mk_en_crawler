24/07/2012
Дражен Ремиковиќ за Southeast European times во Загреб -- 24.07.12
Генералниот секретар на НАТО, Андерс Фо Расмузен, й даде на Хрватска високи оценки за нејзините реформи во одбраната и безбедноста, за време на официјалната посета на Загреб претходно овој месец, пред Хрватскиот самит 2012 -- кој се фокусираше на владеењето на правото и градењето на стабилноста со „Оставање на вратата на НАТО отворена“ за државите-аспирантки за членство.
Властите посочија дека Хрватска, која пристапи во НАТО во 2009 година, игра важна улога како миротворец со градењето соработка во јадранскиот регион и Западен Балкан.
Расмузен рече дека Хрватска придонесе со „нова енергија“ и „свежи идеи“ во проектите како што е Воената полициска школа во Кабул  на кој соработува со другите држави што аспирираат да станат членки на НАТО -- Босна и Херцеговина (БиХ), Црна Гора и Македонија.
„Заедно, под водство на Хрватска, овие земји ја градат стабилноста во Авганистан -- и соработката меѓу себе“, рече тој.
„Тие ја градат безбедноста во срцето на Азија, но, исто така, и во срцето на Европа.“
Покрај заедничките мисии, Хрватска спроведува низа внатрешни реформи кои водат до посилни безбедносни системи во земјата, според Министерството за одбрана.
Овие промени се одразени во легислативата и стратегиите за спроведување, како и во подобрувањето на програмите за обука.
„Важно е да се истакне развојот на долгорочното планирање во одбраната и стратешките документи, континуираното инвестирање во изградбата и одржувањето на одбранбените капацитети, подготвувањето и потврдувањето на воената сила, подигањето на нивото на меѓусебната оперативност, обуката, вештините, усвојувањето на доктрината и стандардите, и учеството во здружените сили од висок степен на подготвеност“, рече за SETimes портпаролот на министерството, Мислав Симатовиќ.
Кога станува збор за регионалната соработка, претставниците на НАТО ја истакнуваат важноста на заедничкото учество во мировната операција на Меѓународните сили за помош во безбедноста (ИСАФ), во рамките на Американско-јадранската повелба, рече тој.
Симатовиќ, исто така, го спомена хрватското спроведување на проектот „Смарт дифенс“, за мерки за намалување на трошоците, и проширување на иницијативата „Конектед форсис“, за образование, обука и заеднички вежби, како понатамошни примери за тековните реформи на земјата од пристапувањето во НАТО.
Хрватска работи со Косово и останатите држави во регионот на проекти како што е оној во Кабул.
Иако поголем дел од овие држави добија позитивни рејтинзи за време на самитот на НАТО во Чикаго минатиот мај, сè уште се работи на зајакнување на соработката во регионот и охрабрување на понатамошните реформи со цел истите да се внесат во НАТО како членки.
Досега БиХ не учествува во Акцискиот план за членство, Македонија и Грција само што започнаа со процесот на апликација.
Официјалната позиција на Србија и понатаму е воена неутралност.
Откако хрватското Министерство за одбрана објави дека „нема зголемување“ на буџетот за 2013 година, Хрватска мора да ги намали непотребните трошоци со цел да ги придвижи напред реформите и модернизацијата.
„Не ви требаат 500.000 војници да ја демонстрираат борбената способност, како што беше потребно во минатото -- само 17.000 професионални војници“, објасни генерал Иван Продан, претседател на Хрватското здружение на воени ветерани.
„Властите треба да инвестираат повеќе во образованието на војниците и да ги намалат непотребните трошоци“, додаде тој.
Исполнувањето на развојните обврски, со оглед на економската криза, е „тешко“, но НАТО ги препознава „искрените намери на Хрватска да го спроведе целиот реформски процес“, според Давор Џенеро, професор на Факултетот за политички науки во Загреб.
Според Расмузен, „Тоа не е лесен пат.
Но, како што покажува примерот на Хрватска, тоа е остварливо и напорите се исплатат.“
