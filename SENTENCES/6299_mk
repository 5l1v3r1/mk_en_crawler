23/11/2011
Игор Јовановиќ и Линда Карадаку за Southeast European Times во Белград и Приштина -- 23.11.11
Делегациите што ги претставуваат Белград и Приштина потпишаа договор во понеделникот (21-ви ноември) за взаемно признавање на универзитетските дипломи.
ЕУ, која ги олеснуваше разговорите, потврди дека по постигнувањето принципиелен договор на 2-ри јули „двете страни се согласија да биде побарано од Европската универзитетска асоцијација да ги потврдува дипломите издадени од универзитетите на секоја страна, за користење од другата, во врска со понатамошното образование и/или јавно вработување“.
Дукаѓин Пуповци, директор на Косовскиот образовен центар, не верува дека Косово ќе има многу корист од овој договор, но Прешевската долина и другите српски граѓани кои студираа во Косово, ќе имаат.
„Сепак, тоа зависи од српската страна:
колку сериозна е истата за тоа и дали ќе ги прифатат дипломите откако ќе бидат верификувани од Европската универзитетска асоцијација“, рече Пуповци за SETimes.
Состанокот на страните во Брисел имаше и други точки на агендата, како што е претставувањето на Приштина на регионалните собранија, цивилниот регистар и интегрираното управување со границата, на премините меѓу Косово и Србија.
Овие технички преговори беа прекинати на 27-ми септември, по судирите меѓу Србите и војниците на КФОР на преминот Јариње во северно Косово.
Белград и косовските Срби тогаш објавија дека присуството на косовските цариници на северните премини е неприфатливо и локалните Срби поставија барикади на премините, во знак на протест.
Во меѓувреме, дијалогот со Приштина стана услов за Белград да добие кандидатски статус во ЕУ на 9-ти декември -- кога советот на ЕУ треба да донесе одлука за ова прашање.
По разговорите во Брисел, шефот на белградскиот тим, Борислав Стефановиќ, рече дека неговата делегација направила сé што може за постигнување договор, но не знае дали тоа ќе биде доволно за да се добие зелено светло за кандидатурата на Србија за ЕУ.
„Во секој случај, ние треба да сториме сé, не заради некои крајни рокови или кандидатура, туку поради тоа што овие проблеми се присутни долго време и мора да се решат, и бидејќи имаме акутна, значајна криза во северно Косово и Метохија“, рече Стафановиќ.
Тој додаде дека не е постигнато ниту едно друго решение бидејќи Приштина инсистирала на тоа тие да се осврнат на државноста на Косово, што Србија не може да го прифати.
Шефицата на косовската делегација, Едита Тахири, се чинеше дека го признава тоа, и им рече на локалните медиуми дека остануваат длабоки концептуални разлики меѓу Приштина и Белград.
Стефановиќ тоа го кажа вака:
„Можам да кажам дека го затворивме овој круг со конкретен договор, што не беше едноставно постигнување, и се покажа дека е точно оти не сме прифатиле ништо што беше помпезно најавувано од Приштина како признавање на државната граница“.
Професорот на белградскиот Факултет за политички науки, Предраг Симиќ, изјави за SETimes дека проблемите во Косово е многу искомпликувани и дека тесниот краен рок претставува дополнително ограничување.
„Од една страна, седницата на Советот на ЕУ и одлуката за кандидатурата на Белград се приближува, а од друга страна, тука се општите избори во Србија.
Работењето со набиен распоред создава ризици за преговарачите и за односите меѓу Белград и Приштина“, рече Симиќ.
Но, опозицијата во Србија ги користи разговорите за да ги обвини властите дека ја признале независноста на Косово заради свое позиционирање пред европските официјални претставници.
„Ако добиеме кандидатура, тоа нема да значи ништо за економските и други настани во земјата.
Ако не добиеме, повторно ништо.
Крајниот резултат од разговорите е откажување на Србија од Косово и Метохија“, вели заменик-претседателот на Демократската партија на Србија, Слободан Самарџиќ.
