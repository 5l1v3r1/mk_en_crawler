10/11/2008
Од Наташа Радиќ за Southeast European Times во Загреб -- 10/11/08
Во извештајот објавен минатата недела од страна на Европската комисија (ЕК), Хрватска доби позитивни оценки за својата подготвеност да пристапи во ЕУ.
„Напредокот на земјите од Западен Балкан кон членството во ЕУ може да се забрза, под услов тие да ги исполнат потребните услови.
Би требало да биде можно да се постигне последната фаза од преговорите за пристап до крајот на 2009 година, под услов Хрватска да ги исполни сите неопходни критериуми“, се вели во извештајот од 5-ти ноември, претставен од страна на комесарот за проширување на ЕУ, Оли Рен.
Добрите вести го поттикнаа оптимизмот во Загреб.
Хрватите се плашеа од Извештајот за напредокот, фундаментален документ кој ги испитува реформите и постигнувањата во земјите-кандидатки, по последната серија убиства во мафијашки стил во нивната земја.
Со големо олеснување од неговиот тон, властите ги пофалија заклучоците на извештајот и отворањето на прозорецот на членството за Хрватска.
На 5-ти ноември хрватскиот премиер Иво Санадер за новинарите изјави дека беше исклучително охрабрувачки тоа што ЕК посочи рок за крајот на разговорите.
„Нашата проценка е дека Хрватска ќе пристапи во ЕУ во 2010 или 2011 година;
односно, пред следните парламентарни избори во Хрватска.
Ние сега се соочуваме со голем број предизвици кои мора да се решат“, рече Санадер.
„Сега е време да се премине од планови на конкретни дејства“, рече Весна Пусиќ, шеф на парламентарната комисија која го следи пристапот во ЕУ.
„Хрватска е сосема свесна за проблемите што постојат во спроведувањето на законите, но таа има политичка волја да стори сé што е неопходно за да стави крај на преговорите до крајот на следната година“, рече претседателот Стипе Месиќ.
Иако извештајот беше позитивен, земјата има уште работа.
„Успехот зависи од способноста на Хрватска да ги исполни условите за пристапот во ЕУ ...
Топката е сега во полето на Хрватска“, рече Рен.
Помеѓу проблемите што ги истакна ЕУ спаѓаат слабата администрација и сеприсутната корупција, како и хронично непрофитабилните и многу субвенционирани бродоградилишта.
