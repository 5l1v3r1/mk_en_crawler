14/12/2010
Од Наташа Радиќ за Southeast European Times во Загреб -- 14/12/10
Хрватските власти во понеделникот (13-ти декември) официјално побараа екстрадиција на поранешниот премиер Иво Санадер од Австрија. 
Санадер, кој беше уапсен во близина на Салцбург минатата недела, останува во притвор.
Официјалниот процес на екстрадиција може да потрае неколку недели. 
Хрватските медиуми шпекулираат дека Санадер ќе го помине Божиќ зад решетки.
Премиерката Јадранка Косор, некогаш блиска соработничка на Санадер, во понеделникот ја посети Австрија, но одби да коментира за случајот. 
Таа додаде дека нејзината посета на Австрија била закажана неколку месеци пред настанот и нема никаква врска со апсењето на нејзиниот претходник.
Коментирајќи за апсењето на Санадер претходно, Косор рече: „Уставот гарантира владеење на правото и еднаквост. 
Ние ја промовираме независноста на судството и секој е невин додека не се докаже дека е виновен.“
Во меѓувреме, хрватските власти го блокираат целиот имот и сметки на Санадер, потврди хрватскиот државен обвинител Младен Бајиќ.
Адвокатот на Санадер во Австрија, Варнер Супан, рече дека неговиот клиент сака да се врати во Хрватска што е можно поскоро за да ги расчисти работите.
Министерството за правда во Загреб потврди дека ги испратило сите потребни документи за екстрадиција до Австрија. 
„Не знаеме кога ќе добиеме одговор“, рече портпаролката на министерството, Весна Довраниќ.
На Австрија й требаа 19 месеци да го екстрадира Владимир Загорец, поранешен висок претставник на Министерството за одбрана, кој беше обвинет за проневера и кражба.
Хрватските новинари подигнаа камп пред затворот во Салцбург, по апсењето на поранешниот премиер. 
Тој досега не е посетен од семејството.
Неговата сопруга Мирјана и помладата ќерка Бруна живеат во Загреб, додека неговата постара ќерка Петра студира во Соединетите Држави. 
Членовите на семејството не коментираа за апсењето. 
Но, јавноста коментираше.
„Ова претставува краен доказ дека нашата земја се бори против корупцијата. 
Односно, ние имаме голем број поранешни министри и официјални претставници, притворени во затворот Реметинец под обвинение за корупција“, рече Ивица Раниќ, работник од Загреб.
„Сите политичари се исти“, рече Јасна Матиќ од Загреб.
Санадер е највисок хрватски претставник испитуван за корупција. 
Тој ја напушти земјата на крајот на минатата недела, но државните власти му го одзедоа имунитетот и издадоа меѓународна потерница за негово апсење.
Тој се појави пред судијата во неделата, и рече дека обвиненијата против него се политички мотивирани.
Санадер беше премиер од 2004 до 2009 година, кога изненадно поднесе оставка.
