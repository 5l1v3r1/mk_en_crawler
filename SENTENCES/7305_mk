07/08/2012
Георги Митев Шантек за Southeast European Times во Белград -- 07.08.12
Владејачката коалиција во српскиот парламент, која ја сочинуваат Српската напредна партија (СНС) и Социјалистичката партија на Србија (СПС), го принуди гувернерот на Народна банка на Србија, Дејан Шошкиќ, да поднесе оставка минатата недела, но по сé изгледа ќе плати за тоа што го стори.
Владата сега се мора да се соочи со меѓународниот свет на политика и финансии.
Економистите се едногласни во својата одбрана на независноста на централната банка, а ММФ и Светската банка упатуваат итни предупредувања.
Откако првично одби да поднесе оставка, позицијата на Шошкиќ беше загрозена со серија амандмани на законот за централната банка.
Иако измените беа претставени како технички по својата природа, истите резултираа со зголемена контрола на парламентот над банката.
На средината од дискусијата за измените во парламентот, Шошкиќ поднесе оставка, во четвртокот (2-ри август) и рече дека сака да им даде на членовите на парламентот кои ги предложија амандманите шанса да ги повлечат, за да се избегнат, како што ги нарече, катастрофалните последици врз финансиската стабилност на земјата.
Замена на гувернерот ќе биде заменик-претседателот на СНС, Јоргованка Табаковиќ, што беше потврдено индиректно во парламентот, и беа дадени изјави од коалициските партнери на владата.
Иницијативата за отстранување на Шошкиќ почна минатиот месец, со писмо објавено во весниците од најпознатите бизнисмени на земјата, како што е Мирослав Мишковиќ, претседател на најголемиот холдинг во земјата.
Бизнисмените апелираа до централната банка да издаде мораториум на враќањето на долговите за нивните прекумерно задолжени претпријатија, и го обвинија гувернерот дека не ги користи сите инструменти што му се на располагање, особено девизните резерви, за да й помогне на економијата во период на криза.
„Тие не го бараа ова поради економијата, туку поради нивните претпријатија, кои се проширија енормно, со откупување на други претпријатија, и сега немаат средства да ги вратат кредитите.
Мојата единствена надеж е дека никој нема да се осмели да си игра со девизните резерви во земјата“, изјави за SETimes Милан Кнежевиќ, претседател на Здружението на мали и средни претпријатија.
Најголемата критика со која Шошкиќ се соочи беше падот на вредноста на динарот, во споредба со еврото.
Динарот, валута со најлоши остварувања во Европа оваа година, се разменуваше за 119 динари за евро во петокот.
Србија не успева да обезбеди евтини кредити на меѓународниот пазар, и итно й требаат пари за основните расходи, како што е исплатата на пензиите.
„Државата и централната банка не можат да интервенираат финансиски.
Што се однесува до контролата, можете да специфицирате каква сакате контрола преку законот, но единствената вистинска бариера е конзервативната политика на професионалците што седат во банките“, изјави за SETimes Ѓорѓе Ѓукиќ, поранешен член на советот на Народната банка на Србија.
Џејн Армитаж, регионален координатор на Светска банка за Југоисточна Европа и Централна Азија, рече дека смената на гувернер со усвојување нов закон во парламентот е далеку од прифатлива меѓународна практика.
Френк Јанмаат, претставник на делегацијата на ЕУ во Србија, рече дека Европската комисија смета оти овие амандмани се чекор назад во хармонизацијата на Србија со европските стандарди.
Тој рече дека принципот на независност на централната банка е клучниот стандард на ЕУ.
„Ние сме многу загрижени“, рече Питер Сано, портпарол на европскиот комесар на ЕУ за проширување и европска соседска политика, Штефан Филе.
ММФ беше уште поостар во своите коментари.
Директорот на фондот за Европа, Реза Могадам, предупреди дека амандманите може да имаат „значајни последици“ врз целокупната макроекономска стабилност на Србија, како и врз нејзината програма со ММФ.
