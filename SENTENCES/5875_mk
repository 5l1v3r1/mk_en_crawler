16/06/2011
Автор: Душан Телешковиќ за „Саутист јуропијан тајмс“ (Southeast European Times) во Белград – 16.06.2011
Според Агенцијата за регистрација на компании, српските претпријатија ја завршиле 2010-тата година со вкупни загуби од 900 милиони евра. 
Најголемите загубари се „Српски железници“, „Ју ес стил“ (US Steel), „ВИП мобил“ и „Велефарм“, најголемата компанија за фармацевтски и за медицински производи во Србија.
„Српски железници“ почнаа да бележат загуби од пред неколку години, но изненади тоа што „Ју ес стил“ (US Steel), еден од најголемите извозници во земјата, исто така отиде во црвената зона.
Ружица Стаменковиќ, регистратор во Агенцијата за регистрација на компании, рече дека загубите се резултат на високата инфлација, падот на вредноста на динарот, намалениот број странски инвестиции и на порастот на индустриското производство, извозот и на приходите. 
Покрај тоа, компаниите се и презадолжени и се принудени постојано да земаат краткорочни заеми со високи каматни стапки.
Уредникот на www.ekonomija.org, Мирослав Здравковиќ, експерт за макроекономски трендови, вели дека главната причина за таквите загуби се курсните разлики меѓу динарот и еврото.
„Според моите пресметки, ако скокне девизниот курс на динарот наспроти еврото од 99 на 105 динари, како што беше до пред неколку месеци, финансискиот профит би достигнал околу 100 милијарди динари“, изјави Здравковиќ за „Сетајмс“ (SETimes).
Сепак, тој е изненаден од загубите на „Ју ес стил“ (US Steel), компанија без долгови и со позитивен биланс. 
„Загубите на ,Ју ес стил‘ (US Steel) би можеле да се објаснат со фактот што компанијата го прекина производството во изминатата година. 
Треба да се има на ум дека ,Ју ес стил‘ (US Steel) го купи ,Сартид‘ (Sartid) кој, бидејќи беше навистина голем, беше профитабилен цели 20 години пред приватизацијата“, објаснува Здравковиќ.
Според него, не треба да изненадува тоа што „ВИП мобил“ и „Велефарм“ претрпеа загуби.
„Стратегијата на ,ВИП мобил‘ се темели на тоа како да се инвестираат повеќе пари со цел да се оствари поголем пазарен удел. 
Тие намерно трпат загуби за да привлечат нови клиенти во мобилната мрежа. 
Тоа ги објаснува нивните тековни загуби, но и нивната моментална пазарна вредност, која е помеѓу 400 и 500 милиони евра“, вели Здравковиќ.
„Велефарм“, како еден од најголемите загубари, со години беше во долгови кон производителите како што се „Галеника“ и „Хемофарм“.
„Општо земено, српската економија е во постојана стагнација по големиот пад. 
Конкретно, ,Ју ес стил‘ (US Steel) и ,ВИП мобил‘ се успешни компании за кои се очекуваат големи инвестиции, така што во следната година се очекуваат и рекордни приходи,“ изјави за „Сетајмс“ (SETimes) економскиот експерт Горан Николиќ, член на Институтот за европски студии.
Во 2010 година, „Српски железници“ имаа загуба од 170 милиони евра, „Ју ес стил“ 150 милиони евра, „Велефарм“ 120 милиони евра и „ВИП мобил“ од 110 милиони евра.
