16/01/2008
ХАГ, Холандија -- Обвинителите во Трибуналот на ОН за воени злосторства во Хаг побараа затворска казна во траење од 25 години за поранешниот косовски премиер Рамуш Харадинај, за злосторства против човештвото.
Според конечното известување на обвинителството, објавено во вторникот (15-ти јануари), презентирани се силни докази за вина.
Поранешниот командант на Ослободителната војска на Косово (ОВК) е обвинет дека им дозволил и ги охрабрил герилците под негова команда да вршат силувања, убиства и тортура во 1998 година.
Нему му се суди заедно со уште двајца обвинети -- Идриз Балај и Лехи Брахимај.
Харадинај поднесе оставка од премиерската функција во 2005 година и му се предаде на Трибуналот.
Во другите вести, судскиот процес против водачот на Српската радикална партија, Воислав Шешељ, продолжи со сведочењето на вториот сведок на обвинителството.
Шешељ е обвинет за поттикнување насилство и регрутирање паравојници кои вршеа воени злосторства во поранешна Југославија.
Обвинителството на ОН се соочи со проблем кога нивниот прв сведок призна дека и покрај тоа што воените пишувања и говори на обвинетиот поттикнувале насилство, тие не содржеле „реторика на омраза“.
Исто така во вторникот, група поддржувачи на поранешниот претседател на босанските Срби, Билјана Плавшиќ, објави дека испратила петиција до Трибуналот на ОН во која бара нејзино ослободување од шведскиот затвор каде што одлежува 11-годишна казна за воени злосторства.
Нејзините поддржувачи како причина ја наведуваат нејзината возраст и лошата здравствена состојба.
Плавшиќ има 77 години.
(Ројтерс, АФП, АКИ, Ројтерс, АП, Фена - 15/01/08)
