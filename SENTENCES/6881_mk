30/08/2012
Пол Чикои за Southeast European Times во Букурешт -- 30.08.12
Враќањето на претседателот Трајан Басеску на функцијата во вторникот (28-ми август), по двомесечната суспензија иницирана од премиерот Виктор Понта, й дава на романската влада можност да се фокусира на неодложните задачи со кои се соочува -- кревката економија, пристапувањето во Шенген и владеењето на правото.
Збунетоста предизвикана од отповикувањето на Басеску и долгата дебата во врска со валидноста на националниот референдум, се закани да ги попречи демократските и економските реформи на државата.
„Романија веќе се сметаше за ранлива земја од страна на странските инвеститори. 
Оваа политичка криза покажа дека нивните стравувања не се неосновани и докажа дека Романија е тешка земја“, рече за SETimes Аурелиан Дочиа, експерт во романскиот Центар за економска политика.
Последиците се уште посериозни со оглед на тоа што странскиот капитал инјектиран во романската економија веќе се намалува, рече Дочиа.
„Од 2009 година ... 
странските пари се намалуваат, од 2007 година кога беа регистрирани рекордни 9,7 милијарди евра на неколку стотици милиони кои ги очекуваме оваа година“, рече тој.
Првата последица од политичкото превирање беше рекордно ниската национална валута наспрема еврото, што ги погоди многу Романци. 
„Околу 60 отсто од банкарските кредити се во евра. 
Второ, девалвацијата на националната валута, исто така, се одразува и со покачување на цените“, рече Дочиа.
Додека кризата се продлабочува, гувернерот на Народната банка, Мугур Исареску, предупреди дека Романија зависи од меѓународните пазари, кои „драстично ќе нé казнат“.
Слично предупредување дојде од шефот на делегацијата на ММФ, Ерик де Вријер, кој истакна дека кризата може да го загрози економскиот напредок постигнат во изминатите години благодарение на мерките на штедење. 
Во истиот контекст, предвидувањето за економски раст оваа година беше намалено од 1,5 отсто на 1 отсто во август.
„Довербата на странските инвеститори се стекнува со време. 
Тоа вообичаено трае седум до осум години. 
Оваа криза потроши дел од нивната доверба“, рече Дочиа.
Коментарите на Дочиа беа потврдени од странските инвеститори.
„Во време кога треба да се вложат напори во правец на олеснување на економскиот раст и странските инвестиции, неизвесностите и неопределените очекувања на политичката сцена може да имаат токму спротивен ефект, загрозувајќи го нивото на конкуренција на државата и релевантните индикатори за остварувањата“, се вели во изјавата за SETimes на Американската стопанска комора во Романија.
Кризата, исто така, ги одложи напорите на Романија за пристапување во безграничната Шенген зона. 
Букурешт, заедно со Софија, се надеваше на делумно пристапување оваа есен. 
Отворањето на границите за Романија и Бугарија сега е исклучено, предупреди во јули Ханс-Питер Фридрих, германски министер за внатрешни работи.
„Во рамките на напорите на една земја за пристапување во Шенген, ние, исто така, мораме да ја погледнеме и ситуација со владеењето на правото“, објасни тој.
„Најдоброто на што можеме да се надеваме засега е нов распоред за пристапување“, рече за SETimes Кристијан Диаконеску, поранешен романски министер за надворешни работи. 
„Ќе треба да поминат меѓу три и пет години за да се средат овие проблеми кои му штетат на имиџот на земјата, бидејќи ние покажавме дека ова се ранливостите на системот.“
