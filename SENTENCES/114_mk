27/11/2006
Од Роберт К. Остин за Southeast European Times – 27/11/06
Со својот спектакуларен брег и каменливата планинска внатрешност, Црна Гора има голем туристички потенцијал.
Сега кога републиката доби независност од поранешната државна унија со Србија, некои велат дека таа би можела да стане идното Монако.
Постојат многу примери -- треба само да се сетиме на Грција, Португалија и Шпанија -- за економските бенефиции кои произлегуваат од меѓународниот туризам.
Новата независна држава Црна Гора е добро подготвена да ја искористи можноста.
Спротивно на предвидувањата дека мајскиот референдум за независност ќе предизвика нестабилност, Црна Гора всушност забележа раст во туристичкиот сектор изминатово лето.
Моментално, луда турканица е да се купи имот, додека пак владата се обидува да ги направи инвестициите што е можно полесни.
Се очекува приходите да продолжат да растат годишно, а инвестициските бројки -- разгорени од огромниот имотен бум -- се импресивни.
Всушност, Црна Гора е трета во Европа во однос на странските директни инвестиции по глава на жител.
Досега, Русите се главни играчи.
Со инвестиции кои се проценуваат на 2 милијарди американски долари, тие се доминантни во значителен дел од економијата.
Меѓу другиот стратешки капитал, тие ја поседувааат главната фабрика за алуминиум во Подгорица.
Меѓутоа, во Црна Гора не е секој потполно задоволен со приливот на толку многу пари од Русите, а владата е подготвена да го измени тоа.
Оние кои се критички расположени кон Русите се сомневаат дека ветувањата ќе бидат одржани, посебно гаранциите за заштита на животната средина.
Од меѓународните туристи, повторно најбројни се Русите.
Иако тие често се сметаат за доминантни во индустријата, сепак реалната ситуација е посложена.
Словенците, на пример, изградија нов крајбрежен хотел во Свети Стефан.
Ирците го купија хотелот Фјорд во Котор, а британската компанија „Беплер и Јакобсон“ направи голема инвестиција во лековитата бања во Колашин.
И покрај тоа, црногорската влада продолжува да бара нешто поголемо од Запад.
Соединетите Американски Држави испратија воен брод во Црна Гора, но обезбедија изненадувачки малку инвестиции.
Црногорците веројатно се надеваат дека членството во НАТО и евентуалниот брз пат кон ЕУ ќе им даде поголема моќ за да привлечат западен капитал, како и за да ја намалат зависноста од Русите.
Сега се чини дека големите инвестиции конечно пристигнаа.
Склучен е договор со Питер Манк, еден од најголемите индустријалци во Канада, како и претседател на најголемиот производител на злато во светот, Берик Голд.
Манк, исто така, поседува дел од градежната корпорација Тригранит во Будимпешта.
Тригранит веќе се докажа како главно градежно претпријатие во регионот, со успешни проекти завршени или во тек во Бугарија, Унгарија, Полска, Словенија, Романија и Русија.
Тригранит, исто така, има идни планови за градење во Црна Гора.
Кон крајот на октомври, Манк ги заврши преговорите со владата за купување на едно поранешно воено бродоградилиште некогаш контролирано од страна на Југословенската Армија, кое се наоѓа на фантастична локација во заливот Котор со лесен приод кон блискиот аеродром.
Договорот го отвора патот за изградба на голема марина во крајбрежниот град Тиват.
Манк забележува дека оваа инвестиција има огромен трансформативен потенцијал и дека неговите планови не се типични.
„Не се работи само за смена на сопственикот.
Ние создаваме една нова индустрија која ќе и овозможи на Црна Гора да биде конкурентна со најуспешните пристаништа за јахти на Медитеранот“, вели тој.
Нивото на инвестиции во меѓународниот туризам ќе создаде огромен потенцијал за луѓето во регионот, додава Манк.
За Црна Гора, велат извори од и надвор од владата, инвестицијата на Манк е повеќе од само уште еден туристички проект.
Тоа е првата значителна инвестиција од Запад, која може да послужи како катализатор за слични инвестиции.
Манк планира да изврши целосна реконструкција на местото од 24 хектари и да го претвори во најголема луксузна марина за јахти на источниот Медитеран со над 700 сидришта.
Се очекува таа да привлече врвна клиентела, а ова е во согласност со некои од генералните трендови во туристичката стратегија на Црна Гора.
Оваа инвестиција ќе донесе огромни подобрувања на инфраструктурата.
Во суштина, во текот на следните три години ќе се изгради еден потполно нов Тиват.
Првата фаза од инвестицијата е 150 милиони американски долари, а крајната цена при завршувањето на проектот ќе достигне до 500 милиони американски долари.
Првиот голем чекор е да се среди околината на Тиват.
Годините на бродоградба и воено дејствување оставија длабоки траги врз заливот Котор.
Во соработка со ЕБРД и Светската Банка ќе започне чистење на околната средина.
Роберт К. Остин предава политика и историја на Југоисточна Европа на центарот за политички науки Манк на универизтетот во Торонто..
