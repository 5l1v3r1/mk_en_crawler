11/06/2012
Од Енди Дабилис за Southeast European Times во Атина -- 11/06/12
И покрај предупредувањата од меѓународните позајмувачи и политичарите што ги поддржуваат мерките на штедење, Елас Маринеас не смета дека неговата земја е осудена на пропаст -- освен ако клучните избори на 17-ти јуни дадат администрација што ќе поддржи нови мерки на штедење.
„Не ми е страв“, рече за SETimes Маринеас, 30-годишен архитект. 
„Старите сакаат луѓето да се исплашени за да можат да го одржат нивниот систем“, рече тој, мислејќи на некогаш владејачките конзервативци од Нова демократија и социјалистите на ПАСОК, кои ги поддржаа кратењата на платите, даночните зголемувања и намалените пензии, во замена за два пакети финансиска помош во вкупна висина од 239 милијарди евра.
Водачот на Нова демократија, Антонис Самарас, и новиот водач на ПАСОК, Евангелос Венизелос, велат дека Грција ќе колабира ако земјата не се држи до мерките за штедење што тие ги поддржаа.
Лутината поради мерките на штедење ја турна Коалицијата на радикалната левица (СИРИЗА) во мртва трка со Нова демократија за победа на 17-ти јуни. 
СИРИЗА заврши на блиско второ место до Нова демократија на изборите на 6-ти јуни, но ниту една партија не доби доволно гласови за да формира влада, и разговорите за коалиција доживеаја неуспех.
Новите избори се претворија во референдум за тоа дали гласачите се доволно исплашени за да дозволат продолжување на мерките на штедење, или веруваат дека водачот на СИРИЗА, Алексис Ципрас, може да го откаже меморадумот со Тројката на ЕУ, ММФ и ЕЦБ, без при тоа Грција да биде истерана од еврозоната.
Ципрас рече дека тој ќе ги зголеми платите, ќе ги укине даночните зголемувања, ќе ги надополни драстично намалените пензии, ќе ги прекине планираните отпуштања на 150.000 работници и ќе одбие да спроведе нови кратења од 12 милијарди евра, што ги побара Тројката. 
Тој, исто така, рече дека ќе ги прекине програмите за приватизација и ќе ги национализира пропаднатите банки во земјата.
„Ќе бараме нови преговори за долгот на европско ниво, со цел драстично намалување на истиот, или мораториум на долгот и суспендирање на каматните плаќања додека не се создадат услови за стабилизација и обновување на економијата“, рече Ципрас.
„Никој не се обидува да го заплаши народот“, рече за SETimes Костас Ифантис, асистент по меѓународни односи на Атинскиот универзитет. 
„За првпат луѓето во овие партии [Нова демократија и ПАСОК] ја кажуваат вистината ... 
[Ципрас] нема реална оценка за ситуацијата на меѓународно ниво.“
Во прашање е егзистенцијата и иднината на Грците, кои се борат со невработеност од 21,7 отсто, и 1.000 бизниси се затвораат секоја недела -- мрачни сцени од кои Ципрас профитира.
„Наместо екстремна политика, можеме да ја стабилизираме економијата, не се работи за враќање на драхмата“, рече за SETimes Јоргос Статакис, професор по економија на Универзитетот Крит. 
„Ова лудило со мерките на штедење мора да запре“, додаде тој.
Платон Тиниос, асистент по економија на Универзитетот Пиреа, рече дека нема никаква разлика кој ќе победи.
„СИРИЗА ќе нé извади [од еврозоната] бидејќи тие не сакаат да го направат тоа што е потребно за да останеме. 
Нова демократија ќе не извади бидејќи тие не се способни да го склопат тоа што е потребно за да останеме. 
Во секој случај, излегуваме -- неодговорните на една страна, некомпетентните на друга страна“, рече тој за SETimes.
Излезот од еврозоната може да го загрози финансискиот блок од 17 земји и да создаде нервоза на пазарите низ целиот свет, но повеќето Грци се загрижени за себе.
„Ципрас игра на картата на лутината на грчкиот народ, кој вели дека доста му беше од ПАСОК и Нова демократија и не сака повеќе мерки на штедење или кратење на платите, но тоа не е многу цврсто тло на кое може да се стои“, рече за SETimes Антонис Клапсис, шеф за истражување на Институтот за демократија Констандинос Караманлис.
Во извештајот на Националната банка на Грција се вели дека излегувањето од еврозоната би ги намалило приходите по глава на жител од 19.400 евра на 8.700 евра годишно, БДП би паднал за 22 отсто, невработеноста би достигнала 34 отсто, инфлацијата 32 отсто, а каматните стапки 37 отсто.
Јоргос Цогопулос, истражувач во Атинската хеленска фондација за европска и надворешна политика, рече дека аргументите на двете страни се јалови. 
„Без оглед на изборните резултати, нашите економски проблеми не можат да се контролираат“, рече тој за SETimes.
