22/08/2011
Цветина Борисова за Southeast European Times во Софија – 22.08.11
Во услови на економска криза и тешки мерки за штедење на Балканот, "рамниот данок" во Бугарија создаде можност за претпријатијата да отпочнат бизнис по ниска цена. 
Рамниот данок е систем според кој даночните обврзници плаќаат единствена даночна стапка со ист процент од нивниот вкупен приход или профит.
Според официјалните статистички податоци, во моментов, има повеќе од 2.000 грчки и речиси 300 романски претпријатија кои се регистрирани во Бугарија. 
Бугарската национална агенција за приходи (НРА) објави дека од 2006-та година година бројот на грчки претпријатија кои пријавиле даноци во Бугарија се зголемил за речиси три пати.
Бројот на претпријатија се искачил од 733 во 2006-та година на 2.074 до крајот на 2010-та година, со најизразено зголемување во 2008-та година -- од 619 на 1.168 -- кога Бугарија го воведе својот рамен данок од 10 отсто на добивка и персоналниот данок на доход. 
Од тогаш, деловните операции во Бугарија се зголемија во просек од 600 компании на годишно ниво.
Бројките за романските претпријатија покажуваат сличен тренд. 
Од само 33 регистрирани компании во 2006-та година, бројот на романски претпријатија во Бугарија достигна 272 во 2010-та година.
Податоците укажуваат на тоа дека пониската даночна стапка, исто така, ги насочи соседните компании во Бугарија. 
Споредбено, данокот на добивка во Грција изнесува 24 отсто - двојно повеќе од тој на својот сосед.
Еден фактор кој придонесува за бегање на бизнисот е имплементацијата на мерките за штедење од страна на грчката влада во услови на најсериозната финансиска и економска криза во историјата на земјата.
Теофилос Асландис, генерален менаџер на Асоцијацијата за грчка модна индустрија со седиште во Солун, тврди дека миграцијата на грчките претпријатија во соседна Бугарија не е „ништо ново“, туку појава која датира од 1990-тите.
Според Асландис, „Сите кои можеа да го пренесат својот бизнис во Бугарија веќе го сториле тоа, тие не ја чекаа оваа криза“. 
Евтината работна сила во Бугарија е уште една привлечна сила за претпријатијата. 
Според статистичките податоци на ЕУ, Грција има едно од највисоките нивоа на плати, а Бугарија цврсто стои на дното.
Асландис ја фали евтината работна сила во Бугарија, велејќи дека „како резултат грчките компании го зајакнале своето работење во малопродажниот сектор“. 
Тој, исто така, го поздравува ниското ниво на бирократијата во царинските сектори на Бугарија.
Пониските цени за превоз, евтините кирии и стабилната економска ситуација во Бугарија се меѓу факторите кои привлекуваат странски претпријатија.
Романските претпријатија, исто така, се во искушение да го зголемат нивното присуство во Бугарија, особено откако романската влада воведе фискални реформи за зголемување на даноците и заострување на законската регулатива. 
Ова беше одговор на барањата на меѓународната финансиска институција во прилог на кредитот од 20 милијарди евра кој й помогна на земјата делумно да одбегне економска катастрофа со спроведување на строги мерки за штедење.
Во Романија, данокот на добивка изнесува 16 отсто. 
Сепак, властите повторно воведоа стапка од 3 отсто за микро претпријатијата кои исполнуваат одредени критериуми, како на пример да имаат помалку од девет вработени и приход помал од 100.000 евра.
Земјата „е толку бирократски и фискално оптоварена така што романските претпријатија бараат поповолна средина во Бугарија -- блиска дестинација за претпријатијата со седиште во југоисточна Романија’, вели Аурел Драган, уредник на романскиот економски неделник КАПИТАЛ.
Ниските даночни стапки, исто така, имаа поширок ефект на привлекување на приватни лица во земјата. 
НРА во градот Русе неодамна објави дека најбогат човек во градот е еден романски консултант кој заработил 3,12 милиони лева (околу 1,6 милиони евра) минатата година.
Според агенцијата, ова лице, чие име не се открива, имало за плаќање 187.000 лева за даноци (95.000 евра) од мај минатата година.
Покрај претпријатијата кои се регистрирани во Бугарија, исто така. 
има и онакви кои пренесуваат дел од нивните активности на други кооперанти. 
Според Јечко Димитров, претседател на бугарскиот институт за надворешна трговија, нивниот број е многу поголем од оние кои се регистрираат. 
Многумина веруваат дека ова е добро за земјата, бидејќи обезбедуваат егзистенција за луѓето во одредени области. 
Но, Димитров не се согласува, врз основа на општата економска слика.
„Тие [аутсорсинг претпријатијата] го враќаат целиот нивен профит во странство ... 
Ова не е добро за Бугарија. 
Ние треба да се обидеме да привлечеме инвеститори и да ги натераме да го префрлат целиот нивен бизнис во Бугарија“, изјави тој за SETimes. 
„Тие доаѓаат тука, бидејќи нашата работна сила е поевтина. 
Тоа е единствената корист која ја имаат.
Според него, механизмот на пониски даноци не функционира. 
Ако функционираше, вели тој, „многу повеќе големи инвеститори ќе ги префрлеа нивните седишта и финансиски салда во Бугарија“.
„Излегува дека номиналната вредност на даноците не е онаа што е важна, туку вкупната цена на водење бизнис во Бугарија“, рече тој. 
„Ако немате добра транспортна инфраструктура, ако имате проблеми со бирократијата и корупцијата, тогаш бизнисот е поскап. 
Каква корист ќе имате тогаш од плаќањето на пониски даноци?“
„Привлекувањето на мали трговци во малите села во градовите не може да биде политика за развој на регионот и целокупната економија“, заклучува Димитров.
