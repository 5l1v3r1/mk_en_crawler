23/07/2011
(Ројтерс, АП, Форинер, Би-Би-Си - 23.07.11; Ди-Ве, АП, Ројтерс, АФП, Би-Би-Си, Ксинуа - 22.07.11)
Најмалку седум лица загинаа, а 16 беа повредени при експлозија во владиното седиште во Осло, Норвешка, во петокот (22-ти јули). 
Полицијата соопшти дека смртоносната експлозија која предизвика голема материјална штета и хаос на улиците на главниот град, била предизвикана од автомобил-бомба.
Само два часа по експлозијата, маж започна поход на убиства во младински камп на островот Утоеја, при што загинаа најмалку 84 лица. 
Полицијата го уапси извршителот, кого медиумите го идентификуваа како 32-годишниот Норвежанец Андерс Бехринг Бреивик. 
Според новинарите, Бреивик имал врски со десничарскиот екстремизам.
„Немаме други информации освен она ... 
што е најдено на [неговите] веб-страници, а тоа е дека припаѓа на десничарско [крило] и дека е, така да се рече, христијански фундаменталист“, изјави за новинарите во сабота заменик-началникот на полицијата Рогер Андерсен, додека полицијата сé уште не ги утврдила можните мотиви зад смртоносните дејства.
Портпарол на локалната полиција, кој говореше под услов на анонимност, изјави за АП дека напаѓачот не изгледа како да има некаква поврзаност со меѓународните терористички организации. 
„Се чини дека ова не е поврзано со исламскиот тероризам. 
Ова изгледа како дело на луд човек.“
Сведоците рекоа дека напаѓачот носел полициска униформа. 
Тој пристигнал на островот и почнал да пука неселективно кон учесниците на годишниот настан на владејачката Работничка младинска лига. 
Тинејџерите почнале да бегаат во хаос, при што некои скокале во вода за да избегаат.
Полицијата соопшти дека сé уште го пребарува островот и водите околу него, предупредувајќи дека бројот на жртвите може да се зголеми. 
Тие, исто така, стравуваат дека може да има бомба на островот. 
Некои медиуми објавија дека полицијата пронашла недетонирани експлозиви таму, кои укажуваат дека е голема веројатност од поврзаност меѓу бомбашкиот напад од Осло и безредното масовно убивање, верзија на која инспекторите работат.
„Рајскиот остров е претворен во пекол“, рече премиерот Јенс Столтенберг на прес-конференција во саботата. 
Коментирајќи за можните мотиви на нападите, тој рече: „Не би рекол дека имаме голем проблем со десничкарските екстремисти во Норвешка. 
Но, имаме некои групи, кои ги следевме и порано, и нашата полиција знае дека има некои десничарски групи.“
Меѓународната заедница ги осуди нападите.
„Најостро ги осудувам овие чинови на кукавичлук за кои нема оправдување“, изјави претседателот на ЕУ, Херман ван Ромпуј.
Шефицата за надворешна политика на ЕУ, Кетрин Ештон, објави на веб-страницата на Европскиот совет дека „Норвешка е позната по активното промовирање на мирот во светот и ваквиот шокантен напад е без преседан“. 
Таа вети поддршка од ЕУ за земјата во овој тежок момент.
Во пораката до Јенс, претседателот на Европската комисија, Жозе Мануел Баросо, изрази „длабоко сочувство“ до жртвите на нападите и нивните семејства.
Генералниот секретар на НАТО, Андерс Фо Расмузен, исто така, ги осуди инцидентите.
„Би сакал да им го изразам моето искрено сочувство на норвешката влада, норвешкиот народ и семејствата и саканите на оние кои настрадаа во овие сурови и кукавички чинови“, рече тој, истакнувајќи дека членките на НАТО се обединети во борбата против овие чинови на насилство.
