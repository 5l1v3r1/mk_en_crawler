26/11/2011
Светла Димитрова за Southeast European Times - 26.11.11
Во февруари 2005 година, осум држави од Централна и Источна Европа започнаа амбициозна десетгодишна иницијатива за подобрување на статусот на Ромите.
„Програмата за вклучување на Ромите беше многу добра иницијатива. 
Сепак, истата не успеа во ниту една од земјите-учеснички“, рече за SETimes на 17-ти ноември Илона Томова, постар соработник истражувач во Бугарската академија на науките.
Бугарија, која според националниот попис на населението спроведен претходно оваа година, е дом на 321.000 етнички Роми, беше меѓу осумте земји кои се обврзаа дека ќе работат за вклучување на малцинството пред скоро седум години. 
Другите беа: Хрватска, Чешка, Унгарија, Македонија, Романија, Србија и Словачка.
Автор на бројни публикации за ромското прашање, Томова смета дека една од причините зошто оваа иницијатива даде толку безначајни резултати во Бугарија е дека ниту една од владите не почувствува сопственост над истата од 2005 година. 
Според неа, сите проекти спроведени со програмата се финансирани од меѓународни организации.
Светска банка е една од главните спонзори на иницијативата, заедно со Институтот отворено општество. 
Во мај Банката и бугарската влада одржаа работилница за идентификување на предизвиците за ромското вклучување и добрите практики.
„Главните пораки што дојдоа од работните групи се дека има голем број предизвици, но исто така и бројни примери на добра практика во секој одделен субјект, и дека некои од постојните прашања треба да се решат со споделена одговорност, заеднички напори на различните учесници и со нивно партнерство“, се вели во завршната изјава на Банката.
Обичните Роми имаат различни објаснувања зошто иницијативата резултираше со значителни промени. 
Тие покажуваат на сопствените водачи, кои се активно вклучени во програмата.
„Моментно, единствено оние луѓе кои може лесно да бидат манипулирани се канат да учествуваат во иницијативите од програмата“, рече во интервјуто за SETimes минатиот месец Стилјан Стојанов, 25-годишен бугарски државјанин со мешано ромско и арапско потекло. 
„За да биде успешна истата треба да биде спроведувана од луѓе посветени на помагањето на заедницата, односно од Ромите, кои сакаат да работат ефикасно и не трчаат по парите што ќе ги добијат за работата што ќе ја извршат под диктат на ромските политички водачи.“
„Тие се гангстери“, го пресекува неговата газдарица, Соња. 
Ромка во своите 50-ти, таа смета дека политичарите од нејзината заедница си ги гледаат само сопствените интереси.
Стапката на вработеност меѓу работоспособните Роми изнесува нешто повеќе од 50 отсто, според официјалните податоци. 
Една од клучните причини е недоволното образование и квалификации. 
Многу ромски деца не одат на училиште, и Соња ги обвинува нивните родители.
„Тие се неписмени и едноставно не им е гајле“, рече таа, истакнувајќи со гордост дека нејзините ќерки „се образовани“ и дека нејзините внуки „се интелигентни“.
И покрај неговото многу тешко детство во домовите за деца без родители, Стојанов не само што завршил училиште, туку и би требало да ги заврши своите академски студии за неколку месеци.
Освен тоа, тој е сликар на пејзажи, со интерес за дизајн на кујни. 
Тој растел принуден да ја користи својата памет. 
Во деветто одделение, на пример, еден ден почувствувал болка во забот. 
Кога побарал помош од директорот, му било кажано дека домот нема пари да плати посета на заболекар.
По неколку непроспиени ноќи, Стојанов однесол една од своите слики на заболекар за да види дали може да ја трампа за да „плати“ за лекувањето што му било потребно. 
За пет слики тој добил основен забен третман.
Кога претставниците на бугарскиот огранок на Седумдневната адвентистичка црква пристигнале во домот Стражица, за да ги донесат прехранбените донации во 2000 година, тој им раскажал за своето искуство. 
Еден месец подоцна, тој бил сместен во семејство на старатели во Софија и се запишал во едно од уметничките училишта таму.
Една година по завршувањето на своето образование по сликарство и грнчарство во 2006 година, тој бил примен на Софискиот универзитет „Св. 
Климент Охридски“ за да студира социјална работа.
Неговиот најголем сон е да има сопствен дом, жена и деца, како и работа.
Тој, исто така, се надева дека ќе ја има својата прва уметничка изложба, но смета дека многу од луѓето што можат да помогнат се чини дека имаат предрасуди кон припадниците на ромската етничка група.
Што се однесува до програмата за вклучување на Ромите, Стојанов рече дека ќе се вклучи ако биде поканет.
„Никој никогаш не побарал од мене да учествувам во една таква иницијатива. 
Тие не се заинтересирани да ги поканат луѓето како мене, кои ќе им ја кажат вистината“, рече тој.
Тој, исто така, истакна дека е важно бугарските медиуми да ја ублажат анти-ромската реторика и само оние што се навистина посветени на целите на програмата да се вклучат во истата.
