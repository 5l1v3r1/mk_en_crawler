24/03/2005
Од Душан Кошановиќ за Southeast European Times во Белград -- 24/03/05
Српските обвинители за воени злосторства од Белградскиот окружен суд побараа тој да ги замрзне средствата на сите 13 бегалци од Србија и Република Српска, обвинети од страна на Меѓународниот кривичен трибунал за поранешна Југославија (МКТЈ), рече во средата (23-ти март) портпаролката на обвинителите, Јасна Јанковиќ.
Овој потег следеше по дејството преземено претходно оваа недела од страна на Националниот совет за соработка со Хаг, кој го одобри предлогот за замрзнување на средствата што дојде од српското Министерство за правда.
Списокот на бегалци ги вклучува и водачите на босанските Срби од времето на војната, Радован Караџиќ и Ратко Младиќ, поранешните полициски и армиски генерали, Сретен Лукиќ, Небојша Павковиќ и Властимир Ѓорѓевиќ, како и поранешниот водач на српските сепаратисти во Хрватска, Горан Хаџиќ.
„Ние мора да ги исполниме своите меѓународни обврски ...
и да ги убедиме Трибуналот и меѓународната заедница во нашите искрени намери за исполнување на обврските во најкус можен рок“, рече претседателот на советот, Расим Љајиќ.
Зголемениот притисок врз обвинетите за воени злосторства има за цел обезбедување на позитивна физибилити студија од ЕУ за изгледите на Србија и Црна Гора за пристап.
Брисел јасно стави до знање дека евентуална позитивна оценка не е можна без предавањето на Лукиќ и Павковиќ, кои слободно се движат низ Србија.
Администрацијата на премиерот Воислав Коштуница се спротивстави на апсењата, водејќи, наместо тоа, политика на доброволно предавање.
Но, двајцата поранешни генерали одбија да се предадат.
Според српскиот заменик-премиер, Мирољуб Лабус, Владата би сакала моделот на доброволно предавање да се покаже како сосема функционален, но ќе прибегне кон стриктна примена на законот ако овој модел не функционира.
„Сега сме на само еден чекор до добивањето на позитивна физибилити студија -- не смееме да се сопнеме пред самата цел“, рече Лабус.
Министерот за локална администрација, Зоран Лончар, во средата најави дека во следните неколку дена ќе бидат преземени конкретни мерки за екстрадиција на Лукиќ и Павковиќ во Трибуналот.
„За Србија да ги заврши сите своите обврски кон Хашкиот трибунал неопходно е сите останати обвинети, вклучувајќи ги и генералите Лукиќ и Павковиќ, да бидат екстрадирани во Хаг“, рече Лончар, без да објаснува повеќе.
На 19-ти март министерот за надворешни работи на Србија и Црна Гора, Вук Драшковиќ, на новинарите им рече дека добил уверување од Коштуница дека обвинетите ќе бидат пренесени во судот „на овој или оној начин“.
Соработката со МКТЈ е главна тема да разговорите помеѓу Коштуница и српскиот претседател Борис Тадиќ и официјалните претставници на ЕУ, меѓу кои и комесарот за проширување, Оли Рен, и шефот за безбедност, Хавиер Солана.
По неговиот состанок со Тадиќ во понеделникот Солана рече дека „започна времето на подобри односи помеѓу Србија и Црна Гора и ЕУ“, додека Рен изрази уверување дека ќе бидат исполнети преостанатите услови за позитивна физибилити студија.
Студијата треба да се финализира до крајот на март и да биде доставена до Европската комисија на 12-ти април.
Србија постигна значителен напредок и треба да направи само уште неколку клучни чекори за да ги исполни своите обврски, рече Рен.
