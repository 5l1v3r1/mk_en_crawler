28/11/2006
Од Зоран Николовски за Southeast European Times во Скопје -- 28/11/06
Недостигот од струја во Македонија ја принуди земјата да ја рационализира електричната енергија во големите претпријатија оваа зима.
Владата ги негираше наводите дека рационализацијата на струјата би можела да й биде наметната на јавноста.
Со цел да се избегне ваквата можност, опремата на термоелектричната централна ТЕЦ-Неготино беше ставена во погон пред да почне студеното време.
И покрај брзата заштеда, проблемите остануваат комплексни.
Домашното производство и регионалниот увоз се несоодветни.
Покрај тоа, производството во ТЕЦ Неготино -- најефикасниот енергетски комплекс во Македонија -- е скапо и непрофитабилно.
Централата не работи на редовна база и се држи како резерва за ситуации на криза.
Производството на ТЕЦ Неготино се базира на сурова нафта и чини 4,4 денари за еден киловат.
Во меѓувреме, владата на почетокот од овој месец објави дека тендерот за приватизација на централата е одложен поради барањето на понудувачите за измена на условите од договорот.
Наскоро се очекува нов тендер.
Македонскиот преносен систем оператор (МЕПСО), претпријатие кое е задолжено за преносот на електрична енергија во земјата, објави тендер за купување на 957 мегаватчасови -- 30 отсто од вкупната количина на енергија што й е потребна на Македонија -- до април 2007 година.
Српското претпријатие ЕПС и бугарското НЕК го информираа МЕПСО дека не можат да обезбедат енергија до тој краен рок.
Регионот генерално се соочува со недостиг на струја, особено поради тоа што Бугарија ги затвора својот втор и трет реактор во нуклеарната централа Козлодуј.
Производството на енергија за домовите зависи од две други големи претпријатија кои работат на јаглен:
РЕК Битола и ТЕЦ Осломеј.
Производството на РЕК Битола е 3 отсто пониско од очекуваното, како резултат на нискиот квалитет на јагленот.
200.000 тони јаглен се доволни за 15 дена производство.
ТЕЦ Осломеј има резерви на јаглен за 37 дена прекинато производство, 27 отсто помалку од планираното.
Хидроцентралите во Македонија работат мошне успешно.
За првпат во последниве девет месеци оваа година, централите произведуваат 153 отсто повеќе енергија од планираното.
Сепак, дури и со вишокот производство, хидроцентралите можат да обезбедат само мал процент на неопходните количини.
На Македонија й е потребна двојно повеќе енергија од она што моментно се произведува.
Сепак, некои економски експерти сметаат дека оваа ситуација е добар знак.
Зголемената потреба посочува на заживување на економијата, покажувајќи реактивирање на централите и фабриките.
За да одговори на енергетските предизвици, владата разгледува неколку пристапи.
За почеток таа планира да организира кампања за промовирање на штедењето на струјата.
На долг рок, Министерството за енергија вели дека ќе објави тендер за производство на нови извори на електрична енергија, што е можно побргу.
Два од овие проекти се во хидроцентралите Чебрен и Галиште на реката Црна Река.
Изградбата на Чебрен ќе чини 338,3 милиони евра и треба да резултира со производство на 347 мегаватчасови струја.
За изградбата на Галиште ќе бидат потребни 200,2 милиони евра и тука би требло да се произведуваат 193 мегаватчасови електрична енергија.
Централите се очекува да бидат завршени за неколку години.
Владата, исто така, планира да го охрабри користењето на алтернативните извори -- како што е воведувањето на гасот во енергетскиот систем за директна употреба во домаќинствата.
Еколошките енергетски извори -- вклучувајќи ги малите хидроелектрични централи, соларната енергија и енергијата на ветарот -- исто така се испитуваат.
