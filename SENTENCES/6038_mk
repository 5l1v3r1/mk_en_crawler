05/01/2011
Од Линда Карадаку за Southeast European Times во Приштина – 05/01/11
Косоварите во три општини ќе се упатат кон избирачките места во недела (9-ти јануари), на повтореното гласање по нерегуларностите што ги нарушија општите избори на 12-ти декември во тие области.
Обвинувањата за изборни манипулации доведоа до повици за повторно гласање во Скендерај/Србица, Дренаш/Глоговац и Дечан/Дечане.
Општините регистрираа скоро 100 отсто одѕив на гласачите на изборите во декември, во споредба со 47 отсто низ останатиот дел од земјата.
Поради нивната политичка моќ, „чуварите на гласањето“ украдоа гласови, што, од своја страна, му наштети на целиот процес на гласање, рече заменик претседателот на Косово, Јакуп Красниќи.
„Претставниците на политичките партии ја прекршија волјата на косовските граѓани на 12-ти декември“, рече Красниќи за косовското Радио Дукаѓини, велејќи дека „грешка е грешка, но крадење е крадење“.
„Убеден сум дека ПДК нема причина да биде загрижена во врска со гласовите што ќе ги добие, особено во двете општини во Дреница, Липјан и Малишево“, рече Красниќи.
Премиерот во заминување Хашим Тачи, водач на ПДК, вели „Изборите на 12-ти декември й дадоа друг интензитет на косовската демократија, при што новата опозиција, се надеваме, ќе биде конструктивна и ќе соработува во развојот на Косово“.
Фатмир Лимај, заменик-претседател на ПДК, не се согласува.
Тој рече дека за време на изборите, имало случаи кои му наштетиле на кредибилитетот на процесот и демократијата во Косово.
Лимај, исто така, изјави за Косовската радиотелевизија дека некои членови на партиите „тргувале“ со гласовите на кандидатите од еден на друг, во една партиска листа.
„Добро е познато во оваа партија [ПДК] кој може да освои гласови, а кој не може“, рече Лимај.
Членот на косовската невладина организација КИПРЕД, Кренар Гаши, смета дека изборниот процес имал суштински недостатоци.
Тој изјави за SETimes дека повторното гласање ќе има големо влијание врз манипулациите или крадењето на гласовите во самите партии.
„Членовите на политичките партии, верувајќи дека гласовите нема да бидат повторно пребројани во конечните записници, ги наместија и гласовите на кандидатите, фаворизирајќи еден на штета на друг“, рече Гаши.
Тој рече дека изборните манипулации со гласовите во самите листи „предизвикаа зголемени тензии меѓу самите кандидати за пратеници и различните фракции кои постојат во сите политички партии“.
„Кога станува збор за изборни нерегуларности, коментарите на Красниќи беа дадени во согласност со уставот, и покрај фактот дека уставот не ја дефинира јасно функцијата на вршителот на претседателската функција“, рече Гаши.
