19/02/2010
Од ХК Цанис за Southeast European Times во Атина -- 19/02/10
Грчкиот премиер Јоргос Папандреу и неговиот руски колега Владимир Путин добија силна поддршка за долгоочекуваниот нафтовод кој се планира уште од раните 1990-ти, објавија во средата (7-ми февруари) дипломатски извори во Атина.
Нафтоводот се очекува да оди од бугарскиот град Бургас во Црното Море до Александрополис во североисточниот дел од Егејското Море, заобиколувајќи го Босфорскиот теснец. 
Според извори на грчкото Министерство за надворешни работи, последните одложувања се должат на одолговлекувањето на новата влада во Софија.
Папандреу, кој е и министер за надворешни работи на Грција, по состанокот со Путин за новинарите изјави дека Русија и Грција сакаат да го изградат нафтоводот брзо. 
За да успеат во тоа, потребна им е целосна соработка на Бугарија, каде што локалните власти изразија загриженоста за животната средина поради проектот.
Избрани претставници, невладини организации и еколошки групи во Александрополис долго време изразуваат вакви стравувања, особено во врска со ризиците од протекување во морето. 
Александрополис лежи веднаш на запад од делтата на реката Марица-Еврос, големо пространство на мочурливо земјиште заштитено со меѓународниот Договор Рамсар од 1971 година.
Папандреу рече дека еколошкиот апсект бил приоритет на проектот како за Грција, така и за Русија.
Минатата недела општинските и префектурските власти во Александрополис потпишаа договор со локалниот Универзитет Демокритус, за комисија која ќе ја следи валидноста на еколошките и научните истражувања поврзани со изградбата и функционирањето на нафтоводот.
Папандреу на руските новинари им рече дека сите потребни процедури за отпочнување на изградбата -- вклучително и извештаите за влијанието врз животната средина -- треба да бидат комплетирани во текот на следните шест месеци.
Нацртот на нафтоводот се базира на трилатералниот договор потпишан во март 2007 година во Атина од страна на Путин, тогашниот грчки премиер Костас Караманлис и поранешниот бугарски премиер Сергеј Станишев. 
Во тоа време беше предвидена сума од 700 милиони евра за изградбата.
Истиот ќе биде долг околу 280 километри, со капацитет за транспорт на 35 милиони тони сурова нафта годишно и опција за дополнителни 50 милиони тони во иднина. 
Според договорот од 2007 година, Русија има 51 отсто од проектното претпријатие, додека Грција и Бугарија ќе имаат по 24,5 отсто.
Нафтоводот претежно ќе пумпа сурова нафта од Русија и Каспискиот басен во Казахстан -- која ќе биде транспортирана со танкери од Новоросијск -- меѓу Бургас и Александрополис.
Од другите настани на оваа тема, Папандреу рече дека Грција и Русија се близу до потпишување договор за името на претпријатието со седиште во Атина, кое ќе ја координира изградбата на грчкиот дел од гасоводот Јужен тек. 
Јужен тек е голем енергетски проект -- силно поддржуван од Москва -- кој ја заобиколува Украина.
Бугарија, уште еден партнер во Јужен тек, го повлече своето учество заради учеството во алтернативниот нафтовод кој ќе се протега од Самсун на турскиот црноморски брег до јужниот нафтен терминал во Чејхан.
Секој проект се бори за истата руска и казахстанска нафта, која е доволна само за еден нафтовод -- не за двата -- рече Алексен Кокин, аналитичар за нафта во Метропол.
Иако Русија и Турција се согласија да ги интензивираат напорите за изградба на нафтоводот Самсун-Чејхан, на состанокот меѓу Путин и неговиот турски колега Реџеп Тајиќ Ердоган минатиот месец, некои аналитичари рекоа дека Москва ја претпочита балканската рута.
