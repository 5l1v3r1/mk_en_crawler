15/03/2012
Дражен Ремиковиќ за Southeast European Times во Подгорица -- 15.03.12
Во обид да помогне во искоренувањето на злоупотребата на деца во Црна Гора, премиерот Игор Лукшиќ назначи тим претходно овој месец, кој ќе учествува во кампањата на Советот на Европа (СоЕ) 1 во 5.
Проектот има за цел да допре до сите 47 земји-членки на СоЕ -- кој ги вклучува сите земји од Југоисточна Европа -- и ќе трае до 2014 година.
Експертите велат дека сексуалната злоупотреба на деца е присутна во Црна Гора и властите ветуваат дека истата ќе биде решена.
Заменик-министерката за човекови права и малцинства, Бланка Радошевиќ Маровиќ, рече дека националниот тим ќе спроведе детално истражување за проблемот.
„Мораме да истражиме [за да ги утврдиме] областите каде што сексуалното насилство врз децата е поприсутно.
Во Европа, секое петто дете искусило некој облик на сексуална злоупотреба.
Црна Гора сигурно не е имуна на овој проблем“, рече Радошевиќ Маровиќ за SETimes.
Податоците на СоЕ покажуваат драматичен степен на сексуално насилство врз децата.
Според податоците, 20 отсто од децата во Европа биле изложени на некој облик на сексуално насилство.
Во 70 до 85 отсто случаи, напаѓачот бил лице што детето го знаело и му верувало.
Хрватското Министерство за семејство, прашањата на воените ветерани и меѓугенерациска солидарност, и српскиот Центар за инцестни трауми во Белград, исто така работат во кампањата.
Наставничката во основно образование Ирене Јерина изјави за SETimes дека Црна Гора, како и целиот Балкан, сé уште претставува патријархално општество, каде што само споменувањето на овој проблем носи срам.
„Ние сме многу патријархално општество, и јас мислам дека овој проблем е многу присутен во Црна Гора.
Но, децата едноставно не [зборуваат за тоа] бидејќи [во нашето општество] тоа е одбележано како срам“, рече Јерина.
Покрај тоа, нема актуелни податоци за сеприсутноста на злоупотребата.
Лилјана Раичевиќ, директорка на Сигурната женска куќа -- најголемото засолниште на жени во Црна Гора -- рече дека нејзината институција се сретнала со неколку случаи.
„Во Црна Гора, никој не води евиденција за бројот на сексуално злоупотребени деца.
Според моите сознанија, четири вакви случаи се пријавени минатата година, каде што извршителите и злоупотребените деца биле блиски познаници.
Сето тоа [остана] во семејството“, рече Раичевиќ за SETimes.
„Две момчиња во еден [северен] град ...
беа сексуално злоупотребени од соседите, кои ги намамиле во куќата со мали подароци и пари.
Кога таткото го пријавил случајот во полиција, [се рашириле] лоши приказни и децата се соочиле со навреди од своите соученици во училиштето.
На крајот, тие морале да се иселат.
Институциите воопшто не реагирале“, истакна Раичевиќ.
Дајана Сваљек (34), мајка на две мали деца во крајбрежниот град Бар, рече дека досега немала сознанија дека некој во нејзина близина го има тој проблем, но сега кога е информирана, е внимателна.
„Има секакви луѓе по улиците ...
секогаш треба да ги следиме децата.
Ако нешто ужасно му се случи на моето дете, нема да размислувам, ниту еден момент:
Веднаш ќе ги пријавам извршителите во полиција“, рече Сваљек за SETimes.
