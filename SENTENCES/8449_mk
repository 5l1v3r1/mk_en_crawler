16/12/2011
Текст и фотографија на Сафет Кабашај за Southeast European Times во Приштина -- 16.12.11
Косово може да посочи успешна приказна кога станува збор за репатријацијата на граѓаните кои заминале во странство под спорни околности.
Владата потпиша договори за реадмисија со 15 други држави, претежно во ЕУ.
Во текот на првите десет месеци од оваа година, истата врати близу 4.000 косовски државјани во нивната татковина.
Решавањето на ова прашање претставува клучен услов кој Приштина мора да го исполни за да отпочне дијалог со ЕУ за визната либерализација.
Косово е моментно единствената балканска земја исклучена од слободната патничка зона на ЕУ.
Но, за оние кои беа принудени да се вратат во Косово, сликата е сé само не светла.
Вработувањето е тешко да се најде и земјата нема доволно средства да обезбеди долготрајна помош.
Според владините податоци, 75 отсто од репатрираните лица се Албанци, додека етничките Роми ја сочинуваат втората по големина група.
Фадил Хоџа (32) го напуштил Косово во септември 2009 година со својата сопруга и деца.
Тој живеел во Ница, Франција, до јули оваа година.
Потоа, француските власти му наредиле да ја напушти земјата, наведувајќи го како причина договорот за реадмисија со Косово.
Во септември Хоџа и неговото семејство пристигнале во Приштина.
Одлуката, изјави тој за SETimes, беше тешка за сите, особено за децата.
„Не ризикував давајќи околу 13.000 евра, патувајќи под кошмарни околности со моите деца, за двегодишен престој“, рече тој луто.
Со оглед на тоа што го продал својот имот за да плати за патот до Франција, семејството сега живее во куќата на неговиот вујко во Приштина.
Тефик Исмаили е еден од првите Косовари кои го искусија влијанието на договорите за реадмисија.
Тој беше протеран од Шведска во декември 2010 година, четири години откако пристигна таму.
Социјалната помош му беше укината на неговото седумчлено семејство, и негов единствен избор беше да се врати доброволно или да биде присилно депортиран.
„Токму во моментот кога почнавме да се снаоѓаме и да уживаме некаков живот таму, ни беше кажано да ја напуштиме земјата и да се вратиме во Косово“, рече Исмаили за SETimes.
Помошта во образованието која се содржи во Стратегијата за репатријација, не им беше дадена на неговите деца, вели тој, а неговата сопруга треба да прими лекарски третман заради психички стрес.
Таа плачеше за време на интервјуто за оваа приказна.
Министерот за внатрешни работи, Бајрам Реџепи, вели дека ги сфаќа тешкотиите, но ги повика Косоварите да престанат со барањето егзил.
„Не сакаме да видиме како овие луѓе се враќаат повторно, со оглед на тоа што статусот на политички или економски егзил за Косоварите е завршен“, рече Реџепи за SETimes.
Од гледна точка на институциите на ЕУ, Приштина е на вистинскиот пат.
„Косово постигна значително подобрување, кога станува збор за реинтеграцијата на репатрираните лица“, соопшти за SETimes Канцеларијата за врски на Европската комисија (ЕКЛО).
Шефот на канцеларијата на ДКАМ, Ислам Чака, признава дека Косово нема доволно можности за вработување на репатрираните.
Ниту, пак, нуди одржлива помош на подолг рок.
Сепак, тој изјави за SETimes дека помошта на владата ќе продолжи за овие семејства во 2012 година.
Оваа година властите одвоија 3,4 милиони евра за програмата;
следната година, вели Чака, тоа ќе биде 3,2 милиони.
Мустафе Незири е надлежен раководител во општина Приштина, која има најголем број репатрирани Косовари.
Незири изјави за SETimes дека најголемите барања се поврзани со храната.
Акциониот план предвидува прехранбени резерви за репатрираните, пресметано според бројот на членови на семејството и предадено за период од два месеци.
Репатрираните изразуваат одредено задоволство со тој аспект на процесот, но не гледаат друга причина за задоволство на подолг рок.
За некои, предизвикот да се почне од почеток животот во странство -- уште еднаш -- не е исклучен.
