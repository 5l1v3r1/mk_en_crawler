02/09/2010
Од Лилјана Смилјаниќ за Southeast European Times во Сараево -- 02/09/10
Тешката економска и политичката ситуација во Босна и Херцеговина (БиХ) принуди голем број студенти и неодамна дипломирани студенти да ја напуштат земјата.
Според Информативната агенцијa за млади, речиси 100 000 млади луѓе ја напуштиле Босна и Херцеговина (БиХ) од 2006-та година. 
Околу 73 отсто од младите заминале за да бараат подобар живот во странство.
Извршниот директор на агенцијата Јан Златан Куленовиќ рече дека уште повеќе загрижува фактот што многумина од оние кои остануваат во земјата се повеќе го напуштаат средното училиште.
„Само околу 70 осто од учениците добиваат дипломи за средно училиште. 
Значи треба да бидеме реални и да кажеме дека ние сме една од најсиромашните земји, кога станува збор за образованието, во Европа“, рече Куленовиќ.
„Проблемот што не можат да најдат работа е проблем број еден. 
Другиот мотив е тоа што младите луѓе мислат дека квалитетот на образованието е многу подобар на друго место и дека тоа подобро образование им е единствената шанса да најдат работа. 
И во право се“, рече Куленовиќ.
Речиси 45 отсто од луѓето во БиХ се невработени, а една третина од населението е помладо од 30 години.
Некои се спротивставуваат на овој тренд. 
Даниел, студент од Бања Лука, вели дека нема намера да ја напушти БиХ.
„Навистина сум среќен со она што го имам тука. 
Одвреме навреме наоѓам и работа. 
Јас студирам и патувам,“ рече тој.
Даниел потврди иднина не може да биде многу светла за сите, но рече дека луѓето може само да се обвинуваат себе си, ако не бараат можности.
„Постојат можности кои може да се искористат, но младите луѓе не знаат за нив или не знаат доволно. 
Можеби некои од нив не може да ги искористат овие можности, но мислам дека повеќето од нив не сакаат“, рече тој.
Она што ги влошува економските проблеми на младите луѓе е нивното не-учество во политиката. 
Според достапните податоци, се проценува дека 62 отсто од младите немаат намера да гласаат на претстојните избори на 3-ти октомври.
Незадоволната младина се жали дека нема ниту еден за кој вреди да се гласа и со тоа не постои причина да излезат на гласање.
Но, невладините организациикои се обидуваат да го зголемат учеството велат дека останувањето дома на денот на изборите ги лиши младите луѓе од можноста да направат разлика - ако не нешто друго, барем да ги избркаат политичарите кои не направиле ништо за подобрување на нивната состојба.
Оние кои се залагаат за гласањето инсистираат на тоа дека ако младите луѓе навистина сакаат подобра работа, живот и иднина, тогаш 3-ти октомври е момент за да ги кренат нивните гласови.
