29/10/2009
(Канцеларија на високиот претставник, АФП, Фена - 28/10/09)
Шпекулациите за престојна нова војна во Босна и Херцеговина се нереални, рече високиот претставник Валентин Инцко во средата (28-ми октомври), повикувајќи ги медиумите да прекинат со „неодговорните“ нагаѓања за една земја која претрпе толку многу.
„Меѓународната заедница ги има сите капацитети да спречи каков било конфликт и бидете уверени дека таа и ќе го стори тоа“, Канцеларијата на високиот претставник (ОХР) го цитираше австралискиот дипломат во интервју за сараевскиот весник Дневни аваз.
Неговата изјава дојде по извештаите, особено во меѓународните медиуми, според кои непостигнувањето договор на двата круга разговори овој месец со кои посредуваше Запад, за ставање крај на долготрајниот политички ќор-сокак во БиХ, покажа зголемен ризик од нов конфликт во земјата.
„Медиумите честопати користат сензационализам од една или друга причина, но јас верувам дека е многу неодговорно да се шпекулира на таков начин кога станува збор за БиХ“, рече Инцко.
„Раните на оваа земја сé уште не се заздравени и никој не треба да отвора нови.
Тоа е асполутно неодговорно.“
Инцко, кој е истовремено и специјален претставник на ЕУ (ЕУСР) во БиХ, истакна дека босанските политичари мора да покажат поголема одговорност и да побараат компромис за прашањата кои се однесуваат на иднината на нивната земја.
Во рамките на новите меѓународни напори за ставање крај на политичкиот ќор-сокак кој го блокира напредокот во евроатланската интеграција на БиХ, високи претставници на ЕУ и САД се состанаа со водачите на седумте најголеми босански партии, двапати овој месец.
Уставните реформи се најдоа на врвот на агендата на разговорите во кампот Бутмир, штабот на ЕУФОР во преградието на Сараево, со кои претседаваше шведскиот министер за надворешни работи, Карл Билт, и американскиот заменик државен секретар Џејмс Стајнберг.
Босанските политичари го отфрлија предложениот пакет измени за подобрување на ефикасноста на институциите во земјата и нејзино претворање во функционална држава, но се согласија да продолжат со дијалогот.
„Локалните политичари и локалните медиуми ќе бидат одговорни за исходот на овој процес“, рече Инцко во средата.
„Затоа, треба да се има политичка волја и да се создаде позитивна клима за процесот да успее.
Меѓународната заедница со задоволство ќе даде свој придонес во овој процес.“
ЕУ и САД со години ги повикуваат политичарите во БиХ да се согласат со промените во уставот, кои се дел од Дејтонскиот мировен договор, со кој беше ставен крај на конфликтот во периодот 1992-1995 година, но земјата остана со еден од најнеефикасните системи на управување.
Инцко истакна дека уставните реформи се суштински за идниот напредок на БиХ во нејзината европска интеграција, бидејќи „само земја со целосно функционални институции може да биде сигурен кандидат за членство во ЕУ“.
Билт и Стајнберг во изјавата по вториот круг од Бутмирските разговори велат дека босанските политичари се согласиле оти целта на нивната земја е да пристапи во ЕУ и НАТО.
За да го овозможат тоа, тие мора да се посветат на неопходните компромиси, истакнаа дипломатите.
Изразувајќи уверување дека членството во двете организации е, исто така, „вистинската желба на големото мнозинство граѓани на БиХ“, Инцко ги повика водачите на најголемите партии во земјата да ги дуплираат своите напори за успех на Бутмирскиот процес.
„Јасно им е на сите дека членството во ЕУ и НАТО претставува единствениот безбеден начин кон просперитетна иднина на Босна и Херцеговина и нејзините граѓани“, рече тој.
„Затоа, јас мислам дека е важно процесот што го започнавме во Бутмир да продолжи и се надевам дека водачите во БиХ ќе сфатат колку важно и значајно е ова за иднината на земјата.“
Премиерот на Република Српска Милорад Додик, кој учествуваше на разговорите како водач на Сојузот на независните социјалдемократи на босанските Срби, ја критикуваше новата западна иницијатива во средата, тврдејќи дека нејзината цел е создавање држава која им одговара на САД и Европа.
Во меѓувреме, водачот на Партијата за демократска акција, Сулејман Тихиќ, еден од тројцата бошњачки политичари вклучени во бутмирските разговори, изрази загриженост дека ЕУ може да се повлече од процесот, по отфрлањето од страна на босанските политичари на „реформскиот пакет на ЕУ и САД“..
