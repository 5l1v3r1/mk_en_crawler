16/05/2007
Од Игор Јовановиќ за Southeast European Times во Белград – 16/05/07
Српскиот парламент ја избра новата влада во вторникот (15-ти мај), само 30 минути пред истекот на крајниот рок според уставот, на полноќ.
Ако владата не беше изгласана, парламентот ќе беше распуштен и ќе беа свикани нови општи избори.
Новата влада ги спои Демократската партија на претседателот Борис Тадиќ, Демократската партија на Србија на премиерот Воислав Коштуница и партијата Г17 Плус.
Заедно овие партии имаат 130 места во парламентот од 250 места.
Уште тројца пратеници, претставници на малцинствата во Србија, исто така, гласаа за новата влада, односно „за“ гласаа вкупно 133 пратеници.
Според Коштуница, коалициските партнери постигнале консензус за пет клучни принципи:
зачувувањето на Косово како интегрален дел на Србија, напредувањето со процесите за европска интеграција, комплетирањето на соработката со Трибуналот на ОН за воени злосторства, подобрувањето на социјалната и економската ситуација, и борбата против корупцијата и организираниот криминал.
„Оваа влада ќе продолжи со конзистентната политика заснована на верувањето дека секој вид унилатерално признавање на независноста на Косово ќе биде најтешко и дури двојно кршење на нормите на ОН“, рече Коштуница.
„Владата изрази целосна подготвеност за преземање на својот дел од обврските за наоѓање компромис и праведно решение, и ќе биде подготвена да отпочне разговори во кој било момент и да учествува во евентуален нов процес на преговори“, додаде тој.
Тој понатаму рече дека неговата влада ќе стори сé за да ја заокружи соработката со Хашкиот трибунал „што е можно побргу“.
Разговорите за Спогодбата за стабилизација и асоцијација со ЕУ беа замрзнати пред една година поради несоодветната соработка, особено непредавањето на Белград на обвинетиот генерал Ратко Младиќ.
Новата влада ќе има 25 членови -- премиер, вицепремиер, 22 министри и еден министер без ресор.
Вицепремиер ќе биде Божидар Ѓелиќ, кој беше избор на ДП за премиер.
Тој беше министер за финансии во владата на првиот српски продемократски премиер Зоран Ѓинѓиќ.
ДП ќе биде задолжена за армијата и надворешните работи, додека Драган Јоциќ од ДСС повторно ќе раководи со полицијата.
Ова е вторпат двете најголеми демократски партии повторно да бидат на власта заедно.
Првиот пат, во 2001 година, нивната влада траеше само пет месеци, по што партнерите се разидоа поради начинот на кој Слободан Милошевиќ беше екстрадиран во Хашкиот трибунал.
По екстрадицијата, министрите на ДСС ја напуштија владата на Ѓинѓиќ.
Новата влада ќе има нови министри за Косово, економски и регионален развој, инфраструктура, телекомуникации и ИТ, животна средина, млади и спорт.
ЕУ го поздрави формирањето на новата влада во Србија.
Комесарот за проширување на ЕУ, Оли Рен, во средата пристигна во Белград, за да се состане со Тадиќ и Коштуница.
Во Брисел, во меѓувреме, претставниците на Србија и Европската комисија потпишаа договор за олеснување на визниот режим, одложен минатата недела поради изборот на кус мандат на екстремниот националист Томислав Николиќ за претседател на парламентот.
Додека парламентот до доцните часови во вторникот имаше вжештена расправа, полицијата го претресе хотелот Делиград во Белград, под сомневање дека Младиќ е таму.
Но, не беше најден.
Веста за акцијата предизвика вознемираност помеѓу пратениците, при што радикалите на Николиќ и Социјалистичката партија на Србија побараа време за консултации и објаснување од властите.
Тие ја обвинија владејачката коалиција дека го направи тоа за да го импресионира Рен.
Полицијата соопшти дека претресот, спроведен со налог на истражниот судија од Белградскиот регионален суд, бил рутински.
