22/10/2007
Од Ајхан Шимшек за Southeast European Times во Анкара -- 22/10/07
Под сé поголем притисок од јавноста, турските политички и воени водачи одржаа вонредна седница во неделата (21-ви октомври), со која претседаваше претседателот Абдула Ѓул. 
Состанокот беше свикан по смртоносниот напад на терористите од Курдистанската работничка партија (ПКК), во која загинаа 12 војници, а 16 беа ранети.
Заседата, само на 4 километри од ирачката граница, предизвика шокираност во целата земја. 
Стотици луѓе излегоа на улиците, барајќи воена акција против базите на ПКК во северен Ирак.
Во изјавата објавена по итната седница се вели дека Турција не се плаши да „ја плати цената“ за победата над ПКК. 
„И покрај тоа што го почитува територијалниот интегритет на Ирак, Турција нема да толерира помагање и поттикнување на тероризмот“, се вели во истата.
Подоцна во неделата, турскиот премиер Реџеп Тајип Ердоган имаше телефонски разговор со американскиот државен секретар Кондолиза Рајс. 
Ердоган за новинарите изјави дека се согласил со барањето на Рајс за одложување на какви било одмазнички напади „за неколку дена“, во замена за брза американска акција против ПКК.
Минатата недела парламентот усвои одлука со која се овластува прекугранична операција. 
Војската веќе распореди околу 60.000 војници, а како нивна позадина и тенкови и борбени хеликоптери. 
Воени авиони слетаа на аеродромот Дијарбакир по смртоносната заседа.
Во неделата, американската администрација објави силно предупредување против нападите на ПКК, велејќи дека тие „сега мора да прекинат“.
Проблемот мора да „се реши брзо од страна на ирачката власт и курдските регионални власти“, рече секретарот за печат на американскиот Национален совет за безбедност, Гордон Џондро.
Заседата од неделата на ПКК беше една од најсмртоносните напади во последниве години. 
Терористичката група, исто така, тврди дека фатила десет турски војници и дека ќе ги држи во базите во северен Ирак. 
Турските весници ги цитираат властите кои потврдија дека најмалку осум војници исчезнаа.
„Последниве напади на ПКК се провокација, Турците треба многу внимателно да одговорат на нив“, предупреди директорот на Меѓународниот институт за стратешко истражување, Седат Лацинер. 
„Тие имаа за цел да ја втурнат Турција во прекугранична операција во северен Ирак и поширок конфликт со курдските групи.“
Според Лацинер, ПКК исто така сака да ги предизвика турските националисти против прокурдистанската политичка партија ДТП, која освои места во парламентот за време на изборите во јули.
„ПКК сака да испровоцира линч против ДТП и нејзините членови“, рече тој. 
„Тогаш ПКК ќе се сврти кон Курдите и ќе каже ,гледате, политичката и демократската борба се бесмислени, единствен пат напред е вооружената борба’.“
Голем број експерти, исто така, веруваат дека ПКК се обидува да го искористи новиот бран насилство за сопирање на која било нова иницијатива на владата за курдските прашања. 
Ѓул го посети регионот во септември, само неколку дена по неговиот претседателски избор, за да го сигнализира правецот на новата политика.
Тензиите веќе ескалираа помеѓу турските и курдските националисти. 
Во неделата, во источниот град Ерзурум, стотици турски националисти беа на работа на ширење на нивниот митинг во претежно курдските населби и канцелариите на партијата ДТП.
Во западниот град Бурса, националистичка група ја оштети канцеларијата на ДТП. 
На автобуската станица во Малатја, лутите демонстранти сакаа да ја личнуваат групата симпатизери на ПКК, кои подоцна беа уапсени.
