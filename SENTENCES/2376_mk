30/11/2005
Од Антонела Архин за Southeast European Times – 30/11/05
Црногорскиот претседател Филип Вујановиќ во петокот (25-ти ноември) премести дел од својот кабинет во Цетиње. 
Новата резиденција се наоѓа во срцето на црногорскиот културен главен град и истата ќе биде користена за неговите официјални должности. 
Генералниот секретар на претседателот на републиката, Милан Брајевиќ, рече дека во случај странските дипломатски претставници да не можат да дојдат во Цетиње Вујановиќ ќе ги прими во Подгорица. 
Поради тоа, само дел од техничката администрација ќе биде трајно префрлена во Цетиње, додека остатокот ќе остане во Подгорица.
Овој чекор најпрво беше најавен за време на претседателските избори во 2003 година. 
Но, потоа неколкупати беше одложуван поради реновирањето на зградата во Цетиње и промената на градежното претпријатие за време на спроведувањето на проектот. 
Приближната вредност на реновирањето е 1,3 милиони евра, додека внатрешното уредување и мебелот чинеа 600.000 евра.
На отворањето на претседателската резиденција Вујановиќ ги истакна големите културни и историски вредности на Цетиње. 
Премиерот Мило Ѓукановиќ присуствуваше на церемонијата на отворање, заедно со претседателот на парламентот, Ранко Кривокапиќ, заменик-премиерот Драган Ѓуровиќ и други функционери.
Лоцирано на подножјето од планината Ловќен, Цетиње претставува жив споменик на наследството на републиката. 
Тој стана главен град на државата Зета -- денешна Црна Гора -- во 1482 година, кога Иван Црнојевиќ го префрли својот суд таму од брегот на Скадарското Езеро, бегајќи од турските напади. 
На крајот од Првата светска војна, кога Црна Гора беше вклучена во Кралството на Србите, Хрватите и Словенците, Цетиње ја загуби својата позиција на главен град. 
Новиот главен град беше Подгорица, преименуван во Титоград по Втората светска војна.
Сепак, Цетиње остана културен центар на Црна Гора. 
Во него се наоѓаат петте главни институции: Централната национална библиотека „Ѓурѓе Црнојевиќ“, Националниот музеј на Црна Гора, Архивот на Црна Гора, Републичкиот институт за зачувување на културното наследство и Црногорскиот кралски национален театар „Зетски дом“.
Цетиње, исто така, има богата издавачка и печатарска традиција. 
Издавачката куќа „Црнојевиќи“ (1492-1496) е од голема важност за црногорската и српската култура и историја, како и за културата на другите православни балкански народи. 
Нејзиниот најголем придонес е во ширењето на кирилската азбука, која претставува важна врска во синџирот на светската култура.
Античките библиотеки на Црна Гора го ставаат Цетиње на меѓународната карта. 
Најстарата библиотека е Библиотеката на манастирот Цетиње, основана на крајот од 15-тиот век. 
Познат и како „град-музеј“ Цетиње, помеѓу другото, е дом на Музејот на Петар Петровиќ - Његош, Етнографскиот музеј, Електроиндустрискиот музеј, Музејот на уметноста и Цетињскиот музеј. 
Секоја втора година Цетиње е домаќин на меѓународната уметничка изложба Цетињско биенале, основана од принцот Никола Петровиќ, правнукот на кралот Никола Први.
