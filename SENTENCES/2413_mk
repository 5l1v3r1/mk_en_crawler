27/12/2005
Од Георги Митев-Шантек за Southeast European Times во Белград -- 27/12/05
Од 800 акционерски претпријатија на листата на Белградската берза (ББ), се тргува само со акции на 34 претпријатија.
Дури и помеѓу овие претпријатија, ниту едно не е подготвено да се рангира себеси според меѓународните стандарди што важат на ББ.
„Српските менаџери не сакаат јавноста да им суди колку се успешни“, вели Гордана Достаниќ, директор на Белградската берза.
Менаџерите, вели таа, знаат дека растот или падот на цените на акциите може да послужи како мерило за тоа дали тие добро работат.
Во Србија приватизацијата е полу-завршена и остануваат уште само големите системи и делови од јавните претпријатија.
Со сé помалку простор за директни купувања на аукции или тендери, берзата е место каде што треба да се врши пренесување на сопственоста.
Едно од главните пречки е недостатокот од информации.
Инвеститорите не знаат кои акции каде можат да ги купат, а акционерите не знаат дали да ги продадат своите акции и по која цена.
Државата го толерира кршењето на законот според кој акционерските претпријатија мора да доставуваат информации на берзата.
Премногу често, кога претпријатијата ги поднесуваат извештаите, тие се толку оскудни што инвеститорите не можат да извлечат никакви заклучоци.
Според Достаниќ, државата мора да се вклучи ако сака пазарот на капитал да се развива.
Законите мора да се хармонизираат, во рамките на правниот систем и со ЕУ.
Акциите на најголемите државни препријатија мора да бидат ставени на берзата -- меѓу кои и „Србија телеком“, нафтената и гасната индустрија, железницата и националната авиокомпанија.
Таквите чекори ќе помогнат и за задржување на странските инвеститори, кои моментно сочинуваат 60 отсто од тргувањето со акции на ББ.
За тие да останат, потребен им е подобар пазарен материјал.
Ако не се случи ова нововоспоставените приватни пензиски фондови може да имаат проблеми во пронаоѓањето на нешто во што би инвестирале.
Истото важи и за инвестиционите фондови кои би можеле да бидат воспоставени ако парламентот ја усвои потребната легислатива.
„Во секој случај, инвестициите се многу мали и би било катастрофално ако фондовите мора да ги извлекуваат овие мали суми капитал од други места“, вели Достаниќ.
Соседните земји се модели кои треба да се следат.
Загребската берза има исклучителна поддршка во Хрватска.
Националната телевизија објавува извештаи од берзата секоја вечер.
На сила е ефикасна легислатива, а исто толку важно -- таа и се применува.
Ако акционерските претпријатија не ги стават своите акции на берзата или не ги обезбедат сите информации, против нив може да се покрене кривична постапка.
Во Босна и Херцеговина приватизацијата се спроведува преку берзата, додека во Црна Гора со акциите на државните претпријатија се тргува на берзата.
Ист е случајот и со Бугарија и Романија.
Секаде каде што некој влада на Југоисточна Европа има стратегија, финансиските пазари забележале значителни зголемувања на странските инвестиции.
