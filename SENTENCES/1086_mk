03/07/2007
Секретарот на Ватикан за односи со државите, надбискупот Доминик Мамберти, се наоѓа во официјална посета на Скопје, што ќе трае до вторник (3-ти јули). 
Надбискупот Мамберти во понеделникот се состана со македонскиот министер за надворешни работи, Антонио Милошоски, и ја потврди поддршката на Ватикан за кандидатурата на Македонија за членство во ЕУ. 
Тој се состана и со претседателот Бранко Црвенковски, премиерот Никола Груевски и претседателот на парламентот Љубиша Георгиевски.
***
Делегација на мaкедонската влада, предводена од премиерот Никола Груевски, пристигна во понеделникот (2-ри јули) во Италија, во рамките на програмата „Тим Македонија“. 
Целта на групата е промовирање на земјата како поволно место за инвестицирање. 
Во текот на следните пет до шест месеци, официјалните претставници планираат да посетат голем број земји од ЕУ како и САД, Австралија и Израел, за да ги претстават инвестиционите можности во Македонија.
***
Црна Гора и Австрија потпишаа два договора за соработка за време на посетата на црногорскиот министер за надворешни работи Милан Рочен на Виена во понеделникот (2-ри јули). 
Документите беа потпишани за време на состанокот помеѓу Рочен и неговата австриска колешка, Урсула Пласник. 
Еден од документите предвидува австриска финансиска конструкција на железничката линија помеѓу Котор и Ловќен, а другиот предвидува билатерална економска соработка. 
Пласник ја потврди поддршката на нејзината земја за кандидатурата на Црна Гора за интеграција во ЕУ и рече дека очекува земјата да го потпише Договорот за стабилизација и асоцијација со Унијата во септември.
***
Романскиот премиер Калин Попеску-Таричеану и неговиот молдавски колега Василе Тарлев разговараа околу начините за унапредување на билатералните врски за време на официјалната посета на Таричеану на Кишињов во петокот (29-ти јуни). 
Разговорите, опишани како „пријателски“ и „конструктивни“, се фокусираа на подобрувањето на билатералната соработка и интеграцијата на Молдавија во ЕУ. 
Посетата беше прва посета на еден романски премиер од 1999 година.
***
Грчкиот и кипарскиот министер за култура, Евангелос Вулгаракис и Акис Клеантус, се состанаа во понеделникот (2-ри јули) во Атина и потпишаа меморандум за културна соработка за периодот 2007-2009 година. 
Тие, исто така, разговараа за заштитата на културното наследство и културната дипломатија како начини за унапредување на меѓународната соработка.
***
Хрватскиот претседател Стипе Месиќ во четвртокот (28-ми јуни) пристигна во Кипар, каде што се состана со колегата Тасос Пападопулос, и министерот за надворешни работи, Јоргос Лиликас. 
Разговорите се фокусираа на кандидатурата на Хрватска за евроатланска интеграција, закочените напори за повторно обединување на Кипар и регионалните прашања, вклучувајќи го и идниот статус на Косово.
***
Претседателите на Бугарија, Романија и Србијa -- Георги Парванов, Трајан Башеску и Борис Тадиќ -- присуствуваа на главниот дел од трилатералната воена вежба „Дунавска стража 07“, на заедничката погранична област на реката Дунав во средата (27-ми јуни). 
Беше спроведена симулирана антитерористичка операција во која учествуваа војниците од трите земји. 
На заедничката прес-конференција по состанокот, претседателите истакнаа дека вежбата, прва од ваков вид, била успешна и докажала оти регионалната безбедност претставува приоритет за трите земји.
***
Премиерот на Босна и Херцеговинa (БиХ) Никола Шпириќ и неговиот естонски колега во посета на земјата, Андрус Ансип, на 26-ти јуни во Сараево се согласија да ја унапредат економската соработка и да потпишат одреден број договори за регулирање на инвестициите, железничкиот и речниот транспорт и избегнување на двојното оданочување. 
Шпириќ и Ансип, исто така, разговараа за аспирациите на БиХ за евроатланска интеграција.
(Разни извори 26/06/07-03/07/07)
