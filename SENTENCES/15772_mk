21/04/2006
СОФИЈА, Бугарија -- Извештајот на експертите на ЕУ ги опишува реформите во бугарското судство како хаотични и неусогласени со стандардите на ЕУ. 
Според овој документ, последниве закони се со „релативно низок технички квалитет“ и „не се доволно оперативни“. 
Во врска со новите уставни измени, експертите заклучуваат дека начинот на кој тие се подготвени „претставува јасен знак за недостатокот на структура и визија во спроведувањето на стратегијата на законските реформи“.
Сепак, овие заклучоци не значат дека пристапот на Бугарија во ЕУ ќе биде одложен, рече Сузет Шустер, главниот автор на извештајот. 
Шустер, германска судијка претходно со седиште во Бугарија за ЕУ, рече дека одлуката да се спречи влезот на Софија во ЕУ ќе треба да биде поддржана од сите 25 членки на ЕУ -- што е многу неверојатно.
Белгискиот парламент, пак, во четвртокот ја ратификуваше спогодбата за пристап на Бугарија и Романија, со што овој процес продолжува понатаму. 
(Интернешнал хералд трибјун, БТА, Фокус - 21/04/06)
