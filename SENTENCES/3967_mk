07/12/2007
Од Марина Стојановска за Southeast European Times во Скопје -- 07/12/07
По посетата на Атина во средата (5-ти декемви) и Скопје претходно оваа недела, специјалниот претставник на ОН Метју Нимиц рече дека двете страни во спорот околу името на Македонија се согласиле повторно да се состанат по зимската сезона.
„Ние ќе одржиме нови разговори во Скопје и ако овие разговори не завршат успешно, ќе одржиме разговори и во Атина“, рече Нимиц.
Негова цел е доближување на позициите на двете страни во текот на следните неколку месеци.
Грција се противи на уставното име на својот сосед, Република Македонија, бидејќи смета оти името ја искривува историјата и имплицира територијални претензии кон северната грчка провинција Македонија.
Атина предупреди дека е можно да го блокира пристапот на Скопје во НАТО и во ЕУ ако прашањето не биде решено.
За време на состанокот на Нимиц со грчката министерка за надворешни работи, Дора Бакојани, двајцата се согласија дека преговорите треба да се интензивираат.
Бакојани, пак, ја повика Македонија да покаже поголема флексибилност.
Состанокот во понеделникот во Скопје беше опишан како „суштински и конструктивен“.
Нимиц беше таму да ги оцени реакциите на рамковниот предлог што го изнесе минатиот месец во Њујорк.
„Ова прашање не е лесно, но постои желба тоа да се реши“, рече претставникот, додавајќи дека гледа голема заинтересираност да се направат чекори за негово решавање.
Разговорите е можно да се интензивираат во текот на следните месеци, рече тој.
Maкедонскиот преговарач Никола Димитров рече дека разговорите со Нимиц биле конструктивни.
Сепак, додаде тој, неговата страна изрази противење на некои делови од рамковниот предлог.
Претседателот Бранко Црвенковски, премиерот Никола Груевски, министерот за надворешни работи Антонио Милошоски и Димитров се состанаа непосредно пред пристигнувањето на Нимиц во Скопје.
Во соопштението по состанокот тие ја потврдија својата посветеност на решавањето на спорот.
Истовремено, тие ја потврдија поддршката на Скопје за „двојната формула за името“ претходно предложена од Нимиц.
Според овој предлог, земјата ќе користи едно име во односите со Грција, а со остатокот на светот ќе го користи своето уставно име.
