26/02/2010
Од Јусуф Рамадановиќ за Southeast European Times во Сараево – 26/02/10
По наводниот полициски напад врз новинар на една сараевска телевизија, ОБСЕ објави изјава во која се вели дека „заканите и физичките напади врз новинари“ се во пораст.
Ваквото насилство и закани кон медиумите, вели ОБСЕ, „сé повеќе се третираат како случувања кои заслужуваат мала реакција“.
Извештајот за статусот на медиумите во БиХ беше издаден во вторникот (23-ти февруари) и е насловен како „Медиумите во БиХ и медиумските регулаторни тела под притисок“.
Тој притисок е каталогизиран уште од 2006 година, од страна на Здружението на новинари во БиХ, кое ги следи инцидентите врз новинарите.
Групата вели дека во изминатите четири години, се пријавени 52 случаи на општи закани и притисок врз новинари;
22 физички напади и осум смртни закани.
Шест од смртните закани, вели групата, се случија во 2009 година.
Извештајот на ОБСЕ уследи по инцидентот на 6-ти февруари во кој новинарот на локалната зеничка телевизија ИЦ Осман Дрино (34) рече дека бил претепан од четворица полицајци.
Не се преземени официјални дејства против полицајците именувани во наводниот напад.
Идентификувани беа Јаков Келава, Семсудин Шариќ, Халид Арнаут и Закир Бркиќ.
Истрагата продолжува.
Дрино, наводно, бил пресретнат од страна на полицијата откако известувал од кошаркарскиот турнир за жени во Зеница.
Според извештаите, по натпреварот полицијата агресивно го барала претставникот на тимот Челик, идентификуван као Сенаид Мујезиновиќ.
Дрино рече дека кога се обидел да й каже на полицијата дека Мујезановиќ е претставник на клубот, тој бил нападнат, претресен и одведен во притвор од страна на полицијаците од зеничката полициска станица Црквице.
Дрино за SETimes изјави дека по инцидентот испитувањето покажало дека му е скршена раката.
Тој вели дека моментно е на боледување од работата во телевизијата.
По истражувањето на инцидентот, полициските власти заклучиле дека „нема основа за покренување постапка против полицајците-учесници“.
ОБСЕ објави дека тој инцидент и други слични на него се „загрижувачки“, додавајќи дека тие „влијаат на слободата на печатот и медиумските регулаторни тела и расположливоста на квалитетни информации за граѓаните на БиХ“.
Здружението на новинари на БиХ, чиј член е Дрино, веднаш поднесе протестно писмо до полициските власти, по инцидентот на кошаркарскиот натпревар.
„Веруваме дека овој суров напад врз новинарот Дрино [е спротивен] на сите правила на професионалното работење на полицијата во БиХ“, се вели во жалбата.“ ...
и поради ова, ние очекуваме соодветен одговор од надлежните власти на полициската администрација во Зеница.“
Портпаролот на Зеничкиот кантон Фахрудин Бечировиќ за SETimes изјави дека Дрино бил претресен и приведен поради тоа што со себе немал ниту лична карта, ниту прес-карта.
Генералната секретарка на Здружението на новинари на БиХ, Борка Радиќ, за SETimes изјави дека нејзината група не е задоволна од резултатите на прелиминарната истрага, истакнувајќи дека Дрино има намера да ја тужи полицијата.
Рудиќ рече дека во 1999 година за новинарите била формирана Бесплатна линија за помош на медиумите, која обезедува бесплатна правна помош од искусни адвокати.
Линијата за помош за првпат ја воспостави ОБСЕ и со истата раководеше Здружението на новинари од 2004 година.
