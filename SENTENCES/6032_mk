07/04/2011
Од Јонилда Коци за Southeast European Times во Тирана -- 07/04/11
Само еден месец пред локалните избори на 8-ми мај, албанската влада предлага аместија за оние кои не ги платиле потребните даноци и давачки.
Предлог-законот предвидува ослободување од казни за поединците, како и за претпријатијата, и исто така обезбедува преоценка на вредноста на имотот и рекапитализација на средствата.
Сепак, неговото донесување може да се покаже како тешка политичка задача.
Со оглед на тоа што некои клаузули бараат 3/5 мнозинство во парламентот, владата мора да постигне договор со опозициските социјалисти.
Законскиот процес во Албанија е блокиран околу две години поради тековната расправија околу последниот круг на општите избори.
Некои важни закони мораа да бидат оставени настрана поради овој ќор-сокак.
„Ја поканувам опозицијата да гласа за законот како доказ за нејзината волја да работи во интерес на земјата“, рече премиерот Сали Бериша, апелирајќи на соработка.
Но, водачот на социјалистите, Еди Рама, веќе изрази сомневање.
„Социјалистичката партија во принцип нема ништо против фискалната амнестија, но само ако тоа биде сериозен процес, а не амнестија за легализирање на парите за корупција, дрогата и шверцот“, им рече Рама на новинарите.
Според предлог-законот, поединци, вклучително и емигранти, ќе го легализираат својот имот плаќајќи данок од 3 отсто.
Недвижниот имот може да биде повторно проценет со данокот од 1 отсто, што претставува значително намалување во споредба со 10-те отсто кои важеа за недвижниот имот по продажбата.
Малите бизниси ќе бидат изземени од неплатениот данок за социјално осигурување.
На големите претпријатија, исто така, ќе им биде простен нивниот неплатен данок, паричните казни и каматите.
Претпријатијата ќе имаат можност да го рекапитализираат својот имот.
Најконтроверзните клаузули вклучуваат простување на неплатените сметки за електрична енергија -- сума која се проценува на околу 270 милиони евра -- заедно со 50 отсто од неплатените царински давачки за увезените автомобили.
Директорката на Светската банка за Албанија, Ксенија Лвовски, ја советуваше владата да биде внимателна.
„Фискалната амнестија не треба да се потпира на пораката дека луѓето и претпријатијата можат да направат грешка, да го прекршат законот и да не бидат казнети“, рече Лвовски на состанокот со медиумите, „За да се избегне ова, владата мора да преземе мерки за избегнување на повторувањето на едно вакво однесување, а ако се случи, мора да има последици“.
Eкономистите и експертите се согласуваат дека истиот не смее да се спроведува заради постигнување поени кај гласачите.
„Најконтроверзен аспект е политички одбраниот момент“, рече во интервју поранешниот министер за економија, Анастас Анѓели.
„Не само што се ризикува ова да се претвори во предизборен инструмент, туку може да се спроведе и во политички контекст.“
Арбен Ахметај, пратеник на социјалистите, рече дека иницијативата е „само предизборен балон“.
„Оваа мерка нема да ослободи имот за земјата.
Од техничка гледна точка, постојат сериозни прашања [во врска] со успешното спроведување“, рече тој.
Сепак, бизнис здруженијата ја поддржуваат иницијативата.
„Имотот ослободен од фискалната амнестија ќе го одрази целосниот потенцијал на нашите претпријатија пред нивните меѓународни партнери, кој сега не е целосно покажан“, рече Николин Јака, шеф на Стопанската комора на Тирана.
Ова не е првпат во Албанија да биде разгледана фискалната амнестија.
Пред неколку години, министерот за финансии, Ридван Боде, рече дека фискалната амнестија ќе ослободи околу 3 до 4 милијарди евра, додека студијата на Стопанската комора проценува ослободување на 4,5 милијарди евра.
Независните експерти, цитирани од списанието Moнитор, предвидуваат рекордно ослободување капитал од 10 милијарди евра ако биде спроведена фискалната амнестија.
