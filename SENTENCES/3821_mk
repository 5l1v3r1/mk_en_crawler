20/07/2007
(Ројтерс - 20/07/07; AП, Ројтерс, АФП, ДПА, ВОА, УПИ, Ксинхуа, Б92, Балканска мрежа на истражувачко новинарство - 19/07/07)
Косово треба унилатерално да прогласи независност од Србија на 28-ми ноември, рече премиерот Агим Чеку во петокот (20-ти јули), тврдејќи дека напорите на Запад за ставање на покраината на патот кон државноста преку ОН пропаднаа.
Тој го предложи ова неколку часа пред Советот за безбедност на ОН да ги започне дискусиите за последната предлог-резолуција за Косово спонзорирана од Запад, која предвидува нови разговори помеѓу властите во Белград и Приштина.
Но, претставниците на шесте земји што го поднесоа документот -- Белгија, Велика Британија, Франција, Германија, Италија и САД -- изгледаа несигурни во четвртокот во врска со тоа дали треба да извршат притисок за ставање на предлог-резолуцијата на гласање, со оглед на заканите на Русија за ставање вето на текстот.
„Сé уште има несогласување во врска со предлог-резолуцијата и некои членови веруваат дека има нулта веројатност за нејзино усвојување“, рече британскиот амбасадор Емир Џонс Пери. 
„Јас можам само да заклучам дека нема да напредуваме во Советот. 
Но, јас мислам дека е многу неодговорно да се мисли дека Советот нема да продолжи понатаму и нема да се обиде да го реши прашањето, бидејќи истото е извор на превирање, се разбира во рамките на регионот, и е јасно дека ова е последното парче во балканската сложувалка.“
Русија ги одби сите претходни верзии што ги подготвија САД и нивните европски сојузници во изминативе неколку недели. 
Таа тврди дека последната предлог-резолуција буквално го одобрува планот предложен од специјалниот претставник на ОН, Марти Ахтисари, според кој Косово ќе добие надгледувана независност.
Инсистирајќи на тоа дека земјата мора да задржи одредена сувереност над покраината, Србија категорички ја отфрла независноста како евентуална опција. 
Москва се заканува дека ќе ја блокира секоја резолуција неприфатлива за Србија.
Според Ројтерс, новата предлог-резолуција одредува период од 120 дена за преговори помеѓу Белград и Приштина, по што Советот за безбедност ќе го реши прашањето. 
Истата, наводно, й дозволува на ЕУ веднаш да назначи меѓународен цивилен претставник кој ќе управува со покраината во текот на четиримесечниот преговарачки период.
Технички сé уште дел од Србија, Косово е де факто протекторат на ОН од крајот на конфликтот во периодот 1998-1999 година.
Шефот за надворешна политика на ЕУ, Хавиер Солана, претходно оваа недела посочи дека ако Русија продолжи да се противи на одлуката, Контакт-групата од шест члена која ја сочинуваат Велика Британија, Германија, Франција, Италија, Русија и САД, најверојатно, ќе го преземат водството во обид за изнаоѓање компромис.
„Сигурен сум дека ќе има согласност во рамките на Контакт-групата за отворање на процес на преговори“, ДПА го цитираше Солана во вторникот. 
„Мора да продолжиме понатаму и да отвориме преговори помеѓу двете страни ... 
без да имаме резолуција на ОН, и да видиме на крајот од процесот што ќе се случи.“
Контакт-групата треба да се состана в среда.
Во меѓувреме, американскиот државен секретар Кондолиза Рајс, чија земја изрази цврста поддршка за планот на Ахтисари, во четвртокот се чинеше уверена дека Косово на крајот ќе добие независност на овој или оној начин.
„Ние сме посветени на независно Косово“, изјави таа за новинарите за време на летот за Лисабон. 
„Ние ќе стигнеме таму на овој или оној начин.“
Чеку треба да се состане со Рајс во понеделникот во Вашингтон, во време на зголемена разочараност помеѓу косовските Албанци поради ќор-сокакот во врска со статусот. 
Другите политичари во покраината рекоа дека треба да се постави краен рок за меѓународно одобрено решение.
„Основна работа ќе биде да се одреди датум за независноста на Косово“, рече поранешниот косовски премиер Бајрам Косуми. 
„Ако нема резолуција, Косово треба да прогласи независност оваа година.“
Ветон Сурои, водач на опозициската партија ОРА и член на косовскиот преговарачки тим, ги повтори овие зборови во четвртокот, велејќи дека косовското собрание треба „да ја исполни својата обврска пред косовските граѓани со прогласување независност до Божиќ“.
