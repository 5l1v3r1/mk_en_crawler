08/01/2008
ВАШИНГТОН, САД -- Турскиот претседател Абдула Ѓул во понеделникот (7-ми јануари) допатува во историска петдневна посета на САД, прва на турски шеф на државата во последниве 12 години. 
Закажан е работен појадок на Ѓул со американскиот државен секретар Кондолиза Рајс во вторник. 
Во фокусот на разговорите се очекува да бидат меѓународната и регионалната политика, особено прашањата поврзани со Ирак и Иран. 
Подоцна Ѓул ќе одржи серија состаноци во Белата куќа, вклучително и со заменик-претседател Дик Чејни и секретарот за одбрана, Роберт Гејтс. 
Потоа Ѓул ќе се состане со претседателот Џорџ В. 
Буш. 
Тие се очекува да се фокусираат на борбата против терористичката Курдистанска работничка партија.
Во другите вести, турските пратеници се очекува оваа недела да дебатираат за амандманите на законот според кој за кривично дело се смета навредата на „турската припадност“, рече министерот за правда, Али Сахин, во понеделникот. 
Експертите веќе ја завршија работата на нацрт-законот и владата наскоро ќе дискутира за истиот. 
Парламентот ќе го добие нацрт-законот до крајот на оваа недела. 
Членот 301 на Кривичниот закон се смета за голема пречка во кандидатурата на Турција за пристап во ЕУ. 
Групите за човекови права велат дека истиот ја попречува слободата на говорот. 
(СНН Турк, АП, Заман, Тркиш прес, Алџезеира - 08/01/08; СНН Турк, НТВ, Прес ТВ, Ројтерс, АФП, Сабах, Индипендант - 07/01/08)
