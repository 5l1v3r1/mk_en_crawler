15/02/2006
(Еурактив - 15/02/06; AФП, ДТТ-НЕТ, ЕУполитикс, Еурактив, ЕУРОПА, Макфакс, Радио Б92 - 14/02/06; Бета, Хина - 13/02/06)
Претседателот на Европската комисија (ЕК), Жозе Мануел Баросо и комесарот за проширување на ЕУ, Оли Рен, се очекува оваа недела да ги потврдат европските изгледи на земјите од Западен Балкан.
За време на четиридневната турнеја низ регионот, која започнува во среда (15-ти февруари) во Загреб, двајцата високи претставници на Брисел ќе повикаат и на интензивирање на напорите во спроведувањето на реформите и поголема регионална соработка.
Во соопштението на ЕУ од вторникот се цитира Рен, којшто побара од водачите во регионот „да соработуваат меѓу себе, со оглед на тоа што регионалната соработка е клучна за остварувањето на овие цели“.
Таквата операција „не претставува само чекор напред во доближувањето до ЕУ, туки и интегрален дел од логиката на европската интеграција“, додаде Рен.
Ова ќе биде прва посета на Баросо на Западен Балкан откако беше потврдена неговата позиција на претседател на ЕК во ноември 2004 година. 
По Загреб тој и Рен ќе отпатуваат за Белград, Приштина и Скопје, пред да ја завршат својата турнеја в сабота со посетите на Тирана и Сараево.
Новиот стратешки документ на ЕК за Западен Балкан, претставен на крајот од јануари, се очекува биде важна тема на разговорите со регионалните водачи. 
Документот го утврдува пакетот мерки чија цел е консолидирање на стабилноста и промовирање на економскиот развој и соработка.
Клучниот повик е за воспоставување на слободна трговска зона која ќе ги влучува Албанија, Босна и Херцеговина (БиХ), Хрватска, Македонија и Србија и Црна Гора, заедно со Косово. 
Таквата зона би ја заменила постојната мрежа од 31 различен билатерален трговски договор во регионот.
Сепак, планот предизвика сомнежи кај хрватските власти, кои велат дека истиот премногу потсетува на поранешна Југославија.
Рен се обиде да ја неутрализира оваа загриженост, останувајќи истовремено отворен за хрватските предлози, кои би значеле проширување на Централноевропскиот договор за слободна трговија.
„Дозволете да бидам јасен и отворен, навистина е бесмислено да се претпостави дека некој би можел да се обиде да создаде нова Југославија“, рече Рен, истакнувајќи дека главната идеја зад овој план е „зајакнување на трговијата и инвестииците во Западен Балкан“.
Помеѓу другите предложени мерки се и олеснувањето на визниот режим, промовирањето на дијалогот помеѓу организациите на граѓанското општество во регионот и ЕУ, обезбедување на поголем број стипендии за учениците. 
Финансиската помош на ЕУ за регионот за периодот 2005-2006 година изнесува вкупно околу 5 милијарди евра.
„Целта на ЕУ е консолидирање на мирот и подобрување на животите на луѓето во Западниот Балкан“, се цитира во соопштението на ЕУ изјавата на Баросо пред заминувањето. 
„Ние работиме во партнерство со земјите за да им помогнеме во подобрувањето на нивните демократии и реформирањето на своите економии. 
Ако тие можат да ги постигнат овие цели, тоа ќе ги доближи до ЕУ и материјално ќе ги подобри животите на луѓето во регионот.“
За време на кусата посета на Белград двајцата официјални претставници на ЕУ се очекува да ја потврдат потребата од целосна соработка со Меѓународниот кривичен трибунал за поранешна Југославија (МКТЈ). 
Брисел предупреди дека ако не се случи тоа, би можеле да бидат прекинати разговорите за стабилизација и асоцијација со Србија и Црна Гора.
Во понеделникот Рен рече дека главната обвинителка за воени злосторства на ОН, Карла дел Понте, и понатаму ја оценува соработката на Белград со МКТЈ како несоодветна, истакнувајќи го особено непредавањето на поранешниот командант на босанските Срби Ратко Младиќ.
