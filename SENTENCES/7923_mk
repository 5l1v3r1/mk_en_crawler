13/05/2013
Бен Андони за Southeast European Times во Тирана -- 13.05.13
Неодамнешното убиство на еден постар муслиман во Албанија фрла светлина врз растечкиот тренд на поврзување на верски мотиви со кривични дела, дејство што е спротивно на умерените исламски верувања, велат експертите.
Осомничениот, кој беше уапсен од полицијата, рекол дека старецот се молел според албанско-муслиманската традиција, а не авганистанската традиција на молење, како што објавија властите.
„Ова злосторство мора да се изведе пред лицето на правдата.
Сите верници во нашите џамии добиваат слични закани“, изјави за албанските медиуми Томор Борици, муфтија во регионот Лушње, каде што е извршено убиството.
Агрон Хоџа, директор за односи со јавност во Муслиманската заедница на Албанија, се обиде да ја дистанцира религијата од злосторството.
„Тоа не е убиство што се случи од верски причини.
Полицијата објави соопштение дека [осомничениот] имал други проблеми“, рече тој за SETimes.
Агиф Мачи, жител на Тирана, изјави за SETimes дека убивањето е спротивно на исламското учење.
„Да се одземе човечки живот, особено внатре во џамија, е нешто што нема никаква врска со исламот.
[Муслиманите] со векови живеат заедно со сите други религии во мир, и ова треба да важи и меѓу муслиманите.“
Арлинд Нови, кој води библиотека-кафуле во Тирана, вели дека е неприфатливо свештените лица или верниците да се казнуваат заради тоа како се молат.
„Тоа е спротивно на принципите на исламот.
Тоа е неприфатливо со закон“, рече Нови за SETimes.
Елтон Хатиби, поранешен наставник по историја, кој има магистерска диплома за култура и религија, вели дека исламските закони не дозволуваат казнување или убивање поради слобода на говорот.
Тој рече дека во историјата на исламот, нема субјект кој има привилегија на прецизно толкување, „да каже ова е ислам и готово“.
Хатиби истакнува дека во исламскиот свет, само меѓу Шиитите толкувањето на Ајатолахот е задолжително.
Албанија не припаѓа на таа гранка.
„Нема фиксно толкување меѓу сунитските муслимани“, рече тој.
Муслиманите во Албанија следат две струи на верување.
По падот на комунизмот, арапското и турското исламско учење добија подлога во земјата.
Албанските муслимани дебатираа која верска традиција треба да се следи:
турската традиција која се следи во Албанија уште од отоманските времиња или арапската верска традиција, која беше донесена во земјата во 1990-тите.
„Никој од нас, муслиманите, не кажува јавно дека ние припаѓаме на овој тренд или таа група, но оние кои го кажуваат тоа се истите тие што пишуваат и говорат како папагали, или тајно против исламот и муслиманите во Албанија или јавно кажуваат дека сакаат да ја заслабат исламската вера“, рече за SETimes Арбен Халуни, теолог и помошник на имамот Мухамад Ситари, муфтија од Скадар.
Хоџа негира дека има тензии во муслиманската заедница.
„Заедницата е обединета.
Се разбира, со оглед на тоа што е најголема заедница во земјата, не е возможно да се третираат сите верници како војници.
Тие се слободни луѓе и се индивидуалци.
Но, верската хармонија во Албанија е многу кревка и има подеми и падови“, рече Хоџа.
Дописниците Линда Карадаку и Ерл Мурати во Тирана дадоа свој придонес за овој извештај.
Зошто религиозните верувања се внесуваат во кривичните дела?
Кажете ни што мислите.
