04/01/2012
Алина Раду за Southeast European Times во Кишињев-- 04.01.12
Стотици луѓе се собраа во вторникот (3-ти јануари) во Трансдњестар, протестирајќи поради убиството на молдавски младич во неделата. 
Осумнаесетгодишното момче, по потекло од селото Парата, беше застрелано од руски мировник и почина неколку часа подоцна во болница во Кишињев.
Демонстрантите потпишаа писмо адресирано до молдавската влада, ОБСЕ и меѓународната заедница, барајќи итно повлекување на сите 15 пункта на мировници во областа на реката Нистру. 
Во меѓувреме, инцидентот ја обнови неколкудецениската дебата за безбедноста во Молдавија.
Застреланата жртва, Вадим Писари, го преминувал мостот со автомобил кога војниците му сигнализирале да застане. 
Тој не го забележал предупредувањето. 
Одекнале истрели и момчето почина неколку часа подоцна.
„Не беше должност на воените сили да запираат цивил. 
Тие имаат работа само со воени автомобили или со оние кои пренесуваат пушки или слични материјали“, рече Јон Маноле, шеф на Промо-Лекс, невладина организација која промовира спроведување меѓународно признаени стандарди во Молдавија и регионот на Трансдњестар.
„[Момчето] немало ништо опасно на него, ниту во автомобилот, тој само се враќал дома“, рече тој за SETimes.
Невладината организација побара од молдавските власти да ги земат предвид човековите права на многу илјадници луѓе што живеат во областа на мировничките пунктови.
„Ова не е првпат мировниците да извршат ваков криминал“, рече Маноле. 
Го свртуваме вниманието на многу случаи на злоупотреба. 
Ќе биде подобро да се острани оваа воена сила од тука заради човековите права.“
По Руско-молдавската војна во 1992 година, беше потпишан договор за задржување на мешаната мисија на мировници во молдавскиот регион Трансдњестар. 
Мировната мисија постави 15 пунктови на мостовите на реката Нистру, кој го одвојува регионот од остатокот на Молдавија.
Денес, Трансдњестар останува сепаратистичка енклава која не е признаена од ниту една земја во светот.
Додека мировничките пунктови се одржувани од воените сили од Молдавија, Русија и Трансдњестар, силите се предводени од руски војници.
Наредниот ден по убиството на младото момче, се одржаа протести пред Руската амбасада во Молдавија, како и на мостот каде што беше убиено момчето.
„Имавме итен состанок на локалниот совет, каде што ги поканивме претставниците на владата“, рече градоначалникот на селото Парата, Јурие Солтан, за SETimes. 
„Побаравме од нив да ја отстранат ... 
мировната мисија во близина на нашето село, бидејќи тоа повеќе не е мировна мисија, туку агресија кон граѓаните.“
Но, Аурел Фондос, шеф на молдавската мировна мисија, вели дека таквите барања се нереални.
„Правилата се договорени во 1992 година и ние не можеме да ги промениме сега“, рече тој за SETimes.
Молдавските власти побараа од рускиот амбасадор во Кишињев да го испита кривичното дело, поради фактот дека војникот кој го застрелал младиот Молдавец бил под надлежност на руската војска.
„Ништо не ја оправдува смртта на еден човек. 
Ќе ги преземеме сите чекори да го испитаме случајот“, рече во вторникот молдавскиот премиер Влад Филат.
Во меѓувреме, владините претставници задолжени за помош во подобрувањето на квалитетот на животот на граѓаните што живеат во областа, велат дека се соочуваат со големи пречки.
„Секој чекор од наша страна мора да биде дискутиран и одобрен од Русите и Трансдњестарците. 
Честопати тоа станува невозможно“, рече Георге Балан, чија агенција го презема водството за трансдњестарските прашања.
