30/01/2012
Сафет Кабашај за Southeast European Times во Приштина -- 30.01.12
Косово и Србија ги обновуваат напорите за спроведување на Договорот за катастарска документација склучен минатиот септември во Брисел, поради загриженоста во Приштина дека расправиите во процесот ќе откријат меѓу луѓето кој го добил земјиштето нелегално.
Договорот предвидува дека имотната документација отстранета од белградските власти во Србија во 1999 година ќе биде копирана од ЕУЛЕКС, заверена, и предадена на косовските власти.
„Враќањето на копиите ќе покаже кое општинско земјиште станало приватно и ќе ни овозможи да дознаеме кој и кога ги трансформирал во јавен имот“, рече приштинскиот градоначалник Иса Мустафа за дневниот весник Коха Диторe.
Тој изрази загриженост во врска со ризикот од расправии меѓу поединци, без оглед дали наводните злоупотеби се случиле пред или по независноста на Косово.
Главниот косовски преговарач, Едита Тахири, пак, рече дека спроведувањето ќе го пополни постојниот вакуум во катастарската база на податоци на Косово и ќе помогне во решавање на споровите, наместо да предизвика проблеми.
„Токму тоа им помага на Приштина и другите општини да се доближат до вистината за тоа кој имот е јавен, а кој е приватен, за да можат поединците да го решат спорниот имот“, рече Тахири.
Од канцеларијата на српскиот преговарач Борко Стефановиќ изјавија за SETimes дека спроведувањето му помага на Белград да учествува и да има улога за првпат од 1999 година во случаите на косовскиот суд поврзани со имотот.
„Овој договор й овозможува на Србија да има активна улога во процесот на решавање на спорните случаи на имотните права и им овозможува на нашите граѓани да имаат многу поголема шанса да им се врати нивниот имот“, велат од истата.
Косовските власти кои работат на имотните прашања се, исто така, загрижени во врска со можните спорови во отсуство на оригиналните документи, изјави за SETimes геометарот на општина Приштина, Агим Матова.
Некои граѓани одат во Србија и плаќаат значителни суми пари за да добијат оригинални документи, но никогаш не можат да се сигурни дека не добиле лажен документ, рече тој.
Но, директорот на Косовската катастарска агенција, Мурат Меха, рече дека друг проблем се однесува на имотните парцели продадени неофицијално, или регистрирани само во писмена форма.
Враќањето на катастарската документација ќе им овозможи на граѓаните да одговорат на барањата на кои не биле во состојба да одговорат поради недостатокот на оригинални документи, рече тој.
Но, најголемата вознемиреност се однесува на градењето во Приштина кое можеби не е поткрепено со документација, додаде тој.
Случаите кога одредени документи во Србија не одговараат на оние во Косово ќе му бидат пренесени на механизмот за одлучување во Косово, кој ќе донесе конечно решение кој документ е исправен.
Комисијата составена од меѓународни и косовски експерти за имот ќе дејствува како прва инстанца во механизмот за одлучување.
Косовскиот Врховен суд ќе дејствува како втора инстанца.
Тим Косово-ЕУЛЕКС-Србија моментно работи на продолжување со копирањето на катастарската документација.
„Косовската техничка група ги виде катастарските документи за првпат овој јануари, кои Србија ги собира за почеток на процесот на скенирање“, рече за SETimes приштинскиот координатор Газмир Раци.
На состанокот, српскиот тим поднесе список на документи кои й припаѓаат на општина Сува река, пилот-програма за тоа како Србија има намера да продолжи понатаму.
Канцеларијата на Стефановиќ објави дека Србија „не гледа пречки со оглед на тоа што владата усвои декрет за ова прашање и нашите тимови се подготвени да заземат активна улога во овој процес“.
Раци го окарактеризира пристапот на Србија како покооперативен во 2012 година.
