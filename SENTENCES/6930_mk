27/09/2012
Линда Карадаку за Southeast European Times во Приштина -- 27.09.12
Србија и Косово ќе имаат корист од дијалогот на високо ниво за решавање на прашањата кои ги мачат двете земји откако Косово прогласи независност во 2008 година, рекоа аналитичарите откако српскиот претседател Томислав Николиќ изјави пред Генералното собрание на ОН дека Белград сака директни преговори.
„Нема да има понатамошен напредок во пристапувањето кон ЕУ ако Косово и Србија не ги нормализираат односите и не ги решат проблемите во северно Косово. 
Тоа е поитно прашање за Србија, со оглед на тоа што земјата е многу напред во регатата за членството во ЕУ. 
Но, Косово сега има шанса да ја стигне. 
Треба да ја искористи таа можност“, рече заSETimesпрофесорот по управување со конфликти во Школата за напредни меѓународни студии Џон Хопкинс.
Иако Белград никогаш нема да ја признае независноста на Косово, земјата сака да постигне „траен мир меѓу Србите и Албанците“ и да ги поддржи разговорите на „највисоко политичко ниво“, рече Николиќ пред Генералното собрание на ОН во Њујорк во вторникот (25-ти септември).
„Имаме силна желба разговорите да продолжат со добра волја и добри намери, имајќи предвид, меѓу другото, дека е важно да се одржи динамиката на европската интеграција на Србија и Западен Балкан во целина, за да се осигури напредок и стабилност на целиот регион на долг рок“, рече Николиќ.
Хисни Фејза, извршен директор на Косовскиот институт за мир, вели дека идниот дијалог ќе биде последната фаза за решавање на отворените прашања меѓу двете земји.
„Дијалогот ќе биде од полза како за Белград, така и за Приштина, на економски план и за доброто на двете земји и напредокот во европските интегративни процеси. 
Овој дијалог ќе ја олесни и меѓуетничката соработка и меѓуетничката комуникација во Косово, меѓу Албанците и Србите“, рече Фејза заSETimes.
Косовските претставници треба да го состават и дефинираат планот за разговори со Србија, да ги дефинираат темите за дискусија и да стават црвени линии за она што не може да се дискутира, рече тој.
Некои официјални претставници во Белград го критикуваа говорот на Николиќ.
Чедомир Јовановиќ, претседателот на опозициската проевропска Либерално-демократска партија, рече дека Николиќ не понудил ништо ново во врска со европската, косовската и надворешната политика во својот говор.
„Наместо план за тоа што Србија сака, уште еднаш слушнавме што не сакаме ... 
На Србија й треба политика со визија и храбро раководство, наместо празни фрази на јавната сцена, со истовременa вообразеност во директните политички контакти со најважните земји во светот“, рече Јовановиќ.
Mилош Јовановиќ, заменик-претседател на опозициската Демократска партија на Србија, рече дека Николиќ ја пропуштил можноста да дефинира нова политика за Косово и има илузија дека е можна политика „и Косово и ЕУ“.
„Но, јасно е дека процесите на одбрана на територијалниот интегритет на Србија и европската интеграција меѓусебно се исклучуваат“, рече Милош Јовановиќ.
Косовскиот премиер Хашим Тачи ја потврди позицијата на својата земја дека дијалогот не може да вклучува разговори за независноста, интегритетот и суверенитетот на Косово.
Високата претставничка на ЕУ Кетрин Ештон се состана со Тачи во вторникот во Њујорк и рече дека „ќе бидат потребни тешки одлуки како во Белград, така и во Приштина, и двете страни мора да бидат подготвени да се ангажираат, меѓу другото и на политичко ниво“.
„[Ештон] го поздрави неодамнешниот напредок во спроведувањето на договорите постигнати во дијалогот досега и истакна дека целосното спроведување на сите договори се очекува без одложување“, според ЕУ.
Жителите на Косово имаат мешани ставови.
Жителката на Косово, Магдалена Ноши, 28-годишна медицинска сестра, вели дека проблемот меѓу Косово и Србија може да се реши само кога „Србија ќе го прифати Косово и неговите постојни граници“.
„Сé додека Србија не се откаже од своите претензии кон Косово, нема да има конечно решение во нашите односи со нив“, рече Ноши за SETimes.
