11/05/2011
Од Линда Карадаку, Бедрана Калетовиќ и Билјана Пекушиќ за Southeast European Times -- 11/05/11
За земјите на Балканот, смртта на Осама бин Ладен на 1-ви мај беше можност да ја преиспитаат безбедносната ситуација во регионот.
Иако владите генерално не гледаат директна закана од Ал-каеда, тие сепак преземаат превентивни мерки за евентуалните одмазнички акции на џихадистите. 
Во меѓувреме, водачите ја потврдија својата поддршка за тековната борба против насилниот екстремизам.
Во Албанија, многу аналитичари истакнаа дека радикалните форми на исламот не успеаја да фатат корен меѓу населението. 
Повеќето Албанци се умерени, и традиционалните гледни точки ги држат понастрана од салифистичките толкувања на исламот, увезени од странство.
„Стариот тренд, традицијата победија“, рече Фатос Клоси, поранешен шеф на тајната служба на земјата, за SETimes. 
„Албанија не е земја загрозена од исламот.“
„Главната опозиција во Албанија против верскиот фундаментализам доаѓа од самата албанска муслиманска заедница“, вели аналитичарот Илир Кула, поранешен шеф на Канцеларијата за религии и култови на Министерството за надворешни работи.
Според Кула, смртта на Бин Ладен нема да има директно влијание врз безбедносната ситуација во Албанија.
„Напротив, тоа ја зголемува довербата во максималната ефикасност на НАТО како алијанса во која учествува Албанија. 
Истото ја зголемува и довербата дека државните структури може да остварат важни резултати ако сакаат и ако инсистираат, против сите форми на фундаментализам“, рече тој за SETimes.
Според Ментор Врајоли од Косовскиот центар за безбедносни студии, косовските муслимани се, исто така, умерени и дејствата на Ал-каеда се сметаат за гнасни.
„Осама беше опасност и понижување за социјалните и верските вредности што нашето општество ги негува со векови. 
Физичката елиминација на Осама бин Ладен беше поздравена со апсолутно мнозинство“, вели тој.
„Од гледна точка на локалната, државна перспектива, Косово никогаш не беше загрозено. 
Но, од регионална и глобална перспектива се чувствува побезбедно [по смртта на Бин Ладен], рече за SETimes припадникот на косовската полиција Брахим Кадриу.
Во Босна и Херцеговина (БиХ), пак, безбедносните мерки се зајакнати, особено за дипломатските и конзуларните мисии во земјата.
Директоратот за координација на полициските тела на БиХ „презема [соодветни] мерки ... 
со цел комплетно обезбедување на зградите и лицата“, рече за SETimes шефот на директоратот Химзо Селимовиќ.
Тој истакна дека сите полициски агенции во земјата -- кои остануваат поделени институционално меѓу бошњачко-хрватскиот и српскиот ентитет -- соработуваат меѓусебно и разменуваат разузнавачки податоци.
Во Србија, властите ја пофалија американската операција против Бин Ладен.
„Свесни сме дека има врски меѓу Ал-каеда и радикалните исламистички организации во овој дел од Европа, и ќе продолжиме да работиме со разузнавачката заедница на светот, чиј дел сме и ние“, рече српскиот претседател Борис Тадиќ. 
„Убеден сум дека српските граѓани ќе ја имаат потребната безбедност во иднина.“
Министерот за внатрешни работи, Ивица Дачиќ, рече дека иако нема информации во врска со можен терористички напад директно врз Србија, земјата и понатаму соработува со другите земји за одбивање на заканата од меѓународниот тероризам.
