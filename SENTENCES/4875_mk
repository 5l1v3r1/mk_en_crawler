23/09/2009
(Тајмс, Скотсмен, Дневник, Софија ечо, Новините - 23/09/09; AП, Ројтерс, АФП, ДПА, Њујорк тајмс, ВОА, ББС, прес-центра на ОН, УНЕСКО - 22/09/09)
Бугарскиот дипломат од кариера, Ирина Бокова, ќе стане првата претставничка на Источна Европа -- како и првата жена -- што ќе раководи со УНЕСКО. 
Таа победи со тесна разлика во петтиот и последен круг од гласањето за местото во вторникот (22-ри септември).
Актуелната амбасадорка на Бугарија во Франција и постојан делегат на УНЕСКО беше избрана за генерален директор со поддршка на 31 од сите 53 членови на извршниот одбор за образование, наука и култура. 
Бокова (57) го победи контроверзниот египетски министер за култура Фарук Носни (71), кој ги доби преостанатите 27 гласови.
На 15-ти октомври номинацијата на бугарскиот дипломат ќе биде поднесена до Генералната конференција на ОН од 193 членови, за конечно одобрување. 
Ако нејзиното назначување биде потврдено, Бокова официјално ќе го замени актуелниот генерален директор на УНЕСКО Коичиро Мацура во ноември, кога завршува неговиот четиригодишен мандат.
Имаше деветмина кандидати за позицијата на јапонскиот претставник, кога почна гласањето за негов наследник. 
Иако со месеци се сметаше за фаворит на оваа позиција, Хосни доби само 22 гласови во првиот круг во вторникот, и не успеа да го обезбеди потребното мнозинство.
Четворица кандидати -- Нуреини Тиѓани-Серпос од Бенин, Ина Марчиулионите од Литванија, Александар Јаковенко од Русија и Соспетер Мијаруби Мухонго од Танзанија -- се повлекоа од трката пред третиот круг во саботата. 
Откако Мохамед Беѓауи, актуелен комесар на ЕУ за надворешни односи, Бенита Фереро-Валднер од Австрија и политичарот и дипломат од Еквадор Ивоне Баки на крајот исто така се повлекоа, Хосни и Бокова останаа последни во трката.
Четвртото гласање, кое се одржа доцна во понеделникот, заврши со резултат 29:29, и гласањето продолжи до петтиот и последен круг.
Ако победеше Хосни, тој ќе станеше првиот генерален директор на УНЕСКО од арапскиот свет. 
Но, на неговата кандидатура влијаеја неговите антисемитски коментари, што тој ги даде во египетскиот парламент минатата година, кога се закани дека ќе ги изгори сите израелски книги што ќе ги најде во локалните библиотеки. 
Тој, исто така, беше критикуван дека не ја спречи цензурата во Египет во текот на своите 22 години како министер за култура.
Бокова, чии шанси за победа најпрво се сметаше дека се слаби, успеа да избие на површина откако другите кандидати испаднаа од трката.
За време на кампањата, таа ги наведе „развојните потреби на Африка, особено во образованието, и оние на помалите островски развојни земји“ како приоритети ако таа биде избрана.
Говорејќи откако изборните резултати станаа јасни во вторникот, Бокова рече дека сите други кандидати за позицијата имале одлични идеи што таа нема да се колеба да ги позајми, и вети дека ќе работи многу.
„Се надевам дека ќе бидеме сите заедно, со претставниците на арапскиот свет, се разбира, но и со сите регионални групи во УНЕСКО, бидејќи јас никогаш не сум верувала во судирот на цивилизациите“, рече таа во кусата изјава. 
„УНЕСКО постои за да донесе толеранција и дијалог. 
Неговата задача е културна разновидност. 
Нам ни треба нов хуманизам.“
Родена во Софија во 1952 година, Бокова студирала на Московскиот државен институт за меѓународни односи и на Универзитетот за јавни работи во Мериленд, САД. 
Таа досега била на различни дипломатски и високи владини функции, вклучително и министер за надворешни работи неколку месеци помеѓу 1996 и 1997 година. 
Како кандидат за заменик-претседател од бугарските социјалисти на претседателските избори во 1996 година, таа се залагаше за членство на својата земја во ЕУ и НАТО. 
Таа беше членка на парламентот од 2001 до 2005 година.
Бокова течно говори англиски, руски, шпански и француски јазик.
