19/01/2010
Од ХК Цанис за Southeast European Times во Атина -- 19/01/10
Грција е во центарот на вниманието на ЕУ повеќе од еден месец поради сериозната буџетска криза на земјата, која е под интензивен надзор од главните европски меѓународни тела -- Европската комисија (ЕК), Европската централна банка и Советот Екофин. 
Но, доцна во понеделникот (18-ти јануари), министерот за финансии на Луксембург рече дека постои оптимизам оти Грција ќе ја поправи својата оштетена економија во разумен рок.
Жан-Клод Јункер, кој е истовремено и премиер на Луксембург, рече дека грчката јавност ќе мора да издржи длабоки резови во социјалните програми и другите индикатори за квалитетот на животот, ако сака да го реши проблемот.
„Убеден сум дека грчката влада ќе успее да ја воспостави рамнотежата во јавните финансии во разумен рок“, рече Јункер по состанокот во понеделникот во Брисел на министрите за финансии на 16-те членки на еврозоната.
Кредитниот рејтинг на Грција беше деградиран од страна на меѓународните финансиски фирми и доживеа широк распон во стапките на позајмување на пазарот на обврзници -- сето ова веднаш по официјалното објавување на буџетскиот дефицит од 12,7 отсто за 2009 година.
Сé на сé, економските вести доведоа до тоа набљудувачите да тоа да гледаат во Грција „слаба алка“ во еврозоната. 
Кризата го зголеми притисокот врз новата влада на премиерот Јоргос Папандреу -- кој дојде на власт на почетокот од октомври -- за преземање конкретни и трајни мерки за зголемување на даноците, заедно со суштински кратења на трошоците.
Клучен предизвик ќе биде собирањето данок на приход од оние што претходно беа изземени од истиот: различни мајстори, занаетчии и самовработени професионалци.
Во четвртокот (14-ти јануари), министерот за финансии, Јоргос Папаконстантину -- владиниот „предводник“ во справувањето со кризата -- детално ги образложи мерките што Атина ќе ги преземе за намалување на дефицитот под висината од 3 отсто, определена со Мастришкиот договор, во следните три години.
Мерките се дел од променетата Програма за стабилност и раст која владата официјално ја претстави пред Европската комисија (ЕК) во петокот.
Повисоките даноци, порезите за сопствениците на големите имоти, зголемувањето на даноците за тутун и алкохол и ветувањата за борба против даночното затајување, беа наведени како главни средства за собирање приходи.
Исто така, предвидени се заштеди од намалувањето на бенедифициите за владата од 10 отсто, замрзнување на вработувањата и намалени вработувања со договор во јавниот сектор, како и намалување на сумите за работа на министерствата и трошоците за одбраната. 
Покрај ова, пониските субвенциски плаќања во пензиските фондови и построгите контроли во јавните набавки се исто така на маса.
Во неделата Папаконстантину за атинскиот весник То Вима изјави дека владата нема да се двоуми ако се потребни повеќе чекори.
„Ако има пропусти, ќе преземеме дополнителни мерки“, рече тој. 
„Пазарите се внимателни и климата не е позитивна“, рече Папаконстантину, истакнувајќи дека иако многу земји се соочуваат со слични проблеми, никој нема ваква сериозна криза во довербата.
Комесарот на ЕУ, Оли Рен, кој се очекува да се справи со грчката криза од „Олимписки димензии“ на својата нова позиција како комесар на Унијата за економија и монетарни прашања, предупреди за „многу критичната ситуација“, во коментарот пред претресот за потврда во Европскиот парламент во Брисел минатата недела..
