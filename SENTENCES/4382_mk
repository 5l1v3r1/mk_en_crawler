06/06/2008
(MИА, СНA, Dnevnik.bg, БТA, News.bg, бугарско Министерство за финансии - 05/06/08;
Балкан инсајт, Javno.hr - 04/06/08;
Светска банка)
Владини претставници од Хрватска, Македонија и Бугарија присуствуваа на церемонијата во Њујорк доцна во средата (4-ти јуни), каде што ги примија наградите од Светската банка за бизнис реформите во нивните земји.
Извештајот „Како се прави бизнис 2008“, кој го објави Банката и Меѓународната финансиска корпорација (ИФЦ) во септември, ги рангира трите балкански земји помеѓу десетте најголеми реформатори во светот.
Извештајот, кој рангира 178 економии врз основа на десет регулаторни показатели за олеснување на водењето бизнис, го прогласува Египет за водач, по што следат Хрватска, Гана, Македонија, Грузија, Колумбија, Саудиска Арабија, Кенија, Кина и Бугарија.
Церемонијата на доделување на наградите во средата, исто така, значеше и прием на овие три балкански земји и четирите други реформски водачи во Клубот на реформатори.
Претходно истиот ден, претставниците на седум земји ги претставија своите успешни реформи на семинарот што се одржа во Њујоршката берза, организиран од Банката и ИФЦ.
„Денес сме тука за да ги славиме шампионите на реформите“, рече управниот директор на Светката банка, Грем Вилер.
„Тие придонесуваат за изградбата на посилни економии и создавање можности за развој и вработување.“
Министрите за финансии на Хрватска и Бугарија, Иван Шукер и Пламен Орешарски, и македонскиот вицепремиер Зоран Ставрески, говореа за реформите што ги вброија помеѓу десетте најдобри во светот минатата година.
Хрватска воведе реформи во четири од десетте области што се опфатени во извештајот „Како се прави бизнис“, подобрувајќи ги условите за започнување и затворање на бизнисите, регистрирање имот и добивање кредит.
Иако земјата значително го зголеми својот рејгинт -- од 120-тото место во извештајот „Како се прави бизнис 2007“ на 97-мото место во извештајот објавен во септември, останува уште многу работа, велат хрватските експерти.
„Секогаш ласка кога ќе добиете награда, но ние мораме напорно да работиме на зголемувањето на ефикасноста на хрватската економија“, рече економскиот аналитичар Јубо Јурчиќ за хрватската веб-страница Javno.com.
Македонскиот вршител на премиерската функција, Никола Груевски, кој присуствуваше на настанот, истакна уште една полза што неговата земја ја имаше од забрзувањето на процесот на основање претпријатија, олеснувањето на режимот за добивање дозволи и кратењето или поедноставувањето на даноците.
„На Македонија се гледа со многу почит и како на земја која е интересна за инвеститорите“, рече Груевски, чија земја имаше скок на рејтингот за олеснување на водењето бизнис од 96-тото на 75-тото место.
Бугарија, единствената земја-членка на ЕУ помеѓу десетте најголеми реформатори, се придвижи за девет места погоре, на 46-тото место, благодарение на реформите што го олеснија даночниот товар на бизнисите и го олеснија плаќањето даноци онлајн, потоа благодарение на подобреното спроведување на пресудите и олеснувањето на работата на градежните инспекции.
„Како резултат на овие реформи, буџетските приходи се зголемија“, им рече Орешарски на учесниците на форумот.
„По реформите, бизнисите уживаат во поповолната инвестициска клима, додека сите даночни обврзници имаат поголем приход на располагање.“
