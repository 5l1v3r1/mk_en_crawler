14/12/2004
Од Арди Пулај за Southeast European Times во Тирана - 14/12/04
Минатонеделниот регионален самит во Тирана имаше за цел зајакнување на дијалогот со цел да се осигури дека етничките нетрпеливости и насилството, кои го потресуваа регионот во текот на 1990-тите, ќе останат во минатото. 
Претседателите на Албанија, Босна и Херцеговина, Бугарија, Хрватска, Македонија и Србија и Црна Гора - земји кои ја споделуваат аспирацијата за влез во евро-атланските структури - се состанаа на 9-ти и 10-ти декември на разговори во врска со етничката и верската толеранција.
Самитот, на кој домаќин беше албанскиот претседател Алфред Мојсиу, ја покажа решеноста на Албанија да има клучна улога во регионалните напори за промовирање на стабилноста. 
Како и своите соседи, Албанија се залага за одржување на мирот и унапредување на соработката со цел да се оствари долгорочната цел за интеграција.
„Во изминатава деценија, конфликтите и војните сееја семе на поделби и омраза помеѓу етницитетите и религиите кои беа зафатени од нив“, рече Мојсиу. 
„Во овој пост-конфликтен период во Балканот, нашиот предизвик е да образоваме и подигаме нова европска генерација, која нема да се помири со старите менталитети кои го одржуваат духот на исклучување и на „непријателско соседство“, и кои ќе се способни за градење на нов дух кој го прифаќа и почитува другиот кој е различен“, рече тој.
Изразувајќи пофалби за албанското искуство во меѓурелигиската и меѓуетничката соработка, Мојсиу додаде дека ова искуство би можело да биде споделено и со други нации.
Премиерот Фатос Нано се состана со регионалните водачи во рамките на самитот, меѓу кои и со претседателот на Србија и Црна Гора, Светозар Маровиќ, со кого разговараше за Косово. 
Двајцата се согласија дека таквите разговори се од суштинска важност и треба да се одржуваат и во иднина.
Покрај водачите од земјите во Југоисточна Европа, на настанот присустуваа и норвешкиот премиер Кјел Магне Бондевик и генералниот директор на УНЕСКО, Коиширо Мацура.
Учесниците на самитот рекоа дека дијалогот ќе им помогне во заедничката борба против тероризмот, како и за решавање на регионалните прашања. 
„Сите ние сме решени да го искористиме дијалогот како единствен начин за постигнување на целосна стабилност и севкупен напредок во Југоисточна Европа, што ќе доведе до успешно завршување на процесот на европска интеграција“, се вели во последната изјава на самитот, во која се наведуваат практичните чекори кои може да се преземат, како што е гарантирањето на слободата на движење и работата со малцинствата.
„Помирувањето на религиозните погледи претставува сé поголем предизвик на нашето време ... 
Регионалната соработка станува природен начин за решавање на заедничките проблеми и напредување“, се вели во изјавата.
