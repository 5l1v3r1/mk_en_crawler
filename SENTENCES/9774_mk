17/05/2013
Дражен Ремиковиќ за Southeast European Times во Загреб -- 17.05.13
Додека Хрватска се подготвува да го заземе своето место во ЕУ, властите велат дека ги прочистуваат избирачките списоци од повеќе од 700.000 регистрирани гласачи кои немаат постојано место на живеење во земјата, во рамките на напорите на владата да го реши овој дводецениски проблем на изготвување точни избирачки списоци.
Експертите и избирачките набљудувачи го поздравија напредокот и напорите на државата, но истакнаа дека сé уште има многу несоодветно регистрирани гласачи на списоците за хрватските локални избори в недела (19-ти мај).
Според Aдриатик институтот за јавна политика, хрватска експертска група, на парламентарните избори во 2011 година избирачките списоци содржеле 917.323 непостоечки гласачи. 
Официјално, имаше 4.092.323 гласачи во земјата, но Адриатик институтот вели дека само 3.175.000 биле во законската возраст за гласање.
„Властите мора да го усогласат избирачкиот список со живите поединци кои поседуваат хрватско државјанство и ова би требало да биде релативно лесно за една држава која има само 4,2 милиони луѓе“, рече за SETimes Наташа Срдоч, извршна директорка на Адриатик институтот.
„Со компјутеризиран систем на гласање би се избегнала каква било манипулација со гласачките ливчиња и би се решил проблемот со некои лица кои гласаат повеќе од еднаш на исти избори. 
Системот треба, исто така, да биде следен од независни набљудувачи од хрватските и меѓународните набљудувачи. 
На тој начин нелегалните, непостоечки гласови нема да може да ја свртат ситуацијата во корист на корумпираните партии“, рече таа.
За време на хрватските избори во 2007 година, локалниот весник Jutarnji List докажа дека е можно да се гласа двапати на исти избори, испраќајќи новинар да гласа еднаш преку границата во Босна и Херцеговина и потоа уште еднаш во Хрватска.
„Нереалните бројки на гласачи доведоа до поголеми можности за манипулации, [што] ние се надеваме дека ќе заврши откако канцелариите за јавни записи, вклучително и регистарот на гласачи, ќе бидат доведени во ред“, рече за SETimes Драган Желиќ, директор на загрепската невладина организација ГОНГ, која ги следи изборите.
ГОНГ и државната изборна комисија ќе ги следи изборите в недела, но повеќе нема меѓународно следење на изборите во Хрватска. 
Организацијата за безбедност и соработка во Европа го заврши својот мандат во Хрватска во 2011 година.
„Проблемот со нереалните бројки на гласачи произлегува од т.н. 
фиктивни живеалишта во Хрватска, а тоа се луѓе кои не живеат вистински во Хрватска, но имаат живеалиште. 
Друга причина е дијаспората, каде што има голем број починати лица на избирачкиот список. 
Ова се главните причини за нереалните бројки на гласачи, што сега конечно почнува да се решава“, рече Желиќ.
Според податоците на министерството за јавна администрација, бројот на гласачи регистрирани за изборите в недела изнесува 3.758.638, намалување од повеќе од 700.000 од пред две години. 
Во јануари 2012 година бројот на гласачи со право на глас на референдумот за пристапување во ЕУ изнесуваше 4.504.765.
„Властите надлежни за водење на гласачкиот регистар се менуваат и ги ажурираат податоците за регистарот на гласачи секојдневно и во континуитет. 
Администрацијата ги брише оние граѓани кои изгубија право на глас со смрт или укинување на хрватското државјанство. 
Мораме да истакнеме дека бројот на гласачи на крајот од 2013 година ќе се менува уште повеќе. 
Оние граѓани што имаат хрватско државјанство и не го пријавиле своето постојано место на живеење една година, ќе бидат избришани од избирачкиот список“, рече за SETimes Сузана Грижељ, портпаролка на министерството.
Изборите в недела ќе бидат 16-ти откако Хрватска прогласи независност во 1990-та година и последни избори пред да пристапи во ЕУ како 28-ма земја-членка на 1-ви јули.
Срдоч вели дека парламентарните избори во Хрватска во 2011 година, претседателските избори во 2009-10 и референдумот за ЕУ во 2012 година се одлучуваат врз основа на избирачките списоци кои вклучуваат повеќе од 1 милион нелегално регистрирани гласачи.
„Хрватските власти тврдат дека го исчистиле списокот од непостоечките гласачи, но ова не е верификувано од независни групи и изборни експерти од силните држави на владеење на правото“, рече Срдоч. 
„Се плашам дека локалните избори во Хрватска ќе бидат одлучени со истиот лажен избирачки список. 
Хрватска ќе продолжи да има нелегитимна влада, нелегитимен парламент и нелегитимен претседател додека не се одржат нови соодветни избори со точен избирачки список кој ќе го одразува вистинскиот број на гласачи.“
Дали мислите дека Хрватска постигнува напредок во коригирањето на своите избирачки списоци? 
Споделете ги вашите размислувања во делот за коментари.
