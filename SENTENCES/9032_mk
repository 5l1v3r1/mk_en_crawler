18/05/2012
Сафет Кабашај за Southeast European Times во Приштина -- 18.05.12
Поранешните албански паравојници издадоа предупредувања дека ќе се прегрупираат ако апсењата на Албанците во регионот продолжат, покренувајќи шпекулации дека може да преземат активности како одговор на апсењата.
Осум Албанци беа уапсени во Србија на 4-ти мај под обвинение за воени злосторства, како и нелегално поседување оружје, покрај 20-те други во Македонија, во врска со убиството на петмината македонски цивили во близина на Скопје во април.
„Две раце за една глава, велиме ние.
Нема друга опција“, рече за SETimes Јонуз Муслиу, поранешен политички шеф на Ослободителната војска на Прешево, Медвеѓа и Бујановац (УЦПМБ).
Муслиу рече дека се претпочита мирно решение, но дека во Белград нема волја за истото.
„[Белград] останува ист и бара да се решат проблемите со употреба на сила.“
Албанските водачи во Прешевската долина рекоа дека нивна најголема грижа е предупредувањето на министерот за внатрешни работи, Ивица Дачиќ, дека полициските акции ќе продолжат.
„Последното апсење беше порака на српската влада дека секој Албанец во Прешевската долина е потенцијален терорист и предмет на апсење“, рече за SETimes градоначалникот на Бујановац, Шаип Камбери.
Камбери рече дека целта на Србија е да го дестабилизира регионот, да рашири страв за да ги натера Албанците да емигрираат и да предизвика демографски промени на таков начин.
Но, Владимир Вукчевиќ, шеф на српското обвинителство за воени злосторства, објасни дека властите ги испитуваат воените злосторства против цивилите во Прешевската долина, извршени во 2001 година.
„Апсењата беа дел од тековна истрага“, рече Вукчевиќ.
Во Македонија, Џезаир Шаќири „Командант Хоџа“, од Ослободителната војска на Косово (ОВК) -- огранок на Ослободителната војска на Косово -- рече дека поранешните команданти на организацијата се состанале за да ја разгледаат можноста за повторно мобилизирање на војниците „во случај провокациите да продолжат“.
Maкедонските аналитичари рекоа дека двата случаи на апсења не треба да се ставаат во ист кош, и дека со тоа се врши предавство на агендата за вклучување на Македонија во косовско-српските односи од страна на двете земји.
„Проблемот што ја разгорува ситуацијата е нерешениот статус на северно Косово.
Се чини дека има обиди за задржување на контрола над Косово со дестабилизација на регионот.
Слушаме погласни повици за Голема Албанија или Големо Косово од екстремистичките групи“, рече за SETimes Павле Трајанов, поранешен министер за внатрешни работи.
Трајанов додаде дека Македонија покажува оти има политички и безбедносен капацитет да ја одржи стабилноста, но мора да продолжи да инвестира во добрите односи со своите соседи.
Нема причина да се мисли дека поранешните албански герилци ќе се прегрупираат во двете земји само заради најновите настани, според Валбона Зенели, професорка по национална безбедност во Центарот за безбедносни студии во Гермиш-Партенкирхен Џорџ Ц. Маршал.
„Вистина е дека ваквиот вид настани носат ризик да ја разгорат ситуацијата.
Секоја евентуална ескалација на тензиите ја загрозува безбедноста и мирот во регионот;
й штети на потребата за нормален однос меѓу Србија и Косово;
негативно влијае на продолжувањето на техничките разговори и, што е најважно, спроведувањето на неодамна постигнатите договори“, рече Зенели за SETimes.
Зенели рече дека Албанците во Македонија треба да бидат фактор на стабилност и дека нивните политички структури реагирале мудро осудувајќи ги убиствата на петте цивили и посветувајќи се на изведувањето на извршителите пред лицето на правдата, без оглед на етничката припадност.
„Тие придонесуваат и треба да продолжат да дејствуваат како одговорни граѓани на Македонија, заради благосостојбата на земјата и нејзината интеграција во евроатланските институции“, рече Зенели.
Лошата економска ситуација и нивото на организиран криминал ја влошува етнички заснованата нестабилност, тврди Марко Милошевиќ, истражувач во белградскиот Центар за безбедносна политика.
„Различни криминални групи ја користат оваа [безбедносна] празнина за свои сопствени интереси, а Косово претставува засолниште за повеќето вакви групи -- Албанците од Македонија и Србија, заедно со српските криминалци во северно Косово“, рече Милошевиќ за SETimes.
Превентивни мерки на меѓународната заедница -- САД, ЕУ и ОБСЕ -- и регионална соработка, како за решавање на старите прашања, така и за свртување кон иднината, се неопходни за стабилноста и безбедноста на регионот“, рече Зенели.
