15/01/2010
(AП, Сајпрус мејл, Фамагуста газете - 15/01/10; Сајпрус мејл, Софија ечо, Меѓународен прес-институт - 14/01/10; AП, ФТ - 13/01/10; AП, АФП, ББС - 12/01/10; Ројтерс, ДПA - 11/01/10)
Тројца мажи се уапсени во врска со убиството на кипарскиот медиумски магнат Анди Хаџикостис, објави полицијата во четвртокот вечер (14-ти јануари). 
Пладнето стотици луѓе присуствуваа на неговиот погреб.
Иако идентитетите на осомничените не се обелоденети, Асошиејтед прес ја цитираше полицијата дека триото ќе се појави во судот во Никозија во петок и ќе биде притворено во очекување на судскиот процес.
Извршниот директор на семејната медиумска група Диас -- која ја вклучува телевизиската станица Сигма, радио Прото, конзервативниот весник Симерини и неколку списанија -- Хаџикостис беше застрелан доцна во понеделникот пред неговиот дом во богата област, со силно полициско обезбедување, во центарот на Никозија.
Највлијателниот издавач во Кипар, 41-годишниот Хаџикостис, излегувал од својот автомобил говорејќи на мобилен телефон, кога бил застрелан двапати -- од близина. 
Пукањето се случило на околу 100 метри од Американската амбасада. 
Напаѓачите избегале со мотор.
Убиството се случи неколку часа откако кипарскиот претседател Деметрис Христофиас и водачот на кипарските Турци Мехмет Али Талат отпочнаа серија интензивни мировни разговори предводени од ОН.
Христофиас, кој е близок со семејството на убиениот, ги прекина своите разговори со Талат за да ги посети роднините на Хаџикостис.
„Полицијата ќе ги искористи сите свои ресурси за да го реши ова ужасно кривично дело“, АП го цитираше Христофиас во вторникот. 
„Ова личи на сцените од некоја антична трагедија ... 
Болката на семејството е неизмерна.“
„Тој беше голем човек, пријател, некој кој никогаш не повредил никого“, рече претседателот на парламентот, Мариос Гаројан, за Хаџикостис. 
„Нема да дозволиме беззаконието, криминалот и убиствата да надвладеат. 
Нашата демократија е доволно силна да го издржи сето ова.“
Убиството поттикна најразлични шпекулации, како на пример дека неговата цел била да го одвлече вниманието од тековните напори за решавање на поделеноста од повеќе од 35 години помеѓу Кипарците од грчко и турско потекло на овој медитерански остров.
Но, наведувајќи ги доказите од истрагата, полицискиот портпарол Михалис Кацунотос во средата рече дека постои само „многу мала можност“ убиството да е побрзано со политиката.
