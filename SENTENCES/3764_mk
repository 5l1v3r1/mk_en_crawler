21/12/2007
Од Наташа Радиќ за Southeast European Times во Загреб - 21/12/07
По завршувањето на божиќните и новогодишните прослави, околу 200.000 Хрвати се очекува да се упатат кон скијачките патеки во Хрватска и во соседните земји. 
Скијањето станува омилен зимски спорт, макар што хрватската претежно блага клима го ограничува бројот на скијачките центри. 
Само неколку планински области имаат доволно снег за скијање.
Планината Медведница, која го опкружува Загреб, е моментно една од најпосетените викенд места. 
Сепак, на 6-ти јануари, кога ќе започне долгиот училишен зимски одмор, хрватските семејства ќе отпатуваат до одморалиштата во соседните земји.
Втората недела од јануари се нарекува „хрватска недела“ или „хрватско цунами“ во најголемите италијански, австриски и словенечки зимски центри, поради големиот број хрватски гости. 
Тие ги преплавуваат центрите иако никој не е сигурен дека ќе има снег.
Туристичките агенции велат дека австриските скијачки села се преполни со хрватски гости, додека бројот на оние што патуваат за Франција и Италија постепено се намалува.
Хрватите, по правило, не беа нација што го сака скијањето во минатото.
Но, во последниве години интересот за овој спорт нагло порасна, делумно и поради популарноста на четирикратната олимписка добитничка на златниот медал Јаница Костелиќ, која оваа година се повлече од натпреварите.
Костелиќ ја донесе својата одлука по десетте операции на коленото и операцијата на тироидната жлезда, стравувајќи дека во иднина може да има и полоши повреди. 
Опасностите на скијањето, сепак, не ги обесхрабрија Хрватите да се занимаваат со овој спорт.
Ниту, пак, тоа се случи поради тоа што скијањето е скап спорт кој бара патување и купување опрема и скијачки пропусници.
Во шпицот на сезоната, целосните аранжмани чинат од 800 до 1.000 евра. 
Сепак, во обид да се направат патувањата попристапни, агенциите ќе понудат плаќање на рати.
