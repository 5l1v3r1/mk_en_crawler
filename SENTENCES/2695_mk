10/02/2006
(Ајриш тајмс - 08/02/06;
Ројтерс, АФП, ББС, ВОА, УПИ, Софиска новинска агенција, Нетинфо - 07/02/06;
AП, АФП - 05/02/06;
AГИ, ХИНA - 04/02/06;
официјална веб-страница на Торино 2006, Меѓународен олимписки комитет, Национален олимписки комитет)
Тие се подготвуваа напорно во текот на изминативе четири години и сега се надеваат дека трудот ќе им биде награден.
И покрај тоа што балканските земји испраќаат помалку од 100 спортисти на десеттите Зимски олимписки игри, кои се отвораат во Торино в петок (10-ти февруари), неколку натпреварувачи имаат шанси за освојување на медал.
Вкупно 2.500 спортисти од 85 земји ќе се натпреваруваат за 252 златни, сребрени и бронзени медали за време на 17-те дена од Игрите.
Зимските олимписки игри вклучуваат 15 спортски дисциплини:
алпско скијање, бијатлон, боб санкање, дигање тегови, крос-кантри скијање, слободен стил скијање, хокеј на мраз, уметничко лизгање, тркачки санки, нордиско скијање, брзо лизгање, скијање на кратки патеки, скелетон, скијачки скокови и сноуборд.
Хрватската скијачка Јаница Костелиќ, трикратен освојувач на златни медали и на еден сребрен медал на Зимските олимписки игри во Солт Лејк Сити, може да го подобри своето досие со освојување на медали во секоја од дисциплините на алпско скијање во кои таа ќе се натпреварува.
Таа ќе стартува на спустот за жени во Сан Сикарио Фраитеве на 15-ти февруари.
Дваесетитригодишната шампионка треба, исто така, да се натпреварува и во натпреварите за жени комбинирано, слалом, велеслалом и во супер ге категоријата.
Таа победи во сите овие дисциплини на овогодинешниот Светски куп.
Нејзиниот брат, Ивица Костелиќ, и скијачот Ника Флис се, исто така, дел од хрватаскиот тим.
Тие ќе се натпреваруваат во пет дисциплини.
Петмина од хрватскиот тим ќе се натпреваруваат во пет алпски дисциплини -- бијатлон, боб, крос-кантри скијање, уметничко лизгање и скелетон.
Бугарија, која освои еден сребрен и два бронзени медали на Игрите во Солт Лејк Сити и едно злато во Нагано во 1998 година, се надева дека овојпат ќе постигне подобри резултати.
„Се надевам дека Торино 2006 ќе биде најуспешна Зимска олимпијада на Бугарија“, рече претседателката на Бугарскиот олимписки комитет, Стефка Костадинова, на заминување за Италија во вторникот.
Ѕвездата на земјата во кратки патеки, Евгенија Раданова, освои три златни медали пред помалку од еден месец на Европскиот шампионат во Полска.
На Зимските олимписки игри 2002 година таа освои еден сребрен и еден бронзен медал.
Сепак, се очекува силна конкуренција во Торино, каде што две кинески и две корејски ѕвезди на кратки патеки исто така се борат за освојување на златото.
Екатерина Дафовска, која го освои првиот златен медал за Бугарија на Зимските олимписки игри во категоријата на индивидуален бијатлон за жени на 15 километри во Нагано пред осум години, ќе го носи знамето на својата земја на церемонијата на отворање во петок.
Во бугарскиот тим, кој брои 21 член, се и Ирина Никулчина, која освои бронза во бијатлон за жени на 10 километри во Солт Лејк Сити, како и најдобриот пар од земјата во уметничко лизгање, Албена Денковска и Максим Стависки.
Со 27 натпреварувачи, Романија ќе се претстави со најголемиот тим меѓу балканските земји.
Романските спортисти ќе се натпреваруваат во осум зимски олимписки дисциплини, и тоа:
алпско скијање, бијатлон, боб, крос-кантри, уметничко лизгање, тркачки санки и брзо лизгање.
Скијачите во дисциплината крос-кантри Золт Антал, Флорентин Михаи Галичеану, Моника Ѓорѓ и Камелија Ана Чернешки, ќе се натпреваруваат во четири натпревари од оваа дисциплина.
Србија и Црна Гора ќе ја претставуваат шест спортисти, меѓу кои и алпските скијачи Јелена Лоловиќ, Марија Трмчиќ и Желимир Вуковиќ.
Алпските скијачи Жана Новаковиќ, Мојца Ратај и Марко Шауферер ќе се натпреваруваат за Босна и Херцеговина, додека Ерјон Тола, исто така алпски скијач, се очекува да ја претставува Албанија.
