14/05/2013
Мухамет Брајшори за Southeast European Times во Приштина -- 14.05.13
На 18-ти мај 2011 година Диана Кастрати беше убиена од нејзиниот сопруг откако нејзиното барање за итна заштита од домашно насилство била одбиена од приштинскиот општински суд. 
Уставниот суд пресуди дека властите не ја заштитиле. 
Таа беше убиена 5 месеци откако се разведе од сопругот.
Откако SETimes објави за пресудата на Уставниот суд, многумина ја обвинија жртвата -- а не нејзиниот сопруг -- за нејзината смрт, велејќи дека таа требала да води поконзервативен исламски начин на живот. 
Ваквите верувања се заблуда, изјавија експерти за SETimes.
„Убивањето ... 
никогаш не било наша верска традиција“, рече д-р Муса Вила, професор на Факултетот за исламски студии во Приштина и член на косовската Исламска заедница. 
„Исламот најостро го осудува убиството. 
Ова се споменува во Коранот и пророкот Мухамед, исто така, се спротивставил на убивањето луѓе, муслимани или од друга вера.“
„Честопати знаеме зошто се случиле убиствата, судовите носат одлуки и повторно има недоразбирања или погрешно толкување и погрешни информации во јавноста преку медиумите, кои им даваат на овие убиства верска позадина“, рече Вила.
Тој ја повика јавноста да го прочита Коранот и да види како исламот го осудува убиството.
„Во Коранот дури и се вели дека ,убиството на еден човек е убиство на целото човештво, додека спасувањето на еден човек е спасување на целиот човечки род’“, рече Вила.
Вила вели дека верскиот мотив не треба да се споменува, освен ако нема факти за поткрепа на истиот.
„Повикувам да не им се дава верска позадина на овие убиства, овие убиства се резултат на лични лудила и лични каприци, а според верата ние велиме под влијание на сатаната“, рече Вила.
Лиридон Красниќи, истражувач во Косовскиот институт за европски политички студии, изјави за SETimes дека погрешните религиозни верувања имаат тенденција да ги оправдаат кривичните дела во главите на луѓето.
„Не ја обвинувам верата за ова, но не можам да го игнорирам фактот дека некои верски кругови во исламот, а и во другите религии, ја злоупотребуваат својата позиција и ги заблудуваат луѓето, особено кога тие припаѓаат на различни мислителски школи“, рече Касниќим.
Граѓаните се согласуваат дека верата не треба да се користи како изговор за кривичните дела и убиствата.
„Не мислам дека верата е причина или дека ги мотивира луѓето да убиваат или да прават злодела, бидејќи сите религии повикуваат на спротивното“, рече за SETimes Шќипе Укај, жител на Приштина.
Мехмет Гаши, пензиониран наставник од Приштина, изјави за SETimes  дека иако медиумите треба да бидат внимателни што објавуваат и што пренесуваат, верските заедници треба да одиграат улога и да ги поддржат институциите во борбата против криминалот во земјата.
„Тие можат да го направат тоа со повеќе дискусии и предавања во нивните заедници за тоа како религијата може да се користи за добро. 
Но, исто така, тие мора да имаат повеќе контрола над неодговорните поединци што можеби ги имаат, кои можат да им кажат нешто погрешно на верниците“, рече Гаши.
Зошто луѓето се свртуваат кон религијата за криминални мотиви? 
Кажете ни што мислите во коментарите.
