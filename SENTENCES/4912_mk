25/11/2009
(Стандард, новинска агенција Фокус - 25/11/09;
Dnevnik.bg, Новините, бугарска влада - 24/11/09;
американски Стејт департмент, Новините, Медиапул - 23/11/09)
Проектите за гасоводите Набуко и Јужен тек се дел од политиката на Бугарија за разновидност на енергетскиот дотур, рече министерката за надворешни работи, Румјана Желева, во вторникот (24-ти ноември).
Софија е заинтересирана за учество во двата, рекла таа за време на предавањето во центарот „Вудроу Вилсон“ во Вашингтон, додавајќи дека распоредот не е дефиниран и дека двата проекти остануваат само на хартија.
Желева, која допатува во Вашингтон во понеделникот, на разговори околу начините за унапредување на билатералната соработка, исто така, рече дека Русија, како клучен енергетски снабдувач, не може да биде исклучена од разговорите за заедничка стратегија за енергетската сигурност на ЕУ.
Енергијата и напорите на новата бугарска централно-десничарска влада во борбата против организираниот криминал и корупцијата, беа меѓу прашањата за кои Желева разговараше со американската државна секретарка Хилари Клинтон, на почетокот од нејзината тридневна посета.
„Посветени сме на билатералната работа, како во НАТО, така и преку Европската унија, и со посебен акцент на сите овие прашања што се значајни за сите нас“, рече Клинтон по разговорите.
Таа ја пофали Софија за нејзините „напори за искоренување на корупцијата, одговорност на луѓето и ставање крај на неказнивоста на државните функционери“, како и за преземањето чекори кои ќе донесат поголема транспарентност во енергетскиот сектор.
Софискиот весник Дневник минатата недела објави дека Желева ќе ја информира Клинтон за напредокот што бугарските власти за спроведување на законот го постигнаа во четири случаи на корупција на високо ниво.
Во изјавата по состанокот, Клинтон рече дека таа и Желева, исто така, разговарале за „економските предизвици и трговските врски што сакаме да ги продлабочиме“.
„Најдовме толку многу работи што можат да придонесат за позитивните односи меѓу САД и Бугарија“, изјави Клинтон за новинарите.
Изразувајќи поддршка за напорите на Бугарија да биде вклучена во американската програма за укинување на визите за одредени категории граѓани, таа рече дека ова ќе се случи откако Софија ќе ги исполни критериумите утврдени од американскиот конгрес, кои се исти за сите држави.
„Бугарија ја сметаме за близок партнер“, рече Клинтон, додавајќи дека нејзината земја е подготвена и сака да помогне во исполнувањето на условите.
Енергетските проблеми беа повторно во фокусот на разговорите на Желева во вторникот со американскиот специјален претставник за евроазиска енергија, Ричард Морнингстар, и Џонатан Елкинд, главен заменик помошник-секретар во американското Министерство за енергија.
За време на тој состанок, Желева повика на зголемување на американските инвестиции во широките енергетски проекти на нејзината земја, вклучително и нуклеарната централа Белене.
Секоја конкретна форма на американска поддршка за, или вклучување во, вакви проекти, се очекува да биде дискутирана за време на посетата на Морнингстар на Бугарија, на почетокот од декември, објави софиски Стандард.
Енергетската безбедност и кандидатурата на Бугарија за учество во американската Програма за укинување на визите за одредени категории луѓе доминираа во разговорите на Желева со сенаторот Ричард Лугар во вторникот.
