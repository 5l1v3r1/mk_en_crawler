11/04/2011
Од Елизабет Марагула за Southeast European Times во Атина -- 11/04/11
Синдикатите на новинарите повикаа на два 48-часовни штрајкови -- кои завршија во понеделник (11-ти април) во 6 часот изутрина -- оставајќи ја грчката јавност во национален информациски мрак.
Синдикатите на Атинските дневни весници (ЕСИЕА) објавија меморандум на својата веб-страница, повикувајќи ги вработените да потпишат колективни договори за работни односи -- кои наводно не се ажурирани од 2009 година -- да прекинат со кратењата на платите и отпуштањата, и да понудат сигурност за правата на вработените.
Штрајкот доаѓа во време кога Грците не само што се соочуваат со несигурност што ќе донесат следните месеци, туку и со неизвесност во секојдневниот живот.
Со зголемувањето на штрајковите во текот на изминатата година, Грците скоро целосно се потпираа на вестите за прекините на транспортот и другите јавни услуги, и затворањето на градските центри.
Вестите од локалните и националните медиуми беа целосно прекинати во четвртокот.
Опфатени беа весниците, веб-страниците, радиотелевизиските медиуми и агенциите.
„Четиридневен информациски мрак!
Тоа е несфатливо, особено во земја со постојани штрајкови:
Дали масовниот транспорт ќе штрајкува, дали таксистите ќе штрајкуваат, дали лекарите и болниците ќе штрајкуваат?“, изјави еден грчки бизнисмен за SETimes.
„Тие [новинарите/медиумскиот персонал] доведуваат до тоа голем дел од населението да биде целосно изолирано.
Со оглед на тоа што тие постојат за да ја информираат јавноста, ова е неодговорно и занемарливо од нивна страна“, додаде таа.
Во петокот новинарите и медиумскиот персонал излегоа на улиците во централна Атина, свртувајќи го вниманието на масовните тешкотии со кои се соочуваат поради владините мерки на штедење.
„Што се однесува до штрајкот, истиот е еден од неколкуте инструменти што вработените ги имаат за привремен прекин на производствениот процес и за да побараат од работодавачите да ги слушнат нивните барања за прекин со отпуштањата и за потпишување договори“, изјави за SETimes новинар на грчкиот весник Катимерини.
Минатиот мај, како дел од договорот за добивање 110 милијарди евра пакет финансиска помош од ЕУ и ММФ во текот на три години, грчката социјалистичка влада воведе мерки на штедење -- вклучително и строги реформи во работните односи -- како начин за кратење на трошоците и зголемување на конкурентноста.
Платите и пензиите се кратат.
Повеќето сектори, особено медиумскиот сектор, се соочија со масовни отпуштања.
Индивидуалните договори, наместо колективните, во суштина им даваат на претпријатијата поголема преговарачка моќ над нивните вработени.
„Вработените сакаат да потпишат колективен договор со работодавачите дури и без зголемување на платата, додека работодавачите сакаат да потпишат договор со 15 отсто кратење на платата -- нешто со што вработените не се согласуваат.
Поради новите мерки, работодавачите повеќе сакаат да потпишуваат индивидуални договори со вработените, за да можат да постигнат намалување на платите“, објасни новинар на Катимерини.
„Во моментов, медиумите, кои се во преден план на целото внимание, трпат последици од овој развој на настаните.
Повеќето работодавачи, издавачи, го намалуваат персоналот, бараат и спроведуваат кратења на платите -- тоа е целата суштина на штрајкот“, рече Танасис Адамопулос, главен уредник на грчкиот економски весник Нафтемборики, за SETimes.
Ова се случува во време кога невработеноста продолжува да расте -- достигнувајќи 14,2 отсто во изминатото тримесечје од 2010 година, скок од 10,3 отсто во истото тримесечје од 2009 година, според грчкиот Завод за статистика.
„Состојбата со медиумите е веќе и онака тешка за сите -- многу луѓе останаа без работа, а некои весници, телевизиски канали итн.
најверојатно ќе се затворат“, истакна новинарот
„Поради оваа економска криза тука во Грција, сите новинари се под закана од актуелната ситуација“, рече Крис Трикукис, заменик генерален секретар на атинската Информатициска асоцијација на европски новинари, за SETimes.
„Отсега нема да има толку многу работни места.
Многу весници се затвораат.
Има голем проблем со телевизиските станици ...
Ова е еден вид солидарност со сите овие луѓе.“
Но, со оглед на тоа што многу Грци останаа „во темнина“ четири дена, тој не се согласува дека штрајкот беше коректно дејство.
„Еден новинар мора да ѝ служи на јавноста и да ѝ дава вести секој ден.
Тоа е моето мислење“, рече Трикукис.
