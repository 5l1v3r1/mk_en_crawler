03/03/2005
Од Арди Пулај за Southeast European Times во Тирана -- 03/03/05
Албанското Министерство за интеграција потпиша договор со Универзитетот во Тирана во врска со иницијативата за зајакнување на кандидатурата на земјата за членство во ЕУ.
Целта е да се помогне во внесувањето на академската експертиза во владината програма за пристапување.
Заедно, министерството и универзитетот ќе работат на учењето и негувањето на европските вредности.
Ќе бидат формирани Европски дијалог и Европски форум, ќе се спроведуваат заеднички студии во врска со процесот на интеграција во ЕУ, а цивилните службеници што работат на процесите поврзани со интеграцијата ќе добијат обука.
Јавните кампањи ќе имаат за цел зголемување на свеста во врска со бенефициите, обврските и предизвиците што ги претставува членството на ЕУ.
Покрај тоа, на универзитетот ќе биде воведена и магистерска програма за европски студии.
Министерката за европски интеграции, Ермелинда Мекси, и канцеларот на Универзитетот во Тирана, Шезаи Рокај, го потпишаа документот минатиот месец.
„Ова претставува важен договор“, рече Мекси.
„Тој ќе го трансформира процесот на европска интеграција од дипломатска, политичка и техничка операција на државните функционери во предмет на проучување и на дебата помеѓу академиците и студентите.“
„Министерството за интеграција ќе му понуди свој придонес на универзитетот спроведувајќи заеднички програми и помош, додека универзитетот ќе ги подготви идните професионалци кои работат во министерството или му помагаат, со експертиза за европската интеграција на Албанија“, рече Рокај.
Моментно, неколку универзитетски факултети имаат настава за европската интеграција во областите како што се хуманитарните науки, историјата, филологијата и економијата.
Сепак, според Рокај, на студентите им треба повеќе самомотивација со цел да научат повеќе за европската интеграција.
Овие програми ќе им ја овозможат таа шанса.
Албанија се соочува со голем број предизвици на својот пат за пристап во Унијата.
На последниот состанок помеѓу официјалните претставници на ЕУ и на Албанија, одржан во Брисел на почетокот од февруари, од земјата беше побарано да ја засили борбата против корупцијата и организираниот криминал.
Покрај тоа, ЕУ му дава големо значење на спроведувањето на фер и демократски парламентарни избори, закажани за подоцна оваа година.
Информирањето на јавноста во врска со овие прашања претставува приоритет, велат властите.
Договорот со Универзитетот во Тирана претставува дел од целокупната стратегија на информирање и комуникации што ја спроведува Владата за да обезбеди транспарентност во процесот на интеграција.
