11/06/2012
Од Горан Трајков за Southeast European Times во Скопје -- 11/06/12
Селската џамија која треба да се изгради во Лажец, во близина на Битола, во југозападна Македонија, со години создава тензии во етнички мешаното село, каде што живеат 120 Македонци и 80 Албанци. 
Двете групи не можат да се согласат за локацијата на новата џамија.
Македонците од Лажец велат дека првично планираната локација на која сака да гради исламската заедница се совпаѓа со темелите на православната црква Св. 
Ѓорѓија.
Тензиите ескалираа откако општинскиот совет на Битола одлучи да ја одобри џамијата на влезот од селото. 
Македонците од Лажец рекоа дека не се против изградбата верски објекти, но се спротивставуваат на планираната локација.
„Сакаме џамијата да биде изградена веднаш до црквата, што ќе го задоволи барањето на македонскиот народ од селото, и ќе испрати порака дека селото е мултиетничко, каде што Македонците и Албанците живеат заедно. 
Албанските жители повторно побараа џамијата да биде изградена на влезот од селото, што ги повредува Македонците, кои велат дека ако џамијата биде изградена на влезот од селото, тоа ќе сигнализира дека тука живеат само Албанци“, рече за SETimes Орце Дандушевски, претседател на општина Лажец.
Претставникот на исламската верска заедница од Битола, Муфтијата Плуми Велиу, рече дека заедницата чека погоден момент да отпочне со изградбата на џамијата.
„Техничката документација е комплетирана и испратена до надлежните власти, така што градежните работи треба набргу да започнат. 
Реакции, како и секогаш, ќе бидат присутни, но сé е подготвено за започнување со градежните работи. 
Се надеваме дека нема да има проблеми, бидејќи локацијата е одредена од државата“, рече Велиу за SETimes.
Во меѓувреме, мултиетничкиот соживот во Лажец е значително намален. 
Двете заедници ги прекинаа контактите меѓу себе -- дури и за секојдневни потреби. 
Селото сега има две продавници, т.н. 
македонска и албанска.
„Џамијата ... 
почна да им штети на меѓуетничките односи во Лажец пред шест години ... 
Сега сите се водат по правилото секој да купува во својата продавница, дури и за леб. 
... 
Жителите на Лажец ја обвинуваат политиката за ситуацијата“, рече за SETimes православниот свештеник Отец Оливер.
„Убаво е да има верски објект во ова село, без оглед каде е локацијата, бидејќи ќе имаме место во селото да се молиме и да ги погребуваме починатите. 
Досега одевме во селото Кисава, на 5 километри оддалеченост“, рече за SETimes Лирим Русидоски, Албанец од село Лажец.
Македонските жители на Лажец велат дека или ќе се иселат од селото и ќе остават сé зад себе, или ќе одат во странство.
Васко Деспотовски, жител на селото, рече дека половина од селото веќе планира да се исели.
„Уште едно семејство го напушти селото пред два дена. 
Го познававме семејството и живеевме [едни до други], но поради расправијата за џамијата, тие заминаа. 
Притисокот е огромен“, рече Деспотовски за SETimes.
