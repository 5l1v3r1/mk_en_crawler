22/11/2010
(Ројтерс, ДПА, АФП, СНН, Њујорк тајмс, Вашингтон пост, Кристиан сајанс монитор - 21/11/10; Ројтерс, ДПА, ББС, РФЕ/РЛ, НАТО - 20/11/10)
НАТО и Русија повеќе не претставуваат закана еден за друг, се согласија поранешните непријатели од Студената војна на историскиот самит во Лисабон во саботата (20-ти ноември), најавувајќи нов почеток во нивните односи и неколку иницијативи за идна соработка.
„За првпат во историјата, земјите од НАТО и Русија ќе соработуваат во одбраната“, рече генералниот секретар на НАТО, Андерс Фо Расмузен, по разговорите. 
„Нашата безбедност е неделива. 
Ние делиме важни интереси и се соочуваме со истите закани кон нашата заедничка безбедност.“
Состанокот на Советот НАТО-Русија (СНР) се одржа на вториот ден од Лисабонскиот самит на Алијансата, каде што шефовите на држави или влади на 28 земји-членки беа придружени од рускиот претседател Дмитри Медведев. 
СНР беше формиран во 2002 година како платформа за соработката меѓу двете страни во областите од заеднички интерес. 
Разговорите на високо ниво од саботата беа први откако Алијансата ги прекина односите со Москва по руската инвазија на Грузија во август 2008 година.
Повеќе од две години подоцна, 29 водачи од СНР ветија дека „ќе работат за остварување вистинско стратешко и модернизирано партнерство“. 
Целта ќе биде да се придонесе за „создавање заеднички простор на мир, безбедност и стабилност во евроатланската област“, рекоа тие во заедничката изјава.
Одобрувајќи го заедничкиот преглед на безбедносните предизвици од 21-виот век, НАТО и Русија ги наведоа тероризмот, ширењето на оружјето за масовно уништување и ширењето на проектилите како прашања на заедничка загриженост, и написмено потврдија дека тие повеќе не претставуваат меѓусебна опасност.
Во друг клучен потег -- еден ден откако водачите на НАТО се согласија да работат на развивање на заеднички противракетен систем за заштита на сите 28 членки против нападите од долг домет -- двете страни во саботата се согласија тесно да соработуваат на клучното прашање на ракетната одбрана.
Според Ројтерс, оваа заедничка мрежа на заштита, која ќе ги поврзува одбранбените системи на европските земји од Алијансата со радарите и пресретнувачите што САД планираат да ги постават на Средоземното Море, Романија, Полска и евентуално Турција, ќе биде изградена во фази до 2020 година.
Во саботата, Медведев ја прифати поканата на НАТО за Русија да ги испита можностите за соработка во областа на проектилската одбрана.
Водачите на СНР „се согласија за заедничка оценка на опасноста од балистичките проектили и одлучија да продолжат со Локализирана проектилската одбранбена соработка“, се вели во соопштението на Алијансата. 
„Ние во Русија гледаме партнер, а не противник“, истакна американскиот претседател Барак Обама.
Неговиот руски колега се согласи за важноста на чекорите што се преземени во Лисабон.
„Ова е навистина историски настан“, рече Медведев. 
„Јас, исто така, го користам терминот историски денес, мислејќи на долгиот пат што го поминавме.“
