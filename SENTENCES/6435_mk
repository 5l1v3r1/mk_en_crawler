16/01/2012
Линда Карадаку за Southeast European Times во Приштина -- 16.01.12
Претставниците на 25 косовски невладини организации протестираа во понеделникот (16-ти јануари) пред зградата на косовската влада против полициската интервенција врз активистите и поддржувачите на Ветевендосје во саботата.
„Се собравме денес тука да го осудиме бруталното насилство што Косовската полиција го примени на протестите во саботата, и да ја изразиме нашата длабока огорченост од меѓународната заедница.
Нејзината позиција го легитимизираше насилството врз демонстрантите“, рече Лорик Бајрами, од невладината организација Чоху (Разбуди се), обраќајќи им се на демонстрантите во име на групата.
Полицијата во саботата употреби пипер спреј, водени топови и солзавец врз демонстрантите, кои маршираа во знак на протест на двата гранични премини со Србија, во Мердаре и Бела земја.
„Ги сметаме протестите од [саботата] за израз на волјата на граѓаните и демократски метод.
Ова право ни е загарантирано и со уставот.
Според тоа, употребата на насилство врз демонстрантите беше целосно неприфатлива, и ние го осудуваме ваквиот чин“, рече за SETimes Бесник Рамадај, претставник за јавни односи на Косовскиот демократски институт, една од невладините организации што протестираа во понеделникот.
Ветевендосје објави дека полицијата интервенирала насилно врз мирните демонстранти „и покрај неколкуте повици до полицијата да не нè напаѓа“.
Движењето, кое вели дека владејачката ПДК не ја спровела парламентарната одлука за воведување целосен политички, економски и трговски реципроцитет со Србија, ја обвини владата и полицијата дека има „стратегија за насилство“.
„Следните мирни протести за блокирање на српската стока и автомобили ќе се одржат по една недела, на 22-ри јануари“, објави Ветевендосје, повторувајќи дека ако владата почне да спроведува целосен реципроцитет со Србија оваа недела, протестите нема да се одржат.
Но, косовскиот министер за внатрешни работи, Бајрам Реџепи, изјави за медиумите дека полицијата употребила пропорционална, минимална сила во саботата.
Тој рече дека полицијата била многу професионална, и дека намерата на полицијата цело време била да ги расчисти патиштата и да овозможи слободно движење.
„Би сакале овие барања и идеи на Ветевендосје да беа претставени во парламентот и да се најдат соодветни решенија.
Ако повторно има протести со блокирањето на слободата на движењето за луѓе и стока, Косовската полиција ќе биде принудена да дејствува во согласност со мандатот и законските обврски како [агенција] за спроведување на законот“, рече Реџепи за SETimes во неделата.
Опозициската партија Демократска лига на Косово (ЛДК) објави дека насилството од саботата било неоправдано.
Партискиот водач, градоначалникот на Приштина Иса Мустафа, рече дека одлуката за реципроцитет со Србија треба целосно да се спроведе, но на институционален начин, а не надвор на улица.
Менаџерот на телевизиската станица Клан, Батон Хаџиу, вели дека двете страни имаат вина.
„Двете политички партии, [ПДК и Ветевендосје] се хранат меѓусебно за мобилизација на своето членство.
Овие две екстремности го користат, всушност, истиот јазик, истиот политички начин на дејствување, секоја од својата сопствена позиција:
владата од позиција на употреба на сила, а Ветевендосје од позиција на политички екстремизам“, рече Хаџиу за SETimes.
Тој додава дека последица од сето ова не се судирите меѓу овие две партии, туку маргинализацијата на остатокот од опозицијата, која се чини дека не може да се пробие низ дуализмот на конфликтот.
„Мислам дека најголеми губитници од ова се ЛДК и ААК“, вели тој.
