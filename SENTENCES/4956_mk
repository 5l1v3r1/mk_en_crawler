22/10/2009
By Marina Stojanovska for Southeast European Times in Skopje -- 22/10/09
Комесарот за проширување на ЕУ, Оли Рен, минатата среда во Брисел го претстави новиот извештај на Европската комисија (ЕК) за Македонија, во кој се оценува напредокот на земјата кон отпочнувањето на нејзините преговори за членство во ЕУ.
„Сега можеме да препорачаме отворање преговори за членство“, рече Рен.
Позитивната препорака дојде откако ЕК излезе со став дека Македонија „постигна задоволителен напредок во исполнувањето на Копенхашките критериуми“, според Рен.
Македонија „постигна убедлив напредок и во значителна мера ги реши клучните реформски приоритети“.
Сепак, Рен го истакна „клучниот“ дел од извештајот, кој повикува на добрососедски односи -- вклучително и взаемно прифатливо решение на долготрајниот спор околу името со Грција, под покровителство на ОН.
„Се надевам дека владата во Скопје ќе ја сфати оваа порака како силно охрабрување за конечно решавање на спорот околу името“, рече тој, опишувајќи ја потребата за решение како „посуштинска и поитна од кога и да е претходно за доброто на земјата и нејзината европска иднина“.
Откако ги слушна позитивните вести, премиерот Никола Груевски рече дека ова е „историски ден за Македонија и нејзините граѓани“.
Тој рече дека ова постигнување дојде како резултат на „изминатите напори на владата, како и на граѓаните и сите политички партии“.
Груевски, исто така, рече дека владата е посветена на одржувањето добрососедски односи.
„Македонија активно и конструктивно продолжува со разговорите под водство на ОН, за наоѓање взаемно прифатливо решение“, рече тој.
Претседателот Ѓорге Иванов рече дека последните настани претставуваат „успешна приказна, која е многу важна за перспективите на Македонија“.
Следно, извештајот на ЕК ќе биде доставен до Советот на министри на ЕУ, кој потоа ќе одреди кога ќе почнат преговорите.
Шведскиот амбасадор во Македонија, Ларс Фреден, изрази задоволство од одлуката на ЕК,
„Единствената одлука која преостанува сега е онаа која се однесува на спорот околу името, а не на условите“, рече Фреден.
Додека некои Македонци се радуваа, многумина беа претпазливи во однос на веста, велејќи дека признанието од Брисел треба да дојде како резултат на напорната работа, а не како начин да се влијае на исходот од билатералниот спор.
