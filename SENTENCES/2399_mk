28/11/2005
Од Игор Јовановиќ за Southeast European Times во Белград – 28/11/05
Специјалниот претставник на ОН за преговорите во врска со идниот статус на Косово, Марти Ахтисари, во петокот (25-ти ноември) замина од Белград, по разговорите со највисоките претставници таму. 
Посетата беше дел од турнејата за утврдување на фактите во регионот, која започна со претходната посета на косовскиот главен град Приштина.
Изразувајќи задоволство од разговорите досега Ахтисари рече дека добил голем број информации, кои треба допрва да ги анализира. 
Тој, исто така, рече дека првиот директен состанок на српските и албанските претставници ќе се случи на почетокот од 2006 година.
„Се надевам дека во првиот дел од новата година ние ќе можеме да ги седнеме на иста маса двете страни. 
Ние ќе посредуваме со разговорите, ако страните го сакаат тоа“, рече Ахтисари. 
Тој потврди дека ниту косовските Албанци, ниту, пак, Србите го променија својот став. 
Албанците сакаат независност, додека српските претставници сметаат дека покраината, која е под меѓународна управа од 1999 година, треба да остане на некој начиндел од Србија.
Ахтисари потврди дека нема временска рамка за разговорите во врска со статусот, но додаде дека „ако меѓународната заедница одлучила да ги реализира преговорите, тоа значи дека сегашната состојба на статус кво повеќе не може да се одржи“. 
Специјалниот претставник, исто така, рече дека се спротивставува на поделбата на Косово.
За време на посетата на Белград Ахтисари се состана со српскиот премиер Воислав Коштуница, со министерот за надворешни работи на Србија и Црна Гора, Вук Драшковиќ, како и со српскиот претседател Борис Тадиќ. 
Српската влада му ја претстави парламентарната резолуција со негативен став за евентуалната независност на Косово. 
Драшковиќ го изнесе ставот на Белград против независноста за време на разговорите со претставникот, тврдејќи дека таквиот потег би предизвикал „последователни бранови низ Балканот како и низ цела Европа и светот“.
Коштуница, пак, му предложи на Ахтисари да се состане со државните претставници на соседните земји - Бугарија, Хрватска и Романија - следниот пат кога ќе дојде во регионот.
На својот втор ден од посетата на Белград Ахтисари се состана со Тадиќ, кој му рече дека „мора да се најде специјално решение за идниот статус на Косово, кое подеднакво ќе ги штити интересите на сите локални етнички заедници во рамките на сувереноста и територијалниот интегритет на Србија и Црна Гора“.
Пред пристигнувањето на претставникот на ОН беше формиран 13-члениот српски тим за преговорите во врска со статусот. 
Во него учествуваат Тадиќ, Коштуница и Драшковиќ. 
Постојан советник на тимот е Томас Флајнер, професор по право на Универзитетот Фрибург во Швајцарија и шеф на Институтот за федерализам.
По заминувањето од Белград Ахтисари отпатува за Црна Гора, Албанија и Македонија.
