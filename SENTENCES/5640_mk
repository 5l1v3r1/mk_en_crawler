01/09/2010
Од Пол Чикои за Southeast European Times во Букурешт – 01/09/10
Романија презеде чекор за исполнување на стандардите за правда на ЕУ со донесување на нов закон за Националната агенција за интегритет (НАИ), државен орган задолжен за контрола на средствата на политичарите и на други важни јавни личности. 
Земјата беше критикувана во јулскиот извештај на ЕУ за напредокот на судските реформи.
„Можам да го окарактеризирам гласањето во Сенатот како позитивна еволуција", изјави генералниот секретар на НАИ Хориа Ѓорѓеску за SETimes по минатонеделното гласање. 
„Верувам дека последниот извештај на ЕК за правдата имаше големо влијание врз гласањето на сенаторите“.
НАИ беше парализирана неколку месеци по одлуката на Уставниот суд во април, со која беа поништени делови од претходниот закон за агенцијата. 
Како резултат на тоа, повеќе од 4000 случаи беа суспендирани
Со влечењето на овој ќор-сокак, Брисел ја повика Романија да преземе акција и да го корегира законот.
„Парламентот беше свесен за последиците од овој извештај што се однесува на неговата политичка одговорност пред граѓаните, како и за надворешните последици, кои влијаат врз интересите на Романија", рече Ѓорѓеску. 
На 24-ти август, горниот дом на парламентот гласаше 78-0 за усвојување на новиот закон.
Сенаторите од Социјалдемократската партија, сепак, избраа да бидат воздржани. 
Според партискиот лидер Виктор Понта, ревидираниот закон не ги решава проблемите со стариот закон.
„Ќе се воздржиме од гласање [додека] романската влада ... 
не излезе со закон кој ќе ги почитува како барањата на Европската комисија, така и одлуките на Уставниот суд", рече Понта
Иако не гласаа, сенаторите од СДП присуствуваа на парламентарна седница, со цел да се обезбеди кворум.
Новиот закон враќа серија одредби кои претходно беа отстранети. 
Тие вклучуваат формирање на истражни комисии потчинети на апелациони судови и единствен формулар за богатството, со делови за накитот, сметките и недвижнините.
Според него, државните службеници исто така, треба да ги објават сите договори со државните власти во нивните изјави на интерес. 
И богатството и изјавите на интерес стануваат јавни.
Покрај тоа, законот и овозможува на НАИ да ги испита функционерите до три години по напуштањето на функцијата.
Законот сега треба да биде потпишан од претседателот Трајан Башеску.
„Најважна добивка е тоа што извешатите за богатството и интересот се сеуште јавни и одредбата побарана од страна на романскиот претседател - кој ги принудува високите личности транспарентно да ги декларираат јавно-финансираните контакти - носи дополнителен инструмент во борбата против судирот на интереси во јавните набавки ", рече Ѓорѓеску.
Тој додаде дека НАИ очекува законот да биде отповикан повторно. 
Што се однесува до случаите ставени на мраз со претходната судска одлука, тие ќе се вратат на почетокот.
„Сите овие истраги ќе мора да продолжат од нула", рече тој. 
"Две години работа беа поништени. 
Многу истраги ќе бидат загубени бидејќи границата од три години е надмината."
