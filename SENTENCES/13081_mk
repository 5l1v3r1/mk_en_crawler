31/01/2006
АТИНА, Грција -- Премиерот Костас Караманлис ја потврди поддршката на неговата земја за пристап во ЕУ на Бугарија и Романија според закажаниот термин во 2007 година, за време на состанокот со својот бугарски колега, Сергеј Станишев, во понеделникот (30-ти јануари) во Атина. 
Тие изразија поддршка за интеграцијата во ЕУ на земјите од Западен Балкан, како и за решавањето на косовскиот проблем.
Исто така, австрискиот канцелар Волфганг Шисел потврди дека неговата земја -- која моментно претседава со ЕУ -- го поддржува членството на Бугарија и Романија во Унијата. 
Тој го изјави ова за време на посетата на романскиот премиер Калин Попеску Таричеану на Виена во понеделникот.
Словенечкиот претседател Јанез Дрновшек даде слична изјава на поддршка по пристигнувањето во дводневна посета на Букурешт во понеделникот. 
За време на разговорите со својот романски колега, Трајан Башеску, Дрновшек, исто така, истакна дека процесот на проширување на ЕУ мора да продолжи. 
(Девет часот - 31/01/06; AНA, MПА, БНР, веб-страница на романската влада - 30/01/06)
