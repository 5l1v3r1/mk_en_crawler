06/05/2009
Од Ајхан Шимшек за Southeast European Times -- 06/05/09
Светската економска криза и заостанувањето во разговорите на Турција за пристапување во ЕУ, ги алармираа набљудувачите за иднината на турската економија.
Знаците се застрашувачки.
Светската банка предвидува дека економијата на Турција ќе се намали за 2 до 6 отсто оваа година.
Невработеноста достигна рекордно ниво од 15,5 отсто во првото тромесечје, зголемувајќи се за 3,9 процентни поени за една година.
Овие бројки се голем контраст на оние од „златните години“ 2002-2005, кога економијата растеше со просечна годишна стапка од 6 отсто.
Експертите ја рангираа Турција како една од 15-те најатрактивни земји во светот за странски инвестиции, бидејќи инвеститорите гледаа во кандидатурата на Турција за ЕУ, причина за сигурност и извор на стабилност.
Но, од 2007 година, процесот за ЕУ на Анкара скоро сосема запре.
Меѓу сопирачките се неспособноста за решавање на кипарскиот спор и противењето на Франција да ја прими Турција во Унијата.
Владејачката Партија на правдата и развојот (АКП) се чини дека го изгуби својот апетит за ЕУ.
Но, турските бизнис водачи сега веруваат дека економската иднина на земјата е повторно тесно поврзана со процесот за ЕУ.
Рахми Коч, почесен претседател на најголемото турско приватно претпријатие, Коч холдинг, ја повика владата на обновување на своите напори за пристапување во Унијата, што може да „ни овозможи [да имаме] важна поткрепа.
Друга поткрепа ...
би била ММФ.“
Професорот на Универзитетот Бахчешехир Сефејтин Гурсел вели дека процесот за ЕУ претставува пример за „јужноевропски“ развоен модел.
Тој го припишува економскиот успех на процесот на придобивките од интеграцијата во ЕУ, вклучително и ниските реални каматни стапки и големите странски директни инвестиции.
Сепак, Гурсел потврдува дека „усехот не бара само економски реформи ...
потребни се и политички реформи“.
Накусо, „Турција мора да го следи патот на демократијата според стандардите на ЕУ“.
Владата не остана нема на овие повици.
Турција неодамна назначи главен преговарач за прашањата на ЕУ, државниот министер Егемен Багис.
Тој вети дека ќе се рефокусира и ќе ги интензивира политичките и економските реформи по локалните избори во март.
„Сакаме да работиме рамо до рамо со опозицијата на усвојувањето на главните реформи во парламентот, како што сторивме и во периодот 2002-2005 година“, рече тој.
Владата соопшти дека меѓу нејзините главни приоритети е реформата на законите што ги регулираат изборите и политичките партии.
ЕУ се очекува да отвори две нови поглавја во разговорите за пристапување со Турција -- едно за социјалната политика и вработувањето и друго за даноците -- до крајот на јуни.
Унијата, исто така, се обидува да го убеди Кипар да го повлече своето вето за отворање на клучното енергетско поглавје.
Проунијските аналитичари се надеваат дека отворањето на овие поглавја ќе донесе нов ентузијазам во Турција за реформите на ЕУ.
