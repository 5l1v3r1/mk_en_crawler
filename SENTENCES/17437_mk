31/07/2007
САРАЕВО, Босна и Херцеговина (БиХ) -- Високиот претставник Мирослав Лајчак во понеделникот (30-ти јули) изрази загриженост во врска со предлог-амандманот на законот за имунитет, за кој ќе се гласа во државниот парламент во вторник. 
Лајчак се спротивстави на проширувањето на имунитетот за парламентарците, потег кој би можел да ги ослободи од кривично гонење за дела како што се: возење во пијана состојба, злоупотреба на функцијата и воени злосторства. 
Со сегашниот закон за имунитет, кој стапи на сила во 2002 година, конечно вршителите на јавни функции беа подложни на одговорност за нивните дејства, рече Лајчак, инсистирајќи на негово задржување. 
Тој, исто така, ја укори најголемата хрватска партија, ХДЗ, за поднесување на законот во итна постапка, како обид за избегнување јавна дебата.
Исто така во понеделникот, босанскиот парламент го усвои Законот за високото образование -- клучен елемент од реформата на државното обвразование. 
Истиот го отвора патот за признавање на дипломите од БиХ во Европската зона на високото образование. 
Лајчак го поздрави потегот, велејќи дека политичките водачи на БиХ покажаа одговорност кон граѓаните. 
Лајчак рече дека потегот е „најдобра можна вест за повеќе од 100.000 студенти и вработени во институциите на високото образование во земјата“. 
(Дневни аваз, Независне новине - 31/07/07; веб-страница на ОХР, Фена, РТРС - 30/07/07)
