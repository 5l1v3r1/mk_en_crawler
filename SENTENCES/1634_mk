02/07/2010
Јапонското претпријатие Мицибуши хеви индустрис планира да изгради централа на силата на ветарот во Крново, во црногорската општина Никшиќ. 
Министерството за економија во понеделникот (28-ти јуни) објави дека очекуваната инвестиција изнесува 70 до 90 милиони евра. 
Капацитетот на централата ќе биде 50 мегавати што ќе може да се прошири за дополнителни 22 мегавати во иднина.
***
Извршниот одбор на ММФ го одобри четвртиот преглед на својот стенд-бај аранжман со Србијa во вторникот (29-ти јуни) и дозволи итна исплата на транша од 383,2 милиони евра, од својот заем во висина од 2,9 милијарди евра. 
Заменик управниот директор на ММФ, Мурило Португал, рече дека српските економски резултати и понатаму се генерално задоволителни, и покрај слабата макроекономска средина во текот на првата половина од годината.
***
Гувернерот на Банката на Косовo Хашим Реџепи во средата (30-ти јуни) објави дека се изготвува правната рамка за привлекување на исламските банки во земјата. 
Нема апликации од земјоделските банки, рече Реџепи. 
Тој додаде дека 8 отсто од капиталот на комерцијалните банки кои работат на локалниот пазар го држат локалните субјекти.
***
Гувернерот на Банката на Aлбанијa Адријан Фулани во средата (30-ти јуни) ја повика владата да биде внимателна кога ќе аплицира за заеми и во управувањето со буџетскиот дефицит. 
Предупредувањето дојде во време кога владата се согласи на заем од 25 милиони евра од комерцијалните банки претходно оваа недела. 
Фулани побара од владата да избегнува вакви чекори во иднина бидејќи тие одземаат од капиталот кој може да им се даде на локалните бизниси.
***
Tурција постигна импресивен пораст во својот индекс на транспарентноста на пазарот на недвижности, придвижувајќи се 27 места нагоре во неодамнешниот извештај на „Џонс Ланг Ласале енд Ласале инвестмент менаџмент“. 
Од 81 земја вклучени во студијата, Турција се рангираше на 36-тото место, во споредба со 63-тото во 2008 година, според извештајот Глобал рил естејт трансперенси индекс 2010.
***
Кипарските синдикати во средата (30-ти јуни) се согласија да ги обноват колективните договори на своите членови со владата, вклучително и клаузулата што предвидува нулта раст на нивните плати. 
Генералниот секретар на Кипарската работничка конфедерација Никос Моисос рече дека чекорот е „голема жртва“ и истакна дека очекува слични жртви од другите.
(Разни извори -- 25/06/10-02/07/10)
