19/12/2007
Од Блерта Фониќи-Кабаши за Southeast European Times во Фуше Косово – 19/12/07
Tриесет српски и 14 албански семејства се вратија во своите домови во селата Накараде и Лисмар во Фуше Косово на 11-ти декември. 
Високи домашни и меѓународни претставници го поздравија нивното враќање.
Двајца поранешни соседи -- еден Албанец, еден Србин -- се сретнаа во Фуше Косово на 11-ти декемеври, се ракуваа и ветија дека ќе живеат во мир во мултиетничко Косово.
„Ние сме пријатели“, изјави Хаџи Ибрахими за Southeast European Times говорејќи за својот сосед Живорад Ѓорѓевиќ. 
Тој додаде дека неговото семејство е подготвено за соживот со Србите.
Српскиот министер за враќање и заедниците, Бранислав Грбиќ, рече „Ова е уште еден успешен проект на косовската влада, УНДП и другите организации, кои го поддржуваа и продолжуваат да го поддржуваат процесот на враќањата.“ Тој додаде дека и покрај тоа што процесот на враќањата е сложен, тој може да се оствари со заеднички напори.
Триесет српски семејни куќи се реконструирани и обновени, со додадени нови далноводи и водоводи. 
Четири албански семејни куќи, исто така, се реконструирани.
Според официјалните претставници, овој проект претставува чекор напред во процесот на враќањата. 
Шефот на Британската канцеларија во Приштина, Дејвид Блант, рече дека Велика Британија ќе продолжи со одвојувањето средства за повратниците.
Сепак, процесот и понатаму поминува во сенката на престојното политичко прашање на статусот. 
Со оглед на ќор-сокакот во преговорите и предупредувањето на косовските Албанци дека ќе прогласат независност унилатерално, постои загриженост дека Србите во северна Косовска Митровица и околните области ќе се обидат да се отцепат од остатокот на покраината, со цел да останат обединети со Србија.
Ако се случи тоа, можен е егзодус на Србите што живеат во другите делови на Косово.
Српската влада отвори канцеларија во Косовска Митровица на 10-ти декември -- денот кога преговорите за идниот статус на Косово официјално завршија, што предизвика меѓународна загриженост. 
Властите велат дека канцеларијата ќе ја надгледува работата на јавните служби во Косовска Митровица, каде што живеат повеќе од половината од 120.000 Срби кои останаа во отцепената покраина.
Портпаролот на УНМИК, Александар Иванко, рече дека потегот претставува „провокација“, а шефот на мисијата, Јоаким Рикер, рече дека истиот е неприфатлив. 
Рикер рече дека го информирал седиштето на ОН за канцеларијата и чека инструкции за понатаму.
Портпаролот на КФОР, Бертранд Боно, рече дека во моментов КФОР не ја смета канцеларијата за закана по безбедноста. 
КФОР ќе преземе дејства само ако Рикер го побара тоа, додаде тој.
