15/06/2007
Светската банка во вторникот го одобри заемот од 15 милиони евра за Проектот за зајакнување на земјоделството и пристап во Maкедонијa.
Проектот има за цел да ја зајакне владината помош за земјоделскиот сектор, во согласност со претпристапните услови на ЕУ.
Aлбанската влада го ратификуваше февруарскиот трилатерален договор со Бугарија и Македонија за изградба на регионалниот нафтовод Бургас-Валона.
Проектот вреден 1,2 милијарди евра ќе го води американското претпријатие АМБО.
Нафтоводот долг 870 километри ќе пренесува касписката нафта од Црното Море до Јадранското Море.
Неговото пуштање во употреба се планира за 2010 година.
Светската банка во вторникот (12-ти јуни) ја одобри четиригодишната Стратегија за партнерство на Црна Гора.
Ова е прва програма од ваков вид за оваа балканска земја откако доби независност во 2006 година и се приклучи на банката во јануари 2007 година.
Се планира финансиска помош од околу 68 милиони евра.
Претставниците на хрватската влада и Светската банка потпишаа договор за Втор заем за програмско прилагодување на Хрватска, во висина од 150 милиони евра.
Кредитот има за цел поддршка на јавната администрација и различните структурни реформи.
Парите ќе бидат ставени на располагање во две транши.
Романската Дирекција за враќање на државниот имот (АВАС) во вторникот (12-ти јуни) објави дека го избра саудиско-арабиското претпријатие „Ал Араб контрактинг“ како префериран кандидат-купувач за 62,82 отсто од романскиот производител на мотори и локомотиви „Електропутере Крајова“.
Според соопштението за печатот на АВАС, „Ал Араб контрактинг“ ја поднел најдобрата понуда од петмината понудувачи.
(Разни извори – 08/06/07-15/06/07)
