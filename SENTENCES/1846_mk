22/10/2004
Од Давор Коњикушиќ за Southeast European Times во Белград - 22/10/04
Фондацијата Фридрих Еберт, непрофитна организација со седиште во Германија, неодамна спроведе истражување во кое се вели дека корупцијата во српската полиција е намалена од 2000 година досега, но сепак останува најголем проблем.
Истражувачите заклучија дека традиционалните видови корупција, како што е митото и измамата, се помалку распространети отколку политичката корупција -- односно, злоупотребите кои произлегуваат од мешањето на политичарите, партиите и функционерите. 
Таквите злоупотреби се далеку поопасни од ситната корупција, рече директорот на српскиот Институт за криминална истрага, Добривое Радовановиќ. 
Највисоките функции во полицијата ги добиваат членовите на политичките партии, без оглед на нивните квалификации, истакна тој. 
И српската политика е полна со врски со организираниот криминал. 
Како резултат на тоа работата на полицијата е попречена.
Според Радовановиќ, атентатот врз премиерот Зоран Ѓинѓиќ беше директен резултат на врските воспоставени помеѓу криминалот, политиката и полицијата.
„Полицијата подготви сé за апсењата и спречување на евентуален атентат, особено по неколкуте претходни обиди“, рече тој. 
„Но, тие секогаш беа запирани од политичарите, кои постојано велеа ,чекајте малку, сé уште не е дојдено вистинското време’“.
Полицијата, исто така, се обвинува за нејзината улога во аферата на трговијата со шеќер за ЕУ и скандалот со патувањата на владините министри на атинската Олимпијада, на државен трошок. 
Покрај тоа, политичките интереси се во голема мерка одговорни за континуираното неапсење на лицата обвинети за воени злосторства од страна на Трибуналот на ОН во Хаг, велат аналитичарите.
Сепак, полицискиот инспектор генерал Владимир Боживиќ ги нарече наводите за раширената корупција „недоволни“ и спротивни на информациите до кои е дојдено досега. 
Тој, исто така, рече дека се преземаат дејства против корумпираните полицајци.
„Вкупно 27 обвиненија за кривични дела се поднесени против 34 припадници на полицијата од различен ранг, при што овие кривични дела опфаќаат проневера на пари, примање мито, шверц и, се разбира, фалсификување на документи, злоупотреба на службената должност, корупција на административните функционери и измама“, како што рече Божовиќ.
Многумина велат дека проблемот нема целосно да биде решен додека Србија не усвои една сеопфатна антикорупциска легислатива, вклучувајќи ги и законите за потеклото на имотот и слободниот пристап до информациите.
