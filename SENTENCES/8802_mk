28/04/2012
Пол Чикои за Southeast European Times во Букурешт – 28.04.12
Романскиот претседател Трајан Басеску го назначи Виктор Понта, претседател на Социјалдемократската партија (ПСД), најголемата опозициска партија во земјата, да формира нова влада откако коалициската влада предводена од Михаи Разван Унгуреану беше симната од власт во петокот (27-ми април), на гласањето за доверба.
Унгуреану, поранешен директор на романската служба за надворешно разузнавање, ја презеде власта само пред два месеци, откако претходната коалициска влада, предводена од Емил Боц, поднесе оставка поради бранот јавно незадоволство од мерките на штедење што мораше да ги преземе.
Владата на Унгуреану падна откако 235 пратеници гласаа за иницијативата за недоверба, симболично наречена „Стоп за оваа влада која може да се уценува! 
Ова мора да прекине!“
Овој пораз, исто така, доаѓа по значаен бран пребегнувања од поранешната главна владејачка партија, Либералдемократската партија (ПДЛ). 
Понта, кој ја постави основата на алијансата со централнодесничарската Националлиберална партија (ПНЛ) во февруари 2011 година, ќе мора да формира влада за десет дена, а потоа да побара гласање за доверба во парламентот.
Промената на власта во Букурешт доаѓа шест месеци пред парламентарните избори закажани за ноември и додека траат мисиите за проверка на ММФ со кој Романија потпиша рамковен договор во март 2011 година.
Еден час по падот на владата на Унгуреану, романскиот леј падна на најниска вредност во однос на еврото, поради политичката несигурност и загриженоста во врска со економската стабилност. 
Делегацијата на ММФ ја одложи закажаната посета на земјата, во очекување на преговорите за новата влада.
„Мислам дека ова гласање беше лоша одлука. 
Тукушто назначената влада на Унгуреану требаше да го заврши својот мандат“, рече за SETimes Септимиус Пирву, заменик-претседател на Продемократското здружение, водечка романска невладина организација.
„Овој потег фрла сомнеж на стабилноста на процесот на подготување на изборите во ноември“, рече Пирву. 
„Последно, но не и најмалку важно, поранешната опозиција, сега на власт, веќе го сигнализираше своето противење на договорот со ММФ и со тоа преговорите со меѓународните кредитори може да добијат нова форма.“
Но, социјалдемократите ги отфрлија овие загрижености.
„Ова е нов почеток. 
Денешниот успех доаѓа добро за Романија“, рече за SETimes Георгиан Пол, пратеник на Социјалдемократската партија. 
„Разликата меѓу претходната влада и новата ќе се види во начинот на владеење и мислам дека можеме да направиме разлика и да ги решиме актуелните проблеми на земјата.“
Пирву рече дека кохабитацијата меѓу левицата и десницата нема да трае. 
„Овој сојуз меѓу социјалдемократите и либералите може да се растури исто така брзо како што и се формираше. 
Нивната кохабитација може да трае само заради одржување на двете партии на власт. 
Во една вистинска демократија, со традиционални политички вредности, ваквата коалиција не може да постои“, рече Пирву.
Претходното вакво искуство, кога централнодесничарските либералдемократи ги здружија силите со социјалдемократите во коалициската влада во декември 2009 година, траеше помалку од една година.
Во обид за смирување на пазарите, Басеску рече дека земјата е финансиски безбедна. 
„Нема причина за паника на пазарите бидејќи Романија има конзистентен финансиски амортизер во Министерството за финансии кој може да се справи со ваков вид случувања“, рече тој.
Ако биде одобрена, многу предизвици ја чекаат владата на Понта, која ќе мора да ги врати платите на државните службеници на нивото од пред големото кратење од 25 отсто поради мерките на штедење. 
Унгуреану веќе сигнализираше дека една од главните мисии на владата ќе биде враќање на платите во јавниот сектор, што многумина го протолкуваа како предизборен потег.
На улиците, промената во владата е вообичаена работа. 
„Не сум изненаден. 
Романската политика си заработи репутација дека прави нешта спротивни на основните принципи“, рече за SETimes Василе Флореа, 67-годишен пензионер од Букурешт.
„Затоа не гледам цел да се менува владата шест месеци пред самите избори или да се промени влада која наследи само мерки на штедење и постави декларативна цел да ги промени. 
Почнувам да се прашувам на кого навистина му припаѓа оваа победа. 
Новата коалиција на власт може многу да зажали што дојде на власт во момент кога очекувањата на граѓаните се на највисока точка“, рече тој.
