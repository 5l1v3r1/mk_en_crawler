11/10/2004
Од Бет Кемпшор за Southeast European Times во Сараево - 11/10/04
Неодамнешното обвинение за воени злосторства поднесено од страна на обвинителите во младиот државен суд во Босна и Херцеговина е само еден дел од регионалниот обид на извршителите на воени злосторства за време на балканскиот конфликт во 1990-та година да им се суди дома. 
Абдул Мактуф, државјанин на БиХ со ирачко потекло, 45 години, на 13-ти септември беше обвинет за наводно киднапирање на српски и хрватски цивили во 1993-та година и нивно транспортирање во еден муџахедински камп каде биле брутално претепани.
Предметот е значаен затоа што е прво обвинение за воени злосторства поднесено од државниот суд на БиХ, основан од највисокиот меѓународен претставник во земјата, Високиот претставник Педи Ешдаун, во јануари 2003-та година. 
Обвинението беше поднесено од страна на обвинителите од специјалниот оддел за економски криминал, организиран криминал и корупција во рамките на судот, каде заедно со домашните работат и меѓународни судии и обвинители.
Специјалниот кабинет за воени злосторства во БиХ треба да започне со работа во јануари, а неговата структура ќе ја отсликува таа на специјалниот оддел.
„Тоа е, исто така, според нашите сознанија, првиот муџахедински случај каде и да било“, рече Џон Мекнеир, државен обвинител и шеф на специјалниот оддел во БиХ, мислејќи на муслиманските борци со странско потекло дојдени во БиХ за да се борат на страна на владата за време на конфликтот.
Темата за муџахедините е многу деликатна во БиХ, со оглед на зголемените стравувања, по терористичките напади на Соединетите Американски Држави од 11-ти септември 2001-та година, дека некои од луѓето кои останаа во БиХ по војната би можеле да се инволвирани во терористички групи.
Кога кабинетот за воени злосторства во БиХ ќе започне со работа на почетокот од 2005-та година, тој ќе им се приклучи на останатите региони од поранешна Југославија кои почнаа да ги преземаат предметите во локалните судови бидејќи Меѓународниот кривичен суд за поранешна Југославија (МКСЈ) се подготвува да ги затвори вратите до 2010-та година.
МКСЈ им судеше на над 40 луѓе од своето формирање во 1993-та година. 
Стратегијата од сега до 2010-та година ќе биде да продолжи да им суди на водачите како Слободан Милошевиќ во Хаг, а да се откажат поедноставните случаи.
Одредени експерти од трибуналот велат дека локалните судења можат да се значајни лекции за локалните судии, кои сé уште не се докажале како праведни или непристрасни.
„На некој начин [локалните судења] требаа да започнат одамна но, што се однесува до пораките што ги добивам за регионот, во основа тие се далеку од подготвени“, рече Ана Узелац, раководител на проектот за најнови вести на трибуналот при Институтот за воени и мировни известуавња со седиште во Лондон, истакнувајќи дека недостатокот од дебата во парламентите кога се носат законите за воени злосторства е „вознемирувачки“.
„Од друга страна, човек може да биде оптимист и да каже дека штом судењата ќе започнат, штом постои право и штом судиите и обвинителите стекнат искуство, работите можат да тргнат на подобро“, рече таа.
Хрватска, на пример, назначи 4 судови – во Загреб, Осиек, Риека и Сплит – да се занимаваат со воените злосторства место огромен број на помали судови кои досега се занимаваа со тоа прашање, со нееднакви резултати.
Проблемот со помалите судови, вели еден експерт, е во тоа што нивните пресуди можат да бидат отфрлени од некој повисок суд, како што беше случајот со едно судење во тек против човек кој е обвинет за наводно убиство на 13 цивили во Карловац во септември 1991-та година.
„Ова е трет пат процесот да започне во еден од локалните судови во Карловац“, рече Весна Терселиќ, стручен советник која претходно работеше за Институтот за мировни студии во Загреб. 
„Беа донесени две пресуди кои го ослободуваа, а високите судови рекоа „не, тој ги уби тие луѓе“ и продолжуваат да го враќаат процесот на суд“.
„[Пониските судови] се навистина под притисок од локалната заедница. 
Притисокот не би бил толку голем во Загреб“, додаде таа.
Судиите се назначени и се обучувани со помош од МКСЈ, но не е сигурно кога овие четири суда ќе започнат да ги преземаат предметите.
Терселиќ рече дека сé додека Хашкиот трибунал е најбитна институција, а локалните судења никогаш немаше да се случат без него, важно е злосторниците да се изведуваат и пред локалните судови.
„Судењата во нашата земја имаат влијание врз јавното мислење и се од голема важност луѓето да разберат какви видови на злосторства се извршени“, рече таа. 
„Секоја земја од бивша Југославија се занимава со ова на различен начин, а кој е најдобриот преостанува да видиме“.
Во Србија, шестмина Срби обвинети за убиство на 200 хрватски цивили во Вуковар во 1991-та година се појавија на судење во Белград во март. 
Судењето е сé уште во тек и се смета за тестирање на српското судство.
Меѓународни и домашни судии на Косово иследуваа воени злосторства и други предмети изминативе две или три години, а еден судија таму изјави дека ангажирањето на интернационалци за одредени видови предмети – вклучувајќи ги и воените злосторства – е добро прифатено од страна на локалните судови и обвинители.
„Тоа ги ослободува од притисок локалните судии, кои се загрижени за својата безбедност или стравуваат од заплашување“, рече Томас Монахен, шеф на одделот за правда на УНМИК.
Што се однесуваа до лекциите кои државниот суд на БиХ може да ги научи од искуството во Косово, Монахен рече дека правдата треба да биде навремена. 
„Најзначајното нешто што се однесува до судењата за воени злосторства е тие да се испитаат порано и да се изведат пред суд што е можно побрзо“, рече тој. 
„Проблемот е кај сведоците, колку повеќе се испрашувани и колку повеќе треба да сведочат, толку повеќе се двоумат да се појават како сведоци. 
Тежок е процесот да мора да сведочиш за деталите“.
Без оглед на тоа како ќе изгледа крајот на процесот во БиХ, Мекнеир рече дека предметите за воени злосторства треба да бидат изведени пред суд без разлика на нивната деликатност.
„Не го избравме овој предмет затоа што во него е замешан одреден виновник или виновници, а претпоставувам дека тоа е целта,“ рече Мекнеир. 
„Како и во другите предмети што ги донесовме, ќе ги тужиме сите извршители на сериозни злосторства, без оглед на нивното етничко потекло, политичко влијание или економски статус.
