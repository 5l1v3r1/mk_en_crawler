01/02/2007
Од Кристина Чук за Southeast European Times во Загреб – 01/02/07
Во согласност со условите на Спогодбата за стабилизација и асоцијација, хрватскиот парламент неодамна презеде чекори за ставање крај на неограничениот извоз на шеќер, ослободен од даноци, на пазарот на ЕУ. 
Новата извозна квота ослободена од данок изнесува 180.000 тони шеќер годишно. 
Секоја количина повеќе од ова ќе биде подложена на оданочување.
Опозициските партии се спротивставија на квотите, предупредувајќи дека три хрватски фабрики за шеќер банкротирале како резултат на спроведувањето од страна на владата на барањата на ЕУ. 
Тие проценуваат дека хрватската шеќерна индустрија се соочува со милијарди евра загуби, при што земјоделците, најверојатно, ќе бидат највеќе погодени. 
Премиерот Иво Санадер беше ставен на удар лично, поради тоа што се согласи со рестрикцијата.
Божидар Панкретиќ, претседавач на Комисијата за земјоделство и шумарство, тврди дека новата извозна квота не треба да биде помала од количината шеќер што се произведува на 30.000 хектари земја.
„Со новото ограничување за извозот на шеќерот на 180.000 тони, само една фабрика за шеќер во Хрватска ќе остане без работа“, вели Панкретиќ, тврдејќи дека квотата ќе го ограничи и домашното производство.
Но, министерот за земјоделство, Петар Чобанковиќ, ја брани одлуката на владата. 
Хрватска веќе извезува само 120.000 тони шеќер за ЕУ годишно, вели тој, така што квотата нема да предизвика никакви штети.
Според него, новата извозна квота нема да го загрози домашното производство на шеќер, со оглед на тоа што Хрватска ќе воспостави добри преговарачки односи со Европската комисија.
И навистина, вели Чобанковиќ, договорот со ЕУ не ги вознемири хрватските шеќеропроизводители, и покрај тоа што ги раззборува опозициските политичари.
„Договорот го става хрватското земјоделство во подобра позиција со тоа што нема повеќе да зависи од извозот, него ќе го зголеми својот домашен пазар. 
Затоа хрватските производители се задоволни со измената“, вели тој.
