11/10/2004
(Стрејтс тајмс - 11/10/04; АФП, ВОА, Атинска новинска агенција - 10/10/04; Катимерини - 08/10/04)
Ветувајќи поддршка од неговата земја за пристапот на Турција во ЕУ, грчкиот претседател Костис Стефанопулос во неделата (10-ти октомври) изјави дека Анкара мора да ги реши преостанатите разлики со Грција -- особено кипарското прашање -- пред да влезе во Унијата.
„Грција мора да й помогне на Турција да стане европска земја, бидејќи ова ќе биде во интерес на ЕУ и на Грција“, рече Стафанопулос на овогодинешната церемонија во пристанишниот град Нафпактос. 
„Но, Турција, исто така, мора да биде потсетена на нејзините обврски кон Грција и Кипар.“
Кипар е поделен по етнички линии од 1974 година, кога турските војници го окупираа по државниот удар кој имаше за цел обединување на островот со Грција. 
Турција е единствената земја која не ја признава владата на кипарските Грци во Никозија и единствената која ја признава владата на заедницата на кипарските Турци на север од островот.
„Во овој момент треба да се потсетиме дека Турција не може да влезе во ЕУ ако не ги нормализира своите односи со Грција, не ја признае Кипарската република и не придонесе за решавање на кипарскиот проблем“, рече Стефанопулос во неделата. 
Тој, исто така, ја повика Анкара да го признае универзалното значење на грчката православна патријаршија во Истанбул и да дозволи повторно отворање на грчката православна семинарија во Халки.
Планот за повторно обединување на Кипар, спонзориран од страна на ОН, пропадна во јуни оваа година, кога мнозинството кипарски Грци на референдум гласаа против обединувањето, додека кипарските Турци го одобрија истото. 
Како резултат на тоа само кипарските Грци пристапија во ЕУ на 1-ви мај. 
Оттогаш тие јасно даваат на знаење дека се спротивставуваат на секој чекор кој би можел да доведе до признавање на Турската Република Северен Кипар.
По објавувањето на извештајот на Европската комисија минатата недела, во кој беше препорачано започнување на разговори за пристап со Турција, владата на кипарските Грци повика на решавање на проблемот врз основа на „принципите на кои функционира ЕУ“.
Водачите на ЕУ на самитот во декември во Копенхаген треба да одлучат дали да й дадат на Турција датум за започнување на нејзините разговори за пристап. 
И покрај тоа што истакна, дека Никозија не планира да стави вето на разговорите, портпаролот на владата на кипарските Грци, Кирос Крисостомидес, рече дека сега постои „рамка и процедура по која нашата страна може да дејствува за да се искористат можностите за реализирање на нашите цели по однос на кипарското прашање“.
Влезот на земјата во блокот кој во моментов брои 25 нации бара едногласно одобрение од сите земји-членки.
„Навистина е срамно тоа што 15 години по завршувањето на Студената војна во Европа ,Берлинскиот ѕид’ сé уште го дели кипарскиот главен град, Никозија, одделувајќи ги христијанската и муслиманската заедница“, рече водачот на главната грчка опозициска партија ПАСОК, поранешниот министер за надворешни работи, Јоргос Папандреу, во коментарот што го пренесе сингапурскиот весник Стрејтс тајмс во понеделникот.
„Но, европскиот модел на интеграција се покажа ефикасен во надминувањето на ваквите длабоки проблеми. 
Додека поделбата на Кипар претставуваше катастрофален преседан за регионалната соработка, обединет Кипар ќе ја зајакне регионалната стабилност“, рече Папандреу.
