08/01/2008
(Еуопсервер, Б92, Блиц - 08/01/08;
AФП, ДПА, УПИ, РФЕ/РЛ, Б92 - 07/01/08)
Иако се чини дека нема сомнежи во врска со евентуалната независност на Косово, словенечкиот премиер Јанез Јанша за новинарите во Љубљана во понеделникот (7-ми јануари) -- една недела откако неговата земја го презеде ротирачкото претседателствување со ЕУ -- рече дека останува нејасно како точно ќе биде одреден статусот на покраината.
Гледајќи на решението на прашањето на статусот на Косово како на суштинско прашање за регионалната стабилност, Словенија изрази надеж дека тоа ќе биде решено пред Франција да ја замени земјата на чело на блокот од 27 земји на 1-ви јули.
Во декември, 18-месечните меѓународно спонзорирани разговори помеѓу претставниците на косовските Албанци и српските претставници дојдоа до крај, при што двете страни сé уште беа со дијаметрално спротивставени ставови.
И покрај тоа што косовското мнозинство на етничките Албанци од 90 отсто сака целосна независност, Белград инсистира дека сé што може да понуди е широка автономија.
Јанша рече дека политиката на режимот на поранешниот српски претседател Слободан Милошевиќ кон косовските Албанци „беше тие да се исклучат, да се третираат како граѓани од втор ред“.
„Не е возможно по сето ова“ да се принудат косовските Албанци да живеат под српската управа, рече тој, додавајќи дека ќе биде подобро за двете страни да почнат со градење нови односи.
Во ситуација на ќор-сокак во решавањето на процесот на статусот и заканата на Русија дека ќе ја блокира секоја одлука на ОН за Косово што ќе биде неприфатлива за Белград, водачите во Приштина според широкото мислење ќе усвојат еднострано прогласување на независност по вториот круг од претседателските избори во Србија на 3-ти февруари.
Не постои решение што ќе ги задоволи и Белград и Приштина, рече Јанша, наведувајќи го своето сопствено искуство.
ЕУ, која изрази решеност да одигра водечка улога во решавањето на актуелната балканска криза, сега „го разгледува второто по ред најдобро можно решение“, рече тој.
Сепак, Јанша додаде дека е мала веројатноста Косово да добие целосна независност веднаш.
Споменувајќи ја правната и полициска мисија од 1.800 припадници што ЕУ планира да ја распореди во Косово, Јанша истакна дека ваква европска мисија не би била испратена во „целосно независна држава, суверена држава.“
