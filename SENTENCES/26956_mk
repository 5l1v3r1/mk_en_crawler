04/10/2009
САРАЕВО, Босна и Херцеговина (БиХ) -- Парламентот на Федерацијата на БиХ (ФБиХ) во петокот (2-ри октомври) ја отфрли мерката со која би се скратиле бенефициите на ветераните, иако тоа се бара со условите на планот за кратење на буџетот, договорен со ММФ и Светската банка.
Неколку стотици ветерани се собраа пред парламентот веќе втор ден во петокот, протестирајќи поради намалувањето од 10 отсто на бенефициите и измената на законот кој предвидува специјални привилегии за одликуваните ветерани.
Тие, исто така, бараа оставка на министерот за прашањата на ветераните на ФБиХ, Захид Црнкиќ.
Парламентот одржа вонреден состанок откако некои демонстранти уништија дел од железната ограда која беше поставена за да ги држи понастрана од зградата на парламентот.
Премиерот на ФБиХ Мустафа Мујезиновиќ остро ја критикуваше одлуката на парламентот како „нелегална“, велејќи дека истата го крши ангажманот од 1 милијарда евра со ММФ.
„Мислам дека е подобро да се заштитат интересите на 2,3 милиони луѓе во Федерацијата, отколку да се потклекнува пред барањата на една група“, додаде тој.
(Дневни аваз, Фена, Срна, Ројтерс - 02/10/09)
