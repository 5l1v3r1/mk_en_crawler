13/11/2008
ПРИШТИНА, Косово -- Владините водачи во средата (12-ти ноември) рекоа дека нивниот став е непроменет во врска со планот од шест точки што генералниот секретар на ОН, Бан Ки-Мун, го предложи во врска со идната улога на мисиите УНМИК и ЕУЛЕКС во Косово. 
По состанокот со претседателот Фатмир Сејдиу во средата, премиерот Хашим Тачи рече: „Што можат ОН да сторат со Белград е нешто друго; ние ги претставуваме институциите и народот на Косово и ние сме одговорни за документите зад кои стоиме“. 
Тачи додаде дека Приштина никогаш нема да усвои договор кој ја оспорува независноста и кој би го нарушил унитарниот систем на царината, полицијата и правосудството.
Во меѓувреме, движењето Ветевендосја (Самоопределување) во средата навести дека е можно да организира протести ако Сејдиу и Тачи го прифатат планот на Бан од шест точки. 
Движењето ги обвинува за толерирање на српските паралелни структури во Косово.
Во другите вести од средата, комисијата за надворешна политика на косовскиот парламент ја обвини Европската комисија дека нејзиниот неодамнешен извештај за напредокот во врска со потенцијалното членство во ЕУ е неточен и пристрасен. 
ЕУ вели дека 250.000 Срби биле раселени. 
Но, претседателот на комисијата Сабри Хамити вели дека косовските институции „отсекогаш ја даваа бројката од 130.000 Срби кои заминаа“. 
(Зери, Коха Диторе, Експрес, Косова сот - 13/11/08; РТК, Кохавижн, ТВ21 - 12/11/08)
