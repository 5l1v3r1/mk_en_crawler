05/05/2005
(АФП, Центар за вести на ОН, Меѓународна агенција за атомска енергија - 04/05/05)
Во вежбата со симулирање на нуклеарна незгода во Романија следната недела ќе бидат вклучени околу 60 земји и седум меѓународни организации, објави во средата (4-ти мај) Меѓународната агенција за атомска енергија.
Дводневната вежба, која треба да започне на 11-ти мај, најверојатно ќе биде спроведена во нуклеарната централа Чернавода, околу 165 километри источно од Букурешт. 
Нејзината цел е да ја тестира националната и меѓународната подготвеност за евентуална нуклеарна или радиолошка вонредна состојба, објави ИАЕА, која ја координира иницијативата.
Слични тестови се спроведуваат на неколку години како дел од меѓународниот план наречен Заеднички план за менаџмент во вонредни состојби на радиоактивност, вели агенција, додавајќи дека вежбата во Чернавода ќе се фокусира „пред сé на тестирањето на мрежите за комуникација и проценката на техничките импликации“.
Формирана во 1957 година како светска организација „Атоми за мир“, ИАЕА е дел од семејството на ОН. 
Предводено од д-р Мохамед Елбарадеи од Египет, телото кое го сочинуваат 138 нации претставува светски најистакнат меѓувладин форум за научна и техничка соработка во мирнодобска употреба на нуклеарната технологија.
Според заменик-директорот на ИАЕА генерал Томихиро Танигучи тестовите ќе им овозможат на сите земји-учеснички и тела „да добијат практично искуство во спроведувањето на клучните елементи на плановите за вонредни состојби, вклучувајќи и комуникација, координација на активностите и одговор во вонредни ситуации“.
Оваа вежба не носи ризик за јавноста, додаде Танигучи, истакнувајќи дека таа, исто така, й дава на централата во Чернавода можност да го тестира својот внатрешен план за вонредни ситуации.
Помеѓу меѓународните организации што ќе учествуваат во вежбата се: Светската здравствена организација на ОН, Светската метеоролошка организација на ОН и Европската комисија. 
Координативниот центар на НАТО за одговор на евроатланските катастрофи ќе учествува како набљудувач.
Одделот 1 на нуклеарката Чернавода, со капацитет од 705 мегавати и конструиран од Канада, започна со работа во декември 1996 година и моментно задоволува 10 отсто од потребите за електрична енергија на Романија. 
Вториот оддел со истиот капацитет, исто така од таканаречениот тип КАНДУ, е во изградба и се очекува да биде комплетиран во 2007 година. 
Долгорочните планови на Романија предвидуваат изградба на уште три нуклеарни реактори во Чернавода. 
Романската централа е единствена во Источна Европа што користи западна технологија.
