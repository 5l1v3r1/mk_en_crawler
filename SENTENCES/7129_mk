16/08/2012
Ерл Мурати за Southeast European Times во Тирана -- 16.08.12
Одлуката на албанскиот претседател Бујар Нишани за разрешување на шефот на разузнавачките служби и назначување на заменик-министерот за иновации, Вишо Ајази Лика, на функцијата, беше критикувана како инвазија на институцијата на тајните служби.
Според албанските медиуми, Бахри Шаќири, дознал за своето разрешување на 9-ти август од функцијата шеф на албанската Државна информативна служба (СИС) од вестите на радио, додека бил на одмор.
Премиерот Сали Бериша го предложи Лика за функцијата, а Нишани го одобри без јавна дебата.
Во минатото, Бериша го обвини Шаќири за соработка со социјалистите, идентификувајќи го како еден од главните иницијатори на соборувањето на владата минатата година. 
На почетокот од 2011 година, четворица демонстранти беа убиени од страна на републичката гарда, во насилните демонстрации пред канцеларијата на премиерот.
Лика ја вршеше функцијата директор на надворешното разузнавање меѓу 1994 и 1997 година, кога Социјалистичката партија го обвини Бериша за насилство, шпионажа и изборни манипулации.
Илир Ѓони, заменик-претседател на националниот парламентарен комитет за безбедност и социјалистички пратеник, рече дека е загрижен оти Бериша може да го злоупотреби СИС повторно за местење на изборите.
„Една година пред парламентарните избори во 2013 година, на Бериша му треба плашило како него [Лика]. 
Сé што се случува денес веќе се случи меѓу 1992 и 1997 година. 
Со ова срамно разрешување на шефот на СИС, Бериша и Нишани испраќаат злокобна порака до земјата“, рече Ѓони за SETimes.
Поранешниот шеф на СИС, Фатос Клоси, ја дели истата загриженост. 
„Бериша се обиде да ја преземе контролата на СИС пред седум години, но го постигна тоа дури сега ... 
Бериша сака свои луѓе во СИС и заедно, јас мислам дека тие ќе прават ужасни работи. 
Треба да бидеме загрижени.“
Но, албанската влада го потврди новиот шеф на СИС. 
„Ова назначување беше реализирано во согласност со уставот и законите на државата“, рече Мајлинда Брегу, портпаролка на владата и министерка за интеграции.
Лика, кој претходно работеше како дипломат, доби пофалби од Тритан Шеху, поранешен министер за надворешни работи.
„Го знам него како службеник кој работи прецизно и ја извршува својата должност со достоинство и професионализам. 
Како службеник тој ги почитува правните постапки“, рече Шеху за SETimes.
