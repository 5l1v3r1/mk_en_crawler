24/03/2006
Од Алан Чове за Southeast European Times во Истанбул -- 24/03/06
Турција го сруши рекордот во туризмот минатата година. 
Со порастот на бројот на странските туристи во Турција за 20,4 отсто за период од една година, односно вкупно 22 милиони, земјата имаше приходи од околу 17,7 милијарди американски долари. 
Зголемувањето ги надмина целите што ги постави Министерството за туризам и култура, кое предвиде 20 милиони туристи.
Очекувањата се големи и за 2006 година. 
Според министерот за култура и туризам, Атила Коч, владата предвидува 26 милиони туристи и приходи од 19 милијарди американски долари. 
Оптимистички предвидувања дојдоа и од претседателот на Здружението на турските патнички претпријатија и туристички агенции, Басаран Улусој, и од шефот на Туристичката хотелиерска асоцијација, Тимур Бајандир.
Сепак, Бајандир предупреди дека целите за 2006 година би можеле да бидат нарушени поради стравот од птичјиот грип. 
Како евентуален знак за опаѓањето, стапките на искористеност на хотелите во јануари изнесуваа несигурни 50 отсто -- значително намалување во однос на минатогодишните 70 отсто. 
И додека туристичките власти велат дека е премногу рано да се процени дали птичјиот грип ќе има влијание врз летната сезона, во секторот постои загриженост.
Всушност, областите во Турција каде што се појави болеста се наоѓаат во ретко посетената источна Анатолија, далеку од туристичките центри на Средоземното Море и Егејското Море. 
Хотелските работници и туроператорите, сепак, се загрижени дека посетителите би можеле да изберат други дестинации ова лето поради раширената нервоза во врска со болеста.
Истовремено, Турција се соочува со интензивирана конкуренција од своите конкуренти, како Грција и Шпанија, вели претседателот на Трудовиот совет на ЕУ и Турција, Хусеин Баранер.
„Грција започна нова кампања велејќи дека целта им е да го достигнат второто место во Европа, по Шпанија. 
Тие го предизвикуваат европскиот пазар со дополнителни реклами. 
Тие обновија голем број хотели кои ја имаа загубено својата конкурентска природа во натпреварот со своите турски конкуренти. 
Тие, исто така, за првпат формираа одделно Министерство за туризам“, рече Баранер.
Шпанија, пак, ги намали цените на семејните аранжмани и го зголеми бројот на хотелите што нудат пакети со сите вклучени трошоци, додаде Баранер, додека Хрватска, Египет, Малта и Мароко се обидуваат да го зголемат своето учество на пазарот.
Во минатото Турција уживаше конкурентска предност поради ниските цени -- но, таа предност можеби се губи. 
„За повторно привлекување на туристите во земјата ние мораме да усвоиме нова политика“, рече Баранер, изразувајќи уверување во пораст на секторот за соочувањето со предизвиците.
