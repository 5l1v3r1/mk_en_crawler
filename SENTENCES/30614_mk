14/12/2010
ПРИШТИНА, Косово -- Делегацијата на Европскиот парламент (ЕП) за надгледување на изборите, во понеделникот (13-ти декември) изрази сомнежи за гласањето во две од 37-те косовски општини во неделата. 
„Ние зборуваме за две општини, Дренас/Глоговац и Скендерај/Србица,“ рече членката на ЕП, Дорис Пак. 
Двете се упоришта на Демократската партија на Косово на актуелниот премиер Хашим Тачи и, во двете места, излезноста беше двојно поголема од просечната излезност на изборите.
Освен овие области, делегацијата на ЕП рече дека „генерално добро организираниот изборен ден со добра излезност на гласачите е охрабрувачки за континуираниот демократски развој на Косово.“ Исто така, зголеменото учество од страна на косовските Срби, тие го опишаа како знак за понатамошно ангажирање со институциите на земјата, но изразија разочарување поради тоа што мнозинството во северно Косово не гласаше.
Исто така, амбасадорот на САД, Кристофер Дел, помогна во мониторингот на изборите и рече дека бил сведок на нерегуларности за време на броењето, како што е поголем број на гласачки ливчиња во кутиите, од бројот на потписите во гласачката книга.
Локалните медиуми известија за голем број приговори за нерегуларности. 
Изборната комисијата за приговори и жалби прими 171 приговор од страна на политичките субјекти за различни повреди, како што се полнење на гласачките кутии, повеќекратно гласање и неправилна верификација со ултравиолетови ламби. 
(Зери, Коха Диторе, Косова Сот, Експресс, Лајм - 14/12/10; Кохавижн, РТК, ББЦ, Арта ТВ - 13/12/10)
