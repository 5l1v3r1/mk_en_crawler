01/12/2011
Наташа Радиќ за Southeast European Times во Загреб -- 01.12.11
По седми пат откако станаа независни, хрватските гласачи ќе излезат на гласање за да ги изберат водачите за следните четири години.
„Сé уште не знам дали ќе гласам в недела.
Мислам дека се сите исти“, рече Ана Марија Беговиќ, наставничка од Загреб.
„Ако одлучам да излезам на гласање во недела, и ако не е премногу студено, ќе гласам за СДП, бидејќи сé уште не сме го виделе [Зоран] Mилановиќ во политичка акција.
Овие луѓе [ХДЗ] досега, не покажаа ништо посебно значајно“, заклучи таа.
Нино И., механичар, не се согласува и ќе гласа за владејачката ХДЗ.
„Тие почнаа да се борат против корупцијата.
И тие ја ценат татковината и патриотските вредности и затоа ќе гласам за нив.“
Татјана Раногајец, домаќинка, вели дека ќе гласа за нова партија, Хрватската партија на трудот.
„Мислам дека тие се чесни луѓе.
Знам дека нема да добијат многу гласови, но сум сигурна дека ќе влезат во парламентот и јас сакам да им помогнам.
Сите сме по малку изморени од едни па исти лица што гледаме со години“, додава таа.
Според агенцијата Медиаја фајдс, најновите анкети на јавното мислење покажуваат дека владејачката Хрватска демократска заедница (ХДЗ) -- на власт од 2003 година -- ќе освои 41 место, додека централно-левичарската опозиција, обединета во коалицијата Кукурику, ќе освои 83.
„Изборите во Хрватска се, како и секогаш, важни од две главни причини.
Прво, Хрватска е сé уште млада демократија, само две декади стара, во поглед на повеќепартискиот изборен систем и либералната демократија каква што ја знаеме денес.
Така, секој изборен циклус е сé уште важен во однос на давањето гласови, бидејќи повеќе од половина од електоратот учествуваше повеќе во социјалистичките југословенски ,избори’ отколку во демократските избори“, рече за SETimes Ведран Обуцина, политички аналитичар и коментантор.
„Второ, и можеби поважно за Хрватска денес, е политичката култура“, рече Обуцина.
„Во земја каде што премиерите, министрите и другите функционери се фатени во афери, или каде што се под истрага, никој не е желен да поднесе оставка.
Не само да поднесе оставка од местото, туку и од позицијата претседател на партијата или функционер.
Несфатливо за западните, доброетаблирани демократии е да се остане на истата позиција, дури и да е загрозен само имиџот на политичар.
Затоа Хрватите мора да излезат на избори, бидејќи тоа е единствена можност во нашиот политички систем навистина да се променат институционалните претставници“, заклучува тој.
Ако нема никакви изненадувања в недела, централно-левичарската коалиција ќе владее со земјата вторпат од нејзината независност.
Досега партијата победи само во 2000 година, кога починатиот водач на социјалдемократите (СДП) Ивица Рачан стана премиер.
Зоран Милановиќ, новиот шеф на СДП, може да ја има истата можност овојпат, макар што премиерката Јадранка Косор, водач на централно-десничарската ХДЗ, сака да остане на чело.
Предизборната кампања е одраз на економските времиња:
скромна -- знак дека рецесијата силно ја погоди Хрватска.
Партиите претежно се натпреваруваа објаснувајќи како имаат намера да се борат со финансиската криза.
За првпат досега партиите отворија специјални сметки за префрлање пари за финансиски донации, што ја подобри транспарентноста на финансирањата на кампањите.
На гласачкиот систем во Хрватска не му е посветено соодветно внимание и претставува акутен проблем.
Невладините организации, како ГОНГ, го фокусираа вниманието на јавноста на проблемот, но избирачките списоци не се соодветно ажурирани.
Регистрирањето на гласачите е друг проблем.
Во Хрватска живеат вкупно 4.290.612 луѓе, но избирачките списоци имаат 4.505.081 гласачи.
Дури и да се додаде бројката на дијаспората, бројот на гласачите не може да го надмине бројот на граѓаните -- вклучително и малолетниците -- за толку многу.
Гордана Обрадовиќ, директорка на Центарот за образование, истражување и советување (ЦЕСИ), посочува друг проблем за SETimes.
„Политичките партии не направија ништо за следење и спроведување на потребата за квоти на нивните списоци, при што најмалку 40 отсто од кандидатите треба да бидат жени.
Ако партиите требаа да плаќаат за оваа грешка, ХДЗ ќе мораше да плати 70.000 евра, а коалицијата Кукурику 55.000 евра“, рече таа.
Од оваа причина ЦЕСИ состави листа „ѕид на срамот“ на сите партии што не понудија соодветно политичко претставување на жени на нивните кандидатски листи.
