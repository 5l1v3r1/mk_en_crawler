19/12/2005
Од Блерта Фониќи за Southeast European Times во Приштина – 19/12/05
Албанија ги поддржува насоките на Контакт-групата за решавање на статусот на Косово, изјави претседателската на албанскиот парламент, Џозефина Топали, за време на својата посета на покраината минатата недела.
„Нема да има враќање во минатото, нема да има поделби ниту промена на границите.
Токму затоа ние мораме да работиме на стандардите, децентрализацијата и заштитата на малцинствата“, рече Топали.
Истовремено, таа ја потврди поддршката на Албанија за „европската независност на Косово“, додавајќи дека сите институции во нејзината земја и политичките партии го поддржуваат овој став.
Ова беше прва посета на Топали на Косово откако стана претседателка на парламентот.
Таа е првата претставничка на највисоките кругови на албанската политика што ја посети покраината откако започна процесот за решавање на статусот.
За време на престојот во Приштина таа се состана со водачите на привремените институции и политичките партии, како и со шефот на УНМИК, Сорен Јесен-Петерсен.
Стандардите одредени од ОН за Косово - меѓу кои и децентрализацијата и заштитата на малцинствата - мора да се сметаат за услов, рече таа.
„Спроведувањето на стандардите и децентрализацијата ќе придонесат за воспоставување на една нормална држава“, рече таа по состанокот со нејзиниот косовски колега, Неџат Даци.
Топали, членка на Демократската партија на албанскиот премиер Сали Бериша, исто така, повика на поголема економска соработка помеѓу Албанија и Косово, особено во областа на енергијата.
„Изградбата на автопатот Драч-Приштина ќе биде важно како за Косово така и за Албанија и ќе има позитивен ефект врз нивниот економски развој“, рече таа по состанокот со косовскиот премиер Бајрам Косуми.
Топали, исто така, се состана со косовскиот претседател Ибрахим Ругова.
Од јануари голем број истакнати членови на албанската влада и бизнис заедницата ја посетија Приштина во обид да промовираат поблиска економска и стопанска соработка, како и да ја потврдат поддршката на Албанија за процесот на решавање на статусот.
