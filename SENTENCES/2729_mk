06/10/2005
Од Разван Амариеи за Southeast European Times во Букурешт – 06/10/05
Даниел Морар, младиот обвинител кој беше назначен за шеф на Националната обвинителска канцеларија (НОК) во август, не е задоволен од начинот на кој најважната антикорупциска организација во Романија си ја врши работата.
„Ние откривме голем број досиеја кои се однесуваат на малите случаи на корупција, кои ги задушуваат нашите специјалисти.
Во меѓувреме, 40 случаи на голема корупција споменати од страна на претходниот менаџмент минатата година се само пет ...
Забележав воздржаност кај моите обвинители кога треба да се испитуваат јавните личности“, рече тој на прес-конференцијата.
Морар рече дека смета оти само 20 од вкупно 83 обвинители во НОК се вистински професионалци.
Тој, исто така, за медиумите изјави дека има доказ за „многу сериозен“ проблем со протекување на информации.
Критикувајќи ги тајните служби тој рече дека „само 20 отсто од информациите што ги обезбедуваат се вредни.
Во голем број случаи тие ни нудат информации кои веќе биле објавени во весниците“.
Претставниците на Романската разузнавачка служба одговорија на неговите обвиненија велејќи дека Морар, најверојатно, не мислел на нив.
Морар се чини решен повторно да отвори некои од најконтроверзните случаи на корупција во последниве години.
Тој веќе нареди досието на Холдегард Пувак, министерката за европски пристап помеѓу 2000 и 2003 година, да биде повторно разгледано.
Пувак и нејзиниот сопруг беа обвинети од медиумите дека пренасочиле за лична употреба околу 150.000 евра од финансиските средства на програмата на ЕУ.
Сепак, обвинителите одлучија да не започнуваат судска постапка против нив.
Во голем број случаи на корупција НОК носеше одлуки кои, според некои, беа под политичко влијание.
Помеѓу оние кои беа сослушани, но не и судени е и поранешниот премиер Адријан Настасе, поранешниот министер за транспорт, Мирон Митреа, и Мариан Вангелие.
Морар вели дека Настасе му се јавил по телефон и го запрашал дали планира повторно да го отвори неговиот случај.
„Му реков дека случајот не е повторно отворен, но дека тоа не значи оти не би можело да биде отворен утре или ден потоа“, изјави тој за новинарите.
Можеби шефот на НОК не треба да е толку внимателен.
Можеби тој треба отворено да каже кога мафијашките „босови“ од секаков вид ќе треба да ги заборават телефонските броеви на судиите, обвинителите, полицајците и државните службеници“, коментира Лаурентиу Чоказану, колумнист во весникот Eвентиментул Зилеи.
Според политичкиот аналитичар Кристијан Парвулеску, претседател на здружението „Про демократиа“, Морар го очекува тешка задача.
„Единствена шанса Националното антикорупциско обвинителство да биде независно е страста на некои обвинители за својата работа“, смета Парвулеску.
Сепак, Морар е непоколеблив.
Тој дури и повика на проширување на ингеренциите на неговото обвинителство со цел да бидат вклучени и парламентарците, чии случаи во моментов ги спроведува Генералното обвинителство.
