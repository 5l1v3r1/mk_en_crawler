12/10/2004
Од Душан Кошановиќ за Southeast European Times во Белград – 12/10/04
По пропаѓањето на проектот Југо-Америка на крајот до 1980-тите, се правеа планови за заживување на своевремено водечката српска фабрика, производителот на автомобили Застава.
И покрај тоа што ова прашање се покренува во секоја изборна кампања, сите влади досега се покажа дека не се способни да го извлечат претпријатието од огромниот долг и претерани трошоци за работната сила.
И кампањата за локалните избори во септември не беше поразлична:
само неколку дена пред гласањето еден кандидат за градоначалник вети дека ќе ги отпише долговите на Застава од државата.
Сепак, задолжениот производител на автомобили се ослободи од еден голем дел од товарот претходно оваа година.
Во август италијанскиот Фиат се согласи да отпише 72,5 отсто од долгот на Застава во висина од 41,5 милиони евра, кој го отежнуваше барањето на претпријатието со седиште во Крагуевац на стратешки партнер.
Според договорот, направен според отпишувањето на долгот на Србија и Црна Гора од страна на Парискиот клуб на независни заемодавачи, Застава има 12 месеци да ги врати преостанатите 11,5 милиони евра.
Државата не сака да даде нови гаранции за Застава, како што објави српскиот министер за меѓународни економски односи, Предраг Бубало, кој ги водеше скоро двомесечните преговори пред одлуката на Фиат.
„Наместо тоа, ние ќе му помогнеме на претпријатието во продажбата на некои од неговите делови и добивањето на средства кои ќе му овозможат да ги исплати своите долгови навреме“, рече тој.
Дали доаѓаат подобри денови за единствениот српски производител на патнички автомобили?
Тешко е да се каже.
Отпишувањето на долгот дојде повеќе од две години по поделбата од страна на владата на Застава холдинг, затворајќи повеќе од 20 претријатија за производство на сé - од пушки до камиони.
И покрај тоа што државата вети дека ќе стави крај на субвенциите, продолжи да й ги доделува на Застава што достигна сума од скоро 66,5 милиони евра во текот на изминатите три години.
Пред договорот со Фиат долговите на ова претпријатие -- вклучувајќи ги и оние спрема државата, домашните кредитори и вработените -- наводно ја надмина висината на капиталот на претпријатието за 20 отсто.
Плановите за приватизација на претходната влада и разговорите со групата Пежо-Цитроен, Тојота и Фолксваген пропаднаа откако Застава се спротивстави на понудите да биде продадена евтино и да добие инвестиции за развој.
Со 4.500 вработени, кои произведоа 13.500 автомобили во 2003 година, претпријатието се надева дека некој странски производител барем ќе се согласи да й продаде платформа на Застава за развој на нејзиниот модел, ако не й дозволи да произведува странски модел.
Но, таквиот потфат би барал уште една огромна интервенција на Владата:
конкретно, гаранции за заем во висина од 240 милиони евра со осумгодишен распоред за враќање на долгот.
Смелиот план претставен претходно оваа година од страна на менаџментот на Застава предвидува двојно зголемување на работната сила и извоз на 40.000 автомобили само во првата година.
Во првата половина од оваа година, задолжената фабрика успеа да произведе 5.500 автомобили од планираните 18.000 за 2004 година.
Сепак, претседателот на парламентарната комисија за индустрија, Верољуб Стевановиќ, рече дека верува во остварливоста на планот на Застава.
Но, останува неизвесно дали Србија може да си дозволи таков скап експеримент.
