22/12/2005
(Блиц - 22/12/05;
AП, Ројтерс, ВОА, Ајриш егзаминер, АКИ - 21/12/05;
AФП - 20/12/05)
Признавајќи го своето учество во убиството на шестмината босански муслимани заробени во близина на Сребреница во 1995 година, поранешниот припадник на српска паравоена единица призна дека го испукал првиот куршум во жртвите.
Перо Петрашевиќ, еден од петмината припадници на паравоената единица „Скорпионите“ на кои моментно им се суди за убиствата, тврди дека единствено ги следел наредбите, според сведочењето прочитано во судот во средата (21-во декември).
Важниот судски процес во Специјалниот суд за воени злосторства во Белград започна во вторникот.
Петмината поранешни припадници на паравоената единица беа уапсени во јуни откако српските телевизиски канали ги емитуваа снимките од убиствата на 12-ти јули 1995 година на шестмина врзани и преплашени заробени босански муслимани.
Видеоснимките најпрво беа прикажани неколку дена порано на судењето за воени злосторства на поранешниот југословенски претседател Слободан Милошевиќ во Хаг.
Одбивајќи да се изјасни дали е виновен во средата, Петрашевиќ побара видеоснимката да биде изземена како доказ во судскиот процес.
Наместо тоа, судијката Гордана Божиловиќ, која претседаваше со судењето, го прочита сведочењето на Петрашевиќ пред судијата на 8-ми септември, пред почетокот на судскиот процес.
„Наредив првиот заробеник да биде тргнат настрана и го испукав првиот куршум“, белградскиот весник Блиц ја цитираше неговата изјава од сведочењето.
„Се слушна пукање од левата и од десната страна.
Бев шокиран и не знаев кој ги уби останатите заробеници и кој пукаше во веќе мртвите луѓе.“
Петрашевиќ вели дека Слободан Медиќ, комадант на единицата „Скорпиони“ наредил да се убијат заробениците и, исто така, инсистирал убиствата да се снимат, најверојатно како доказ пред неговите претпоставени дека ја спровел наредбата.
Петрашевиќ рече дека не ги знае имињата на тие претпоставени.
Медиќ, кој се изјасни за невин по сите точки од обвинението во вторникот, негираше дека ги наредил убиствата, тврдејќи дека за првпат дознал за тоа кога ја видел видеоснимката прикажана на телевизија.
Но, тој додаде дека ако знаел дека снимката ќе дојде до јавноста, ќе го убиел „како зајак“ војникот Слободан Стојковиќ, кој ги снимил убиствата.
Медиќ пред судот изјави дека бил под команда на офицерите на армијата на босанските Срби и примал наредби од нив.
Снимката на обвинителите на ОН за воени злосторства им ја даде Наташа Кандиќ, познат српски правен советник за човекови права.
Таа, наводно, ја добила снимката од поранешен припадник на „Скорпионите“, за кој се вели дека побарал заштита во странство.
Судењето против петмината поранешни припадници на паравоената единица, на кое присуствуваат мајките на жртвите, се смета за клучен тест на способноста на српското судство да води случаи на воени злосторства.
Ако бидат осудени обвинетите би можеле да се соочат со затворска казна во траење до 40 години.
