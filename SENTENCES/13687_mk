20/12/2005
ВАШИНГТОН, САД -- Како што и се очекуваше, американскиот државен секретар Кондолиза Рајс го назначи дипломатот Френк Г. Виснер за американски специјален претставник во разговорите за статусот на Косово.
Во соопштението за печатот од понеделникот (19-ти декември) се вели дека разговорите се клучни за стабилноста во Југоисточна Европа.
Во другите вести, командантот на јужното крило на НАТО, американскиот адмирал Хари Улрих, ја потврди решеноста на Пактот да ја загарантира безбедноста на сите граѓани на Косово за време на разговорите со министерот за надворешни работи на Србија и Црна Гора, Вук Драшковиќ, во понеделникот во Белград.
Улрих додаде дека етничките немири во март 2004 година и насилството во покраината не смеат да се повторат.
Исто така во понеделникот, белградските претставници и претставниците на косовските Срби го критикуваа отворањето на две нови министерства -- за внатрешни работи и за правда -- во Косово, велејќи дека со тоа се предодредува независноста на покраината.
УНМИК објави дека се очекува соопштение во врска со новите министерства оваа недела.
(Блумберг - 20/12/05;
РТС, Б92, Косова лајв - 19/12/05)
