25/04/2012
Светла Димитрова и Марија Паравантес за Southeast European Times во Софија и Атина -- 25.04.12
Грозоморното распарчување до смрт на постар човек во Бугарија, предизвика повторна загриженост во врска со глутниците диви кучиња кои честопати скитаат во Југоисточна Европа, и покрај напорите на неколку земји за ставање на глутниците под контрола.
Иако повеќето од нив се пријателски настроени и безопасни, повремените насилни инциденти со уличните кучиња, го ставија проблемот на преден план, поттикнувајќи широка јавна дебата.
Ботио Тачков (88), кој емигрирал во Соединетите Држави во раните 1960-ти години и се вратил во Бугарија неколку децении подоцна, да ги помине последните години од својот живот во својата татковина, почина на 8-ми април од откажување на повеќе органи, откако беше распарчен од глутница кучиња во Софија.
Тачков беше поранешен професор на Универзитетот Колумбија и, исто така, имаше успешна кариера на Вол стрит и работеше за американскиот Стејт департмент.
Неговата смрт предизвика огромна лутина во јавноста и широки критики дека властите не успеваат да се справат со долготрајниот проблем на сé поголем број кучиња скитници во Софија, чиј број се верува дека изнесува 10.000. 
Некои дури и повикаа на брзи, радикални решенија, вклучително и масовно истребување на заскитаните кучиња.
Слични напори има и во Романија, каде што една жена почина минатата година откако беше распарчена од улични кучиња. 
Парламентот усвои закон на крајот од 2011 година, кој ќе им овозможеше на властите да убијат илјадници кучиња скитници, но законот беше веднаш оспорен од невладини организации и на крајот беше отфрлен од Уставниот суд.
„Виновни се луѓето, а не животните“, рече за SETimes Зорница Захариева. 
Захариева работи во сметководствена фирма во Софија и е сопственик на лабрадор ретривер.
Според бугарскиот Закон за заштита на животните, софиското општинско претпријатие Екоравновесие (Екорамнотежа) и организациите за заштита на животните мора да ги сместат кучињата скитници во засолништа, каде што мора да се кастрираат, да се третираат за паразити и да се вакцинираат против беснило. 
Оние што нема да бидат присвоени мора да бидат обележани и сместени во специјални условни засолништа или вратени каде што биле уловени. 
На многу болните и агресивни кучиња им се прави еутаназија.
Слична програма „фати, кастрирај и ослободи“ се спроведува и во Грција. 
Но, како и во Бугарија, постојните засолништа немаат капацитет да ги примат сите кучиња скитници. 
Рацете на грчките власти се уште повеќе врзани поради финансиските ограничувања наметнати врз државата поради нејзината должничка криза.
Според Василис Папантониу, кој е задолжен за општинското засолниште за кучиња во Рафина, источна Атика, бројот на напуштени кучиња во областа е двојно зголемен на крајот од летото секоја година. 
Повеќето се од ловџиска раса.
„Многу од овие животни не можат да се вратат на улиците бидејќи биле припитомени и едноставно нема да преживеат“, рече Папантониу за SETimes.
Марк Џонс, директор на британската канцеларија на Хјуман сосајати интернешнал (ХСИ), која работи на програми за кучињата скитници во Азија и Латинска Америка, вели дека засолништата, кои се пополнуваат прилично брзо, може да бидат дел од решението, ако се добро управувани.
Секое решение мора да се заснова на јасното разбирање на вистинскиот опсег и причините на проблемот и да биде адаптирано на конкретната ситуација, рече тој.
„Морате да утврдите од каде доаѓаат кучињата и зошто воопшто имате толку многу улични кучиња“, рече за SETimes Џонс, кој е исто така ветеринар.
Многумина во Бугарија за големиот број кучиња скитници во Софија ја обвинуваат законската одредба според која заскитаните кучиња може да се вратат на улиците ако поединец или организација поднесе писмена изјава, ветувајќи дека ќе го контролира по ослободувањето.
„Но, потоа тие не одговараат ако не се грижат за животните“, рече за SETimes Ана Господинова, ветеринар во ветеринарната клиника Син крст во Софија. 
„Како што покажаа неодамна објавените официјални податоци, еден поединец бил контролор за 149 кучиња. 
Очигледно, едно лице не може да се грижи за толку многу животни.“
Други слабости на кои таа укажа се недостатокот на правна одредба за задолжително кастрирање на кучињата миленичиња, како и „неефикасната“ програма за кастрирање на кучињата скитници.
Покрај тоа, се чини дека сé поголем е бројот на Бугарите кои повеќе не можат да си дозволат да ги чуваат своите миленичиња поради актуелната економска криза во Европа.
„Секој ден гледам сé повеќе реклами на Фејсбук на луѓе што ги нудат своите кучиња бесплатно“, рече Захариева.
Ситуацијата е слична и во Грција, каде што многу семејства не можат да си дозволат да плаќаат за храна и медицинска заштита на своите миленичиња, така што ги напуштаат. 
Локалните власти, со тоа, не ги добиваат потребните средства за финансирање на засолништата.
„Единствен начин да се запре овој криминал е да се промени менталитетот преку медиумите и образованието“, рече за SETimes Јули Мавраки, претседател на Здружението за доброто на животните Рафина-Пикерми. 
„Но, исто така, од суштинска важност е сопствениците на миленичиња да ја сфатат важноста и обврската за кастрирање на своите кучиња, за да се намали бројот на напуштени животни.“
