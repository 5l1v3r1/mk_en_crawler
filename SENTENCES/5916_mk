13/01/2011
Од Александар Христи-Милер за Southeast European Times -- 13/01/11
Скулптурата на поделена човечка фигура која гледа на градот Карс во источна Турција, требаше да ја симболизира едновековната оттуѓеност на Турците и Ерменците, и нивната желба за обновено пријателство.
Но, судбината на 35 метри високата Статуа на хуманоста стана симбол на спротивствените ставови во Турција, во врска со помирувањето со нејзиниот источен сосед.
Работата на споменикот започна во 2006 година.
Кога беше само половина завршен, беше решено да се уништи.
За време на посетата на градот минатиот викенд, турскиот премиер Реџеп Тајип Ердоган ја претвори неговата судбина во меѓународна вест, кога ја прогласи статуата за „ужасна“.
„Ние сакавме да изградиме нешто што ќе ги доближи луѓето“, рече за SETimes Наиф Алибејоглу, кој ги нарача споменикот додека беше градоначалник на Карс.
Најгорлив извор на поделба меѓу двете земји е убиството на 1,5 милиони Ерменци од страна на Турците за време на Првата светска војна.
Ерменците инсистираат на тоа дека убиствата се геноцид -- квалификација што Турција ја отфрла.
Алибејоглу рече дека скулптурата претставува одговор не само на геноцидните споменици во Ерменија, туку и на оној во соседниот турски град Игдир, каде што се наоѓа Споменикот и музејот на геноцидот.
„Тој требаше да биде алтернатива на геноцидните споменици, кои промовираат лош однос и се осмислени да ги поделат двата народи“, рече тој.
Поради жестокото противење на локалните националисти, кои во скулптурата гледаат капитулација на Ерменија, изградбата запре во 2008 година.
Противниците посочија наводен градежен прекршок, што доведе до наредба за уништување.
Дипломатските односи се блокирани од 1993 година, кога Ерменија започна војна со Азербејџан.
Оттогаш, границата на која стои споменикот, остана затворена.
Протоколите кои имаа за цел нормализирање на односите, потпишани од страна на водачите на двете земји во 2009 година, треба допрва да се ратификуваат од двата парламенти.
Но, во Карс, кој би требало да извлече економска корист од отворањето на границата, желбата за помирување е силна.
Кан Сојан, ко-претседател на турско-ерменскиот Совет за бизнис развој, рече дека иако актуелниот обем на национална трговија меѓу двете земји се движи меѓу 200 и 300 милиони американски долари годишно, ова би можело да ја зголеми на 1 милијарда, ако се отвори границата, половина од што би поминувало низ градовите како Карс.
Затворањето ја задуши националната улога на градот ако регионален транспортен центар, и подобрените односи би можеле да поттикнат прилив на ерменски туристи кои би ги посетувале историските локалитети, како што се урнатините на градот Ани, рече Сојан.
„Карс отсекогаш беше центар на меѓусебните односи меѓу различните држави и етнички групи“, рече тој за SETimes.
„Мора да има обновување на тој стар пристап.
Етничката поделба никогаш не му помогнал на ниту еден регион.“
Робер Коптас, главен уредник во турско-ерменскиот весник Агос, вели дека одлуката за изградба на споменикот, а сега и за неговото уништување, има повеќе врска со домашната турска политика отколку со стагнираното помирување со Ерменија.
„Ова беше политичка статуа“, рече тој.
Ченгиз Актар, професор по меѓународни односи на истанбулскиот универзитет Бахчешехир, вели дека одлуката за уништување на споменикот кажува нешто.
„Тоа дава јасна слика за тоа колку долу на листата на приоритети е Ерменија за владата“, рече тој за SETimes.
