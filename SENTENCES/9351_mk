06/08/2012
Марина Стојановска за Southeast European Times во Скопје -- 06.08.12
Социјалдемократскиот сојуз на Македонија (СДСМ) и Демократската партија на Албанците (ДПА), традиционални политички противници, минатиот месец објавија дека ќе ја формираат првата мултиетничка коалиција пред локалните избори во март 2013 година.
Според Бранко Црвенковски, водачот на СДСМ, коалицијата има три области на загриженост: катастрофалната економска ситуација, блокадата на процесот на европска и евроатланска интеграција, и демократскиот процес.
„Се согласивме за техничката соработка во општините каде што, поради етничката структура на населението, ќе биде невозможно да победи етнички македонски кандидат, вклучително и кандидатите на СДСМ. 
Ќе го поддржиме кандидатот предложен од ДПА и обратно“, рече Црвенковски по состанокот со Мендух Тачи, водачот на ДПА.
Црвенковски рече дека и покрај разликите меѓу двете партии, „кои главно се однесуваат на меѓуетничките односи и Охридскиот рамковен договор, ние сме обединети против актуелната влада“.
„Оваа соработка можеби ќе ја заплаши владата, но јас сум сигурен дека ќе ја добие поддршката на Албанците бидејќи беше транспарентно договорена“, рече Тачи.
„Ова е храбар потег. 
Доказ дека демократијата во земјата полека созрева и дека менталитетот на политичарите се менува. 
Нема ништо лошо во тоа да се објави поддршка пред [изборите]. 
Досега, во изминатите 20 години, никогаш не сме имале влада без учество на албанска партија“, изјави за SETimes Алберт Муслиу, извршен директор на невладината организација Здружение за демократски иницијативи во Скопје.
Мерсел Биљали, професор на универзитетот ФОН во Скопје и поранешен пратеник, рече дека само СДСМ ќе профитира од коалицијата, поради големото незадоволство кај албанското население од актуелната владејачка партија ВМРО-ДПМНЕ.
„Мислам дека нема да има иницијатива на спротивната страна, како евентуална предизборна коалиција, ниту, пак, дека албанската Демократска унија за интеграција (ДУИ), [партнер на владејачката коалиција] ќе ги покани своите членови да гласаат за кандидатите на ВМРО-ДПМНЕ“, рече Биљали.
„Албанците не треба да ги повторат изборите во 2006 година, кога нелегитимно ги претставуваше губитникот“, рече Артан Груби, Шеф на кабинетот на претседателот на ДУИ. 
Тој истакна дека во 2006 година ВМРО-ДПМНЕ, со ДПА, ја формираа владата, и покрај тоа што ДУИ освои повеќе парламентарни места.
