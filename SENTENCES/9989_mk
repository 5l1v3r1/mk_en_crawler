06/12/2012
Менексе Токјај за Southeast European Times во Истанбул -- 06.12.2012
Турција и многу балкански земји планираат да ги зајакнат своите енергетски врски во блиска иднина, преку серија заеднички иницијативи.
Ниту Турција, ниту балканските држави се големи производители на енергија, но нивната локација меѓу енергетски богатите земји на Блискиот Исток и потрошувачките пазари во западна Европа им даваат значителен географски потенцијал како транзитна точка.
Партнерите, исто така, се заинтересирани за здружување на ресурсите заради зголемување на својата независност и иновација, особено во обновливата енергија. 
Како учесник во неколку гасоводни проекти со своите соседи, Турција може да донесе значителна експертиза и искуство во заедничките проекти со балканските држави.
„На Балканот има исклучително голем потенцијал за енергетска соработка“, рече за SETimesтурскиот заменик-министер за енергија, Мурат Мерџан.
Проектите за реализација на овој потенцијал се во изработка, според Мерџан.
„Моментно ја подготвуваме основата за енергетските тимови што ќе бидат составени од претставници на државниот и приватниот сектор“, рече тој. 
„Овие тимови ќе ги откријат можностите за соработка меѓу балканските земји и Турција и ќе почнат со спроведување конкретни проекти во соодветни енергетски области.“
Балканскиот разновиден енергетски сектор има значителен потенцијал за раст во иднина, особено во поглед на производството и транзитот, рече Мустафа Карахан, претседател на Турското здружение на трговци со енергија со седиште во Истанбул, индустриска група која се застапува за интересите на енергетските претпријатија.
„Една од најважните точки на заедничките стратешки интереси во Југоисточна Европа е инвестирањето во енергијата, особено во електричната енергија и природниот гас“, рече тој заSETimes.
Карахан рече дека стратешката локација на Балканот претставува главна дополнителна бенефиција за инвеститорите.
„Особено за турските инвеститори, инвестирањето во регионот може да биде пофлексибилен избор за да се стигне до западните пазари, како и источните пазари, поради локацијата на балканските земји, со нивниот пристап до алтернативните пазари“, рече тој.
Првиот тим за енергија на Турција овој месец треба да ја посети Босна и Херцеговина (БиХ), која е богата со водни ресурси и потенцијал на обновлива енергија. 
Иницијативата има за цел унапредување на постојните енергетски врски меѓу земјите, што беше поттикнато со посетата во август на министерот за енергија на БиХ, Ердал Трхуљ, на Турција.
„Ја избравме [БиХ] бидејќи имаше огромни сличности меѓу двете земји во поглед на природните ресурси и капацитети“, рече Мерџан. 
„Но, како министерство, ние сме отворени за барањата од балканските земји.“
Георги Табаков, претседател на софискиот Бугарски економски форум, изјави заSETimesдека регионалната клима е сé попогодна за ваквите напори.
„На сите земји во регионот им требаат странски директни инвестиции за да го стимулираат својот економски раст. 
Водењето бизнис во сите земји станува сé полесно, особено во оние земји што неодамна пристапија во ЕУ“, рече тој. 
„Земјите кои напредуваат на својот пат кон ЕУ [исто така] имаат многу поповолна бизнис клима со воведувањето јасни правила.“
Табаков, исто така, ја посочува зголемената потрошувачка и географската локација на Балканот како силни иницијативи за инвестирање.
„За големите бизниси, енергетскиот сектор изгледа ветувачки за соработка, бидејќи има потреба да се поврзат ресурсите од Истокот со потрошувачката на Западот, и бидејќи енергетските потреби на Турција и регионот се зголемуваат секоја година и ќе продолжат да се зголемуваат“, рече тој.
Анкара и Софија потпишаа декларација во март за забрзување на изградбата на прекуграничниот интерконекторски гасовод за зголемување на дотурот на касписки гас до Бугарија. 
Потребната инфраструктура во Бугарија ќе биде комплетирана до крајот на 2013 година, а пуштањето во работа на интерконекторот ќе биде финализирано до март 2014 година, според бугарското Министерство за енергија. 
Експертите сметаат дека овој проект претставува клуч за напорите на Бугарија за енергетска диверзификација.
Сепак, Табаков ја наведува лошата транспортна инфраструктура, недостатокот на меѓусебно поврзани енергетски системи на Балканот, визните режими и тешката бирократија како предизвици со кои се соочуваат странските инвеститори.
Турските и бугарските инвеститори можат да соработуваат и во водостопанството, покрај гасот, рече тој.
„Заедничката изградба на брана на реката Тунџа близу бугарско-турската граница може да биде ветувачка област на соработка“, рече Табаков за SETimes, додавајќи дека проектот ќе овозможи полесно искористување на речните води, ќе ги намали поплавите во Тракија на пролет, ќе помогне во производството на струја и ќе привлече туристи.
Експертите, исто така, гледаат потенцијал за инвестирање во Црна Гора, која четири години по ред е меѓу првите три земји во Европа по странски директни инвестиции по глава на жител.
Петар Ивановиќ, директор на подгоричката Агенција за промовирање на инвестициите изјави заSETimesдека растечката регионална улога на неговата земја ја прави идеален избор за бизнисмените.
„Една од причините зошто енергетската област [во Црна Гора] ги интересира турските инвеститори е тоа што ние моментно работиме на подводен кабел меѓу Италија и Црна Гора, кој треба да ни овозможи да извезуваме значителни количини енергија“, рече тој. 
„Таквите проекти ја ставаат Црна Гора во центарот на регионалниот пазар на енергија.“
Ивановиќ додаде: „Многу меѓународни извештаи потврдуваат дека ние сме на добар пат, бидејќи Црна Гора се движи напред во сите рејтинзи како што е економската слобода, водењето бизнис, конкурентноста итн. 
А за инвеститорите, тоа е важен знак – да имаат верба и доверба во правецот во кој се движи државата.“
Заедничкиот турско-црногорски Економски комитет минатиот април потпиша протокол за зголемување на меѓусебната трговија, особено во енергијата.
