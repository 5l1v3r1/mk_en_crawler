06/09/2007
Од Ерлис Селимај за Southeast European Times во Тирана - 06/09/07
Албанија стана права земја што го елиминираше своето хемиското оружје, објави во саботата (1-ви септември) премиерот Сали Бериша.
Тој се состана со американскиот сенатор Ричард Лугар и со поранешниот американски сенатор Сем Нан, кои ја воспоставија Програмата за кооперативно намалување на опасноста Нан-Лугар пред две години, и им се заблагодари на сенаторите за помошта што ја доби Албанија во постигнувањето на оваа цел.
„Со уништување на арсеналот, Албанија е целосно исклучена сега од своето ужасно и мрачно минато на милитаризација, која се случи во текот на комунистичкиот систем“, им рече Бериша на политичарите.
Со 50 милиони американски долари помош од програмата, Албанија го заврши уништувањето на околу 16 тони хемиско оружје во јули.
Инспекторите од Организацијата за забрана на хемиското оружје (ПЗХО) ја верификуваа постапката.
Лугар и Нан й се заблагодарија на Албанија за нејзината соработка во програмата и за придонесот во глобалната безбедност.
Тие му дадоа на Бериша медал, наводно произведен од американските и руските нуклеарни проектили што беа уништени во рамките на програмата.
„Стореното во Албанија покажува дека можеме и мораме да се подготвиме со пари и експертиза за проширување на концептот Нан-Лугар, каде и да може да се искористи корисно“, рече Лугар.
„Ние можеме и мораме да се подготвиме да го решиме проблемот со сличните ризици на Блискиот Исток, Азија и каде и да е на друго место, каде што може да се најдат резерви оружје за масовно уништување“, додаде тој.
„Албанија денес се чувствува поздраво поради деактивирањето на хемиските агенси, благодарение на помошта од вашата програма“, рече претседателот Бамир Топи.
Тој изрази надеж дека програмата ќе продолжи во другите делови од светот.
Во август 2004 година Лугар го посети депото за складирање хемиско оружје во Албанија и разговараше околу начините за подобрување на мерките за складирање, како и за планот за негово уништување.
Швајцарија, Италија и Грција, исто така, помогнаа во уништувањето на хемиското оружје, кое беше тајно донесено во земјата во текот на Студената војна.
Комунистичкиот режим во Албанија падна во 1990 година, но оружјето никогаш јавно не беше декларирано, сé до пред пет години.
Програмата Нан-Лугар е создадена со деактивирањето или уништувањето на 6.982 нуклеарни боеви глави, 653 интерконтинентални балистички проектили, 906 проектили земја-воздух, 613 проектили за лансирање од подморници, 30 нуклеарни подморници и други делови од поранешната нуклеарна програма на Советскиот Сојуз.
Конвенцијата за хемиско оружје стапи на сила во 1997 година.
Оттогаш ПЗХО вели дека околу една третина од декларираните резерви оружје -- количина од околу 71.000 метрички тони хемиски агенси -- се уништени.
САД и Русија го контролираат поголемиот дел од хемиското оружје -- кое, според ПЗХО -- треба да биде уништено до 2012 година.
Помеѓу другите земји за кои се знае или се очекува да имаат резерви хемиско оружје се:
Кина, Египет, Франција, Индија, Иран, Израел, Либија, Пакистан и Сирија.
