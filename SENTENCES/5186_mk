06/07/2009
(ФТ, БТА, Софија ечо, Дневник - 06/07/09;
Ројтерс, АП, АФП, ДПА, ББС, Новините, Софија ечо, Медиапул - 05/07/09;
Бугарска Централна изборна комисија)
Веднаш по нивната победа на бугарските парламентарни избори во неделата (5-ти јули), Бојко Борисов и неговата централнодесничарска партија Граѓаните за европски развој на Бугарија (ГЕРБ) ветуваат дека ќе ги интензивираат реформите.
Сепак, Борисов предупреди дека не може да има брзо решение за различните проблеми со кои се соочува земјата.
„Не можеме да очекуваме чуда во следните шест месеци и ние ниту ветивме такво нешто“, рече софискиот градоначалник на прес-конференција, истакнувајќи дека програмата на неговата партија е четиригодишна.
Тој изрази надеж дека Бугарија наскоро ќе успее повторно да добие пристап до фондовите за помош на ЕУ, замрзнати поради слабите напори во борбата против криминалот и корупцијата.
Борисов (50), исто така, вети дека неговата влада судски ќе ги гони сите случаи на корупција што се случиле за време на четиригодишното владеење на владата во заминување.
„Оние што краделе треба да се плашат ...
Крадците ќе одат во затвор“, рече тој.
Иако анкетите предвидуваа победа со големо мнозинство, ГЕРБ не успеа за неколку пратенички места во парламентот од 240 места, да добие мандат за самостојно формирање влада.
Партијата сега планира да одржи разговори со десноцентристичките партии, кои најверојатно ќе започнат со Сината коалиција, која освои 6,73 отсто од гласовите на изборите во неделата и ќе има 15 места.
Претседателите на Сината коалиција, Мартин Димитров и Иван Костов, веќе рекоа дека се подготвени да му дадат поддршка на Борисов.
„Сината коалиција ќе загарантира мнозинство во парламентот и владата, што ќе й донесе промени на Бугарија“, изјави тој за новинарите во понеделникот.
„Нема да се расправаме за министерските места“, истакна Костов.
Врз основа на 100 отсто пребројани гласови, Централната изборна комисија во понеделникот соошти дека ГЕРБ освои 39,7 отсто од пропорционалните гласови, што й дава право на 90 парламентарни места.
Партијата, исто така, освои 26 од сите 31 мандати распределени одделно преку мнозинското гласање и со тоа ќе има 116 претставници во новото собрание.
Две од партиите во трипартитната коалициска влада во заминување -- Бугарската социјалистичка партија (БСП) и Движењето за правата и слободите (МРФ) -- се далеку зад ГЕРБ, додека третата, Националистичкото движење за стабилност и напредок, не го исполни ниту прагот од 4 отсто за влез во парламентот.
БСП, со 17,7 отсто од гласовите ќе има 40 парламентарни места.
МРФ освои 14,5 отсто од гласовите на народот и пет индивидуални места, и со тоа ќе има 38 претставници во новото собрание.
Ултранационалистичката партија Атака (Напад) заврши на четвртото место со 9,4 отсто од гласовите и 21 место, пред Сината коалиција и Партијата на редот, правото и правдата.
Одѕивот изнесуваше 60,2 отсто, повеќе 55,8 отсто на парламентарните избори во 2005 година и 37,5 отсто минатиот месец на изборите за Европскиот парламент.
