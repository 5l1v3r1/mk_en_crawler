31/05/2010
(Разни извори -- 29/05/10 - 31/05/10)
Лена Маер-Ландрут, 19-годишна аматерка од Германија, победи на 55-тиот евровизиски натпревар на песни во Осло, победувајќи редица други професионали изведувачи од 24 земји, кои влегоа во финалето во саботата (29-ти мај).
Средношколката од Хановер беше буквално непозната додека не беше избрана да ја претставува Германија во март.
Таа го освои првото место во саботата со вкупно 246 поени за нејзината поп-песна „Сателит“, пред турската рок-група Манга и Ромаците Паула Селинг и Ови.
„Ова е нереално“, рече Лена по шоуто во арената Теленор во Осло, кога стана вториот германски изведувач кој победи на европскиот натпревар.
„Тотално сум избезумена!“
Илјадници луѓе ја дочекаа новата ѕвезда во неделата на прославата во нејзиниот град Хановер.
Канцеларката Ангела Меркел рече дека била импресионирана од „непретенциозноста и топлината“ на Лена.
„Германија заслужи да победи“, рекоа членовите на турската петчлена рок-група Манга, додавајќи дека тие се горди што завршија на второто место од 39 земји што учествуваа оваа година.
Тие добија вкупно 170 поени за нивната песна „Можеме да бидеме исти“.
„Очекувавме да се рангираме меѓу првите пет и постигнавме подобар резултат одошто се надевавме“, изјави Ефе Јилмаз, диџејот на групата, за новинарите во Осло во саботата.
„Ако победиме, ќе моравме да прославуваме 40 дена и 40 ноќи, така што сега навистина ми олесна.“
Оваа година конечните поени на натреварувачите се базираа 50 отсто од гласовите на телевизиските гледачи и 50 отсто од гласовите на жирито од 39-те држави, кое го сочинуваа петмина музички професионалци.
Секоја група ги рангираше песните на традиционалниот начин, давајќи 12 поени за најдобрата песна, 10 поени за втората, 8 поени за третата итн.
Целта на новите правила беше да се ублажат ефектите од евентуалното политички и географски мотивирано гласање.
Манга доби три дванаестки -- од Азербејџан, Хрватска и Франција и четири десетки -- од Белгија, Босна и Херцеговина (БиХ), Германија и Македонија.
Најдобар резултат Турција имаше во 2003 година, кога поп-пејачката Сертаб Еренер победи на натпреварот со нејзината песна „На секој можен начин“.
Романците Паула Селинг и Ови завршија на третото место со песната „Играње со оган“.
Тие добија вкупно 162 поени, вклучително и 12 поени од Молдавија и четири десетки од Норвешка, Португалија, Шпанија и Шведска.
Романските изведувачи веруваат дека можеби ќе имаа поголеми шанси за победа ако земјите што беа некогаш дел од поранешниот Советски Сојуз не гласаа повторно едни за други.
„Мислам дека направивме одлична работа“, романскиот весник на англиски јазик Nine O'clock го цитираше Ови по шоуто.
Пет други земји од Југоисточна Европа -- Албанија, Босна и Херцеговина (БиХ), Кипар, Грција и Србија -- се квалификуваа за финалето на 25 држави во саботата, додека Бугарија, Хрватска и Македонија отпаднаа од играта по нивното учество во полуфиналните вечери.
Црна Гора не учествуваше оваа година поради финансиски проблеми.
Грците „Јоргос Алкаиос енд френдс“ добија вкупно 140 поени за песната „ОПА“ и беа осми во финалето, пред Милан Станковиќ од Србија, кој беше 13-ти со вкупно 72 поени за неговата песна „Ова е Балкан“.
Албанката Јулијана Паша доби 62 поени за нејзината песна „Сé само за тебе“, која й го донесе 16-тото место.
Вукашин Браиќ од БиХ беше веднаш зад неа, со 51 поен за „Громови и молња“.
Кипар беше 21-ви со 27 поени за „Животот изгледа подобро во пролет“, во изведба на Јон Лилигрин и „Ајландерс“.
