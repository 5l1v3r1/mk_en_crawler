19/11/2012
Анес Алиќ за Southeast European Times во Мостар -- 19.11.12
Етнички поделениот град Мостар во Босна и Херцеговина (БиХ) продолжува да функционира без избрана локална власт, откако граѓаните беа спречени да гласаат во октомври, како резултат на политичкиот спор во врска со системот на гласање.
Мандатот на локалната власт истече во ноември и политичката ситуација во овој поделен град ќе стане уште посложена.
Во 2010 и на почетокот од 2012 година, босанскиот Уставен суд донесе две одлуки, со кои нареди измени во изборниот систем во Мостар. 
Овие измени ќе им дадеа еднакви права на сите гласачи.
Судот заклучи дека изборот на Градскиот совет е неуставен, бидејќи бројот на советници од шесте градски окрузи не е пропорционален со бројот на гласачи во овие окрузи. 
Актуелниот статут предвидува дека една област од градот со население од скоро 300.000 жители може да го избере истиот број советници во Градскиот совет, како област со само 7.000 жители.
Од крајот на војната во 1995 година, власта претежно беше поделена меѓу двете етнички партии, Бошњачката партија за демократска акција (СДА) и Хрватската демократска заедница (ХДЗ). 
ХДЗ повикува на примена на судската одлука. 
СДА се спротивстави на одлуката, тврдејќи дека истата ќе води до мнозинска хрватска власт во градот, бидејќи бројот на хрватските гласачи е поголем од бројот на бошњачките гласачи за 12.000.
Харис Идриз од невладината организација Мостарски младински совет изјави за SETimes дека двете партии предизвикаа политички ќор-сокак, како и дека ниту една од нив не е подготвена за компромис.
„Оваа ситуација може да трае една деценија, но тоа ќе значи дека воопшто нема да има напредок. 
Сметам дека двете партии чекаат меѓународната заедница повторно да стапи на сцена. 
На тој начин, која етничка група и да изгуби, тие [меѓународната заедница] ќе ја преземат вината.“
Локалните невладини организации одржаа неофицијални избори на улиците наместо официјалните избори во октомври, овозможувајќи им на граѓаните да гласаат и да ја искажат својата разочараност од владата.
Жителот на Мостар, Исмет Пенава, учествувал на неофицијалното гласање на 7-ми октомври и го однесол и својот внук со себе. 
„Напишав ,срам да ви е’ на моето гласачко ливче. 
Овие политичари не заслужуваат да владеат со овој убав град и да нé водат нас и нашите идни генерации“, рече Пенава за SETimes.
По години сличен политички ќор-сокак, статутот беше наметнат во јануари 2004 година со декрет на тогашниот висок претставник на меѓународната заедница Педи Ешдаун. 
Декретот од 2004 година ги укинува шесте општини и ги заменува со шест изборни единици.
Оттогаш меѓународната заедница има советничка улога во разговорите за статутот на Мостар. 
Досега истата не навести дека планира да се вмеша.
Во изминатите неколку месеци меѓународната заедница иницираше серија состаноци со босанските власти и јасно е дека решението ќе мора да се донесе на локално ниво.
Во меѓувреме, истекоа мандатите на Градскиот совет на Мостар и градоначалникот. 
Според претседателот на Градскиот совет, Мурат Чориќ, мостарските власти самоиницијативно неофицијално ги продолжија своите мандати за да го усвојат буџетот и градските институции да продолжат со работата.
„Ќе продолжиме со работата додека некое релевантно тело не одлучи дека треба да престанеме, но нејасно е кој ќе нé замени и кога ќе се одржат изборите. 
Ова е политичка реалност и ние мораме да импровизираме за градот да продолжи да функционира додека не се најде решение“, рече Чориќ за SETimes.
Претседателот на мостарскиот огранок на Социјалдемократската партија (СДП), Анер Жуљевиќ, рече дека ХДЗ и СДА го изгубија кредибилитетот и дека двете партии, всушност, ги држат граѓаните на Мостар во заложништво.
„Пред една година СДП предложи поинаква верзија од статутот, која би ги задржала постојните изборни единици, но би овозможила по еден член од секоја етничка група да биде избран во Градскиот совет. 
Нашиот предлог не й одговара на ниту една од двете главни партии, но е дел од тековните преговори“, рече Жуљевиќ заSETimes.
Според Жуљевиќ, СДП нема да прифати никакво решение за Мостар кое ќе ја задржи етничката поделеност во градот. 
Иако не може да се донесе решение без одобрение од ХДЗ и СДА, умерената СДП би можела лесно да блокира секакво евентуално решение, бидејќи статутот мора да биде усвоен во федералниот парламент, каде што СДП има мнозинство.
Moстар е етнички поделен на секое ниво. 
Истиот има две претпријатија за електрична енергија, две телефонски мрежи, две поштенски служби, две служби за гас и два универзитета. 
Сите обиди за обединување на двојната администрација во градот пропаднаа.
Идриз смета дека власта на двете партии во Мостар намерно предизвикува етнички поделби и политички ќор-сокак, во опортунистички обид да остане на власт.
„Од она што го гледаме во медиумите, се чини дека Мостар е сé уште воена зона. 
Но, според неодамнешните анкети, околу 75 отсто од граѓаните на Мостар би сакале да го видат својот град обединет. 
Спротивно на извештаите на медиумите, младите од сите етнички групи се мешаат, соработуваат и чекаат можност да ја преземат иднината на градот“, рече Идриз.
