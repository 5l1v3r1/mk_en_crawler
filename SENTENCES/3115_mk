11/10/2006
Од Зоран Николовски за Southeast European Times во Скопјe – 11/10/06
Обвинувањата на новата македонска влада дека нејзиниот претходник ја злоупотребувал странската помош се покажаа како краткотрајни.
Тврдењата, кои минатата недела ги искажа портпаролот на владата, Ветон Ибраими, жестоко негирани од страна на поранешната вицепремиерка задолжена за евроинтеграциите, Радмила Шеќеринска.
Според Ибраими, некои амбасадори се пожалиле дека странската помош со која раководела Шеќеринска била злоупотребена.
Ќе биде формирана владина комисија за ова прашање, а полицијата, Министерството за финансии и Антикорупциската комисија ќе се влучат ако тоа биде потребно, рече портпаролот.
Да се искажуваат неоправдани обвинувања без истрага е смешно, одговори Шеќеринска.
Таа обвини дека владејачката партија ВМРО-ДПМНЕ се обидува да ја дискредитира и да се меша во работите на Социјалдемократскиот сојуз на Македонија, пред гласањето за доверба во партијата на поранешниот премиер Владо Бучковски.
Шеќеринска генерално се смета за најсериозен кандидат за наследник на Бучковски, кому во саботата (7-ми октомври) му беше изгласана недоверба.
Аналитичарите велат дека таа има потенцијал да го зголеми партискиот рејтинг -- моментно најлош во историјата на партијата.
Меѓународните претставници и дипломати брзо дадоа своја оценка, отфрлајќи ги наводите за злоупотеба како неосновани.
Американската амбасадорка во Македонија, Џилијан Миловановиќ, британскиот амбасадор Роберт Чатертон Диксон и специјалниот претставник на ЕУ Ерван Фуере, се спротивставија на изјавата на Ибраими.
Во соопштението за печатот Американската амбасада вели дека е „изненадена од неодамнешните извештаи во медиумите за злоупотреба од страна на претходната влада на донаторската помош, вклучувајќи ја и помошта од американската влада преку УСАИД.
Амбасадата нема сознанија за такви злоупотреби и нема искажано вакви обвинувања“.
„Сите набавки преку УСАИД се спроведуваат во согласност со регулативите на американската влада, кои се поставени така да овие трансакции бидат фер, транспарентни и конкурентни.
Пред доделувањето на проектот, партнерите што го спроведуваат се предмет на ревизија на нивните внатрешни контроли и пресметковни политики и процедури.
Сите финансиски извештаи и активности на проектот се предмет на периодични и случајни ревизии што ги спроведува Канцеларијата на Генералниот инспекторат и независни ревизорски фирми“, се додава во соопштението.
Фуере рече дека е задоволен од процедурите што се применуваат.
„Раководењето со помошта од ЕУ е одговорност на Европската агенција за реконструкција, на целосно транспарентен начин и ние сме задоволни со постигнатото“, рече Фуере.
Слична изјава даде и британскиот амбасадор.
„Ние никогаш не сме имале проблеми со измама или евентуална злоупотреба на нашите фондови и продолжуваме да работиме со актуелната влада на ист начин со обемна програма“, рече Диксон.
