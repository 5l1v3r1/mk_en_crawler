12/09/2010
БРИСЕЛ, Белгија -- Шефицата за надворешна политика на ЕУ, Кетрин Ештон, во саботата (11-ти септември) рече дека Брисел е подготвен да биде домаќин на првите разговори меѓу Србија и Косово. 
„Двете страни, Србија и Косово, треба да одлучат кој и како и кога. 
Јас реков дека со задоволство би ги олесниле тие разговори, кои би се одржале тука“, рече Ештон по неофицијалниот состанок со министрите за надворешни работи на ЕУ во Брисел. 
Генералниот секретар на ОН, Бан Ки-мун, исто така, во саботата рече дека неговата организација е подготвена „да даде придонес во овие напори, во тесна соработка со ЕУ“. 
Во четвртокот Генералното собрание на ОН ја усвои резолуцијата спонзорирана од Србија и 27 членки на ЕУ, која повикува на директни разговори меѓу Белград и Приштина. 
Потегот уследи откако Србија се согласи да го измени претходниот извештај кој повикуваше на продолжување на преговорите за статусот. 
(ДПА, Танјуг, Б92, Бетa - 11/09/10)
