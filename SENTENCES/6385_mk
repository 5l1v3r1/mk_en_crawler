19/12/2011
Мухамет Брајшори за Southeast European Times во Приштина -- 19.12.11
Кога Лиридона Хајдини одлучи да го продолжи своето образование, таа одбра една од многуте приватни институции кои сега работат во Косово.
Искуството, вели таа, не е како што очекувала.
„Тестирањата, предавањата и квалитетот не беа толку добри колку што очекував“, изјави таа за SETimes.
Уште полошо, таа вели дека нејзиниот избор се покажал како пречка за да биде примена на Универзитетот во Приштина, со обjaснување од тамошните администратори дека ги нема потребните квалификации.
„Јас аплицирав ...
но секогаш бев одбивана“, таа раскажува.
„Тие ми рекоа ,имате завршено приватен универзитет и поради тоа е невозможно"“.
Дваесет и три приватни институции во Косово сега нудат додипломски и магистерски степени во различни студиски области, според косовската Агенција за акредитација.
Експертите, сепак, продолжуваат да покренуваат сомнежи во врска со квалитетот на овие степени и нивното доделување од страна на институциите.
„Забележав дека многу приватни институции примаат ученици кои немаат положено матура и учениците се примаат во текот на годината, [игнорирајќи] ги роковите“, Блеранд Красниќи, експерт за образование, изјави за SETimes.
Владата нема стратегија да ги задоволи потребите на пазарот на работна сила преку високото образование, додава тој.
„Косово не го има решено прашањето како студиските области во приватниот и државниот сектор ги отсликуваат потребите на пазарот на работна сила.
Што се однесува до приватните институции, јас забележувам некои општи области кои не ги отсликуваат потребите, а ова создава недостиг од квалификувани луѓе во најпотребните сектори, како што се земјоделството или енергијата“, вели Красниќи.
Авни Мазреку е основач и директор на колеџот ИСПЕ, приватна институција која нуди диплома за европски и безбедносни студии.
Тој е загрижен дека некои институции го користат името „универзитет“ без оглед на тоа дали ја заслужуваат таа определба или не.
„Ниту една од приватните [институции] за високо образование во Косово немаат статус на универзитет, а употребата на терминот „универзитет“ е маркетиншки тренд.
Ова не е добро...
овие институции треба да работат за квалитет...
не за број на студенти“, изјави Мазреку за SETimes.
Тој вели дека неговиот колеџ направил сè за да достигне високо академско ниво, како и за да создаде студиски обалсти според потребите на домашниот пазар на работни места.
„Колеџот ИСПЕ е производ на Бременскиот универзитет во Германија.
Нашите програми се направени и утврдени според потребите на пазарот на работна сила со цел да се обезбеди пристап и квалитет за работата што му претстои на Косово на патот кон европска интеграција“, рече Мазреку.
Според Красниќи, немањето на соработка помеѓу државните и приватните институции создаде пречки за голем број на студенти, предизвикувајќи, како што го нарекува тој, повреда на човековите права.
„До оваа година, многу генерации не можеа да магистрираат или докторираат во една државна институција само затоа што студирале во приватна институција, дури и во оние кои имаат добиено лиценца од владата“, рече тој.
Косово има само два јавни универзитети, иако владата ветува дека ќе отвори повеќе во наредните години.
Социологот Арберие Гаши вели дека правилно или погрешно, ставот на општеството кон приватните универзитети е разбирлив.
„Косово е пост-комунистичко општество, каде сè што се занимава со образование беше државно, а не приватно, и тоа игра улога во создавањето на едно мислење за општествен феномен.
Многу луѓе ги сфаќаат приватните универзитети како бизнис, а не како институции од кои излегуваат квалификувани луѓе“, изјави Гаши за SETimes.
