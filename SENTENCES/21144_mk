02/01/2008
ЗАГРЕБ, Хрватска -- Владината одлука за спроведување на контроверзната заштитена еколошка рибарска зона (ЗЕРП) влезе во сила во вторникот (1-ви јануари), и покрај силното противење од ЕУ.
Хрватска инсистира на тоа дека рибниот фонд во Јадранското Море се исцрпува од страна на Италија, и на земјата й се прави штета од околу 300 милиони евра годишно.
Италија лови десетпати повеќе риба секоја година од Хрватска, тврди Загреб.
Европската комисија, пак, предупреди дека спречувањето на пристапот на членките на ЕУ може да влијае на кандидатурата за пристап на Хрватска во ЕУ.
Соседна Словенија, која го презеде ротирачкото претседателство од ЕУ во вторникот, исто така, ја осуди планираната зона на Хрватска.
Во другите вести, Хрватска официјално ја заврши својата традиција на задолжителна воена обврска, во надеж дека формирањето обучена, волонтерска армија ќе ја забрза поканата за влез во НАТО оваа пролет.
Исто така во вторникот, Хрватска го презеде својот двегодишен мандат како непостојана членка на Советот за безбедност на ОН.
Во него ќе пристапат и Либија, Виетнам, Коста Рика и Буркина Фасо.
Тие ќе ги заменат Словачка, Конго, Гана, Перу и Кипар.
(К2Капитал - 02/01/08;
Javno.com, УПИ, Вечерњи лист, ХИНА, Б92, ФоНет, ХРT - 01/01/08;
ББС - 31/12/07)
