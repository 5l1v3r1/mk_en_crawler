02/09/2004
(Интернешнал хералд трибјун - 02/09/04; АФП, СЊУЗ - 01/09/04; KФОР - 20/05/04)
Новиот командант на КФОР, францускиот генерал-полковник Ив де Кермабон, вети засилени напори за избегнување на евентуалното повторување на насилството што се случи во март оваа година во Косово.
„Ситуацијата и понатаму е чувствителна, така што, без сомнение, неопходно е да се изменат начините на кои силите дејствуваат, за да бидат помобилни, пореактивни и да се подобри разузнавањето“, АФП го цитира Кермабон за време на церемонијата на превземање на должноста во средата (1-ви септември) во Приштина.
Тој ја превзеде должноста неколку месеци по избувнувањето на етничкото насилство во кое 19 лица загинаа, а стотици други беа повредени. 
За време на немирите кои траеја скоро три дена -- најжестоки од крајот на конфликтот 1998-1999 година -- стотици куќи на етничките малцинства, особено на косовските Срби, како и десетици цркви и други верски објекти, беа оштетени или уништени.
Говорејќи во врска со кризата, де Кермабон рече дека таа испрати „црвен сигнал“ дека ситуацијата на теренот и понатаму е чувствителна и дека мора да се постигне многу поголем напредок.
„Првите напори ќе бидат насочени кон засилувањето на безбедноста“, рече тој, додавајќи дека планира да работи со „сите косовски власти, српските и албанските, политичарите, војниците, верските или безбедносните власти, поради тоа што сé се прави за нив и со нив“.
Како наследник на германскиот генерал-полковник Холгер Камерхоф, Де Кермабон е деветтиот командант на КФОР по неговото формирање во 1999 година. 
Тој беше заменик-командант на КФОР од март 2003 година. 
Пред тоа, тој беше генерален офицер, кој командуваше со Мултинационалната бригада Север, во Сремска Митровица.
На церемонијата во средата, командантот на Заедничката команда на НАТО во Неапол, адмирал Грегори Џонсон, го пофали Камерхоф за извршувањето на функцијата, но, исто така, ги критикуваше мировните сили поради тоа што не успеаја да ги спречат немирите во средината на март.
„Стандардите од тие денови не ги исполнуваат очекувањата на Североатланската алијанса“, рече Џонсон, признавајќи дека различните правила на ангажман помеѓу војниците од 36 земји-учеснички во мултинационалните сили предводени од НАТО -- ја искомплицираа нивната реакција.
Француската министерка за одбрана, Мишел Алио-Мари, исто така, присуствуваше на церемонијата на предавање на должноста. 
„Влегуваме во период на максимален ризик“, рече таа, мислејќи на парламентарните избори во Косово на 23-ти октомври. 
„Ситуацијата е мирна, но и исклучително чувствителна.“
Во меѓувреме, косовскиот претседател Ибрахим Ругова ја вети својата поддршка, како и поддршката на народот на Косово, кој, како што рече, „ги докажа своите способности и зрелост“.
