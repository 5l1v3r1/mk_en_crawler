15/12/2010
Од Игор Јовановиќ за Southeast European Times во Белград – 15/12/10
Изборите од неделата (13-ти декември) во енклавите на косовските Срби поттикнаа учество на повеќе партии отколку на претходните избори, како и тепачки на избирачките места, обвинувања за „купување“ гласови и конфискација на неупотребените гласачки ливчиња.
Србите од северниот дел масовно ги бојкотираа изборите.
„Одѕивот на Србите се одвиваше според предвиденото;
бојкот во северниот дел и мало учество на југ.
Економската ситуација во Косово е таква што работните места во јавниот сектор се особено скапоцени, поради што многу Срби јужно од Ибар одлучија да учествуваат.
Заради нивната секојдневна егзистенција, тие едноставно не можат да си дозволат ист став како оние на север“, изјави за SETimes основачот на Трансконфликт, Јан Банкрофт.
Од вкупно 29 кандидатски листи на изборите во Косово, осум беа од српската заедница.
Битката за доминација меѓу српските гласачи во централно и јужно Косово беше водена од Либералната партија и Обединетата српска листа.
Либералната партија беше дел од претходната влада и објави дека повторно ќе формира коалиција со Демократската партија на Косово на Хашим Тачи.
Од друга страна, Обединетата српска листа работеше на тоа да остави впечаток на партија поддржана од српската влада.
Шефот на листата беше Ранѓел Нојкиќ, висок претставник на Српското движење за обнова, кое е дел од српската владејачка коалиција.
Повеќето гласови ги доби Либералната партија, која се очекува да добие повеќе од десет места во парламентот.
Според нивните податоци, од 55.000 Срби што живеат во централно и јужно Косово, околу 13.000 гласале за Либералната партија.
Обединетата српска листа доби 5.000 гласови, додека другите српски листи беа далеку зад нив.
Прелиминарните пресметки на српскиот одѕив беа за бројка од околу 20.000.
Во неделата скоро веднаш се појавија пречки.
Обединетата српска листа ја обвини Либералната партија за купување гласови, заканувајќи им се на гласачите и физички напаѓајќи ја Обединетата српска листа.
Тврдејќи дека имаат доказ во прилог на нивните обвинувања, претставниците на Обединетата српска листа повикаа на повторени избори во српските енклави и им се пожалија на меѓународните претставници во Косово.
Членката на листата Рада Трајковиќ го обвини високиот претставник на српското Министерство за Косово и Метохија, Оливер Ивановиќ, дека ја фаворизира Либералната партија поради семејни односи.
Ивановиќ ги отфрли обвинувањата и рече дека јасно ја спроведува политиката на српската влада за бојкот.
Сепак, највисоки претставници на Министерството за Косово и Метохија дадоа различни изјави во врска со косовските избори.
Додека Ивановиќ рече дека е загрижен поради српскиот одѕив на изборите, бидејќи истиот покажа оти Белград губи допир со нив, министерот Горан Богдановиќ изрази поинаква загриженост.
„Тажно е што се покажа мрачната реалност на конфликтите меѓу Србите, што има неколку инциденти, случаи на кражба и тепачки.
Тоа испраќа лоша порака“, рече Богдановиќ.
