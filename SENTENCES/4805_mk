04/12/2008
(НАТО, АП, Ројтерс, ДПА, АКИ, ББС, ВОА, Интернешнал хералд трибјун, ХИНА, Ксинхуа, Бета, Б92 - 03/12/08)
Албанија и Хрватска се на вистински пат да пристапат во НАТО до април, рекоа министрите за надворешни работи на Алијансата од 26 земји на крајот од дводневниот состанок во средата (3-ти декември) во Брисел.
Тие ветија поддршка за реформските напори на другите западнобалкански земји и континуирана помош од меѓинародните организации во Босна и Херцеговина (БиХ) и Косово.
„Албанија и Хрватска веќе постигнаа значајни реформи“, рекоа министрите во своето финално комунике од состанокот.
„Нашата цел е да ги примиме двете нови земји во Алијансата на нашиот следен самит“ во април, кога НАТО ќе ја прославува својата 60-та годишнина.
Највисоките дипломати, исто така, ги повикаа членките на НАТО да ја комплетираат ратификацијата на протоколите за пристап на Албанија и Хрватска во текот на следните четири месеци, за да може да пристапат во Алијансата како нејзина 27-ма и 28-ма членка.
Министрите ја уверија Македонија дека ќе добие покана за членство „веднаш штом ќе биде постигнато взаемно прифатливо решение“ за нејзиниот 17-годишен спор околу името со Грција.
Изразувајќи поддршка за напорите за евроатланска интеграција на Србија, во финалното комунике се вели:
„Сите партнерски можности на НАТО за политички консултации и практична соработка остануваат отворени“ за земјата.
Во него се изразуваат пофалби за тоа што Белград му го предаде водачот на босанските Срби Радован Караџиќ на Меѓународниот кривичен трибунал за поранешна Југославија (МКТЈ), но се повикува на фаќање на двајцата преостанати бегалци кои ги бара МКТЈ, особено поранешниот воен командант на босанските Срби, Ратко Младиќ.
Поздравувајќи го напредокот што БиХ и Црна Гора го постигнаа во нивната соработка со Алијансата, во изјавата се споменува отпочнувањето претходно оваа година на Интензивираниот дијалог со двете земји.
Во истата се повикуваа Сараево и Подгорица да „го задржат [своето] темпо“ во спроведувањето на Индивидуалниот партнерски акционен план.
Сепак, министрите изразија длабока загриженост поради „влошувањето на политичката клима“ во БиХ во последниве месеци, предупредувајќи дека тоа би можело да ги загрози изгледите за евроатланска интеграција на земјата.
Тие ги повикаа политичките водачи на земјата да ги исполнат условите за затворање на Канцеларијата на високиот претставник.
Дваесет и шесте министри за надворешни работи ветија дека Алијансата и КФОР ќе продолжат да работат со ОН, ЕУ и другите меѓународни организација „на поддршка на развојот на стабилно, демократско, мултиетничко и мирно Косово“.
Тие рекоа дека „брзото распоредување“ на правната и полицијата мисија на ЕУ, наречена ЕУЛЕКС, низ цело Косово претставува „итен приоритет“.
Министрите потврдија дека Грузија и Украина ќе пристапат во НАТО еден ден, но не им понудија официјален патоказ за членство.
НАТО, исто така, во средата одлучи постепено да продолжи со контактите на ниско ниво со Русија, кои ги прекина по руската офанзива во август во Грузија.
Министрите, исто така, ја потврдија поддршката на Алијансата за американскиот план за изградба на противпроектилски штит во Источна Европа.
