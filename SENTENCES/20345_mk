12/02/2008
ИСТАНБУЛ, Турција -- Судскиот процес против 19-те лица обвинети за убиството на турско-ерменскиот новинар Хрант Динк продолжи во понеделникот (11-ти февруари) во Истанбул.
Рочиштето, кое беше затворено за медиумите поради возраста на првообвинетиот, 18-годишниот Огум Самаст, се одржа под засилено обезбедување.
Динк (53) беше застрелан пред канцелариите на неговиот весник „Агос“ во Истанбул во јануари 2007 година.
Самаст беше уапсен набргу потоа во градот Самсун, каде што го призна убиството, велејќи дека реагирал на политички спорните натписи на Динк.
Стотици луѓе, меѓу кои и интелектуалци и политичари, протестираа околу судот во понеделникот, барајќи правда и транспарентност.
Во другите вести, дополнителниот период од еден месец што й беше даден на прокурдистанската Партија за демократско општество (ДТП) за да ја подготви својата одбрана во судскиот процес за нејзино затворање, заврши во понеделникот.
Канцеларијата на Врховниот апелационен суд на државниот обвинител покрена обвинение против ДТП на крајот од минатата година, за противење на „неделивиот интегритет на државата и нацијата“ и повика на „трајно затворање“ на партијата.
(Заман, Хуријет, Сабах - 12/02/08;
РИА Новости, НТВ, АФП, ДПА, новинска агенција Анадолу - 11/02/08)
