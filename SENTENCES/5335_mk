24/06/2010
Од Ерол Исмирли за Southeast European Times во Истанбул -- 24/06/10
Бомбашкиот напад од вторникот (22-ри јуни) на воен автобус во Истанбул, најголемиот град во земјата со скоро 13 милиони жители, ја разгоре загриженоста дека Курдистанската работничка партија (ПКК) сега се ориентира на урбаните области.
Одговорноста ја презеде „Курдистански соколи на слободата“, за која се смета дека е поврзана со ПКК. 
Ова беше последна од серијата инциденти од минатиот мај, претежно во југоисточниот анатолски регион од земјата.
Терористичката организација стави крај на унилатералниот прекин на огнот на 31-ви мај, велејќи дека владата не ги исполнила барањата на курдистанскиот народ.
Со очигледната промена на тактиката на ПКК, властите размислуваат како најдобро да одговорат, за да ја заштитат јавноста. 
Во понеделникот највисоките цивилни и воени претставници на земјата се состанаа на безбедносен самит под раководство на претседателот Абдула Ѓул.
Самитот резултираше со нова тројна стратегија против тероризмот. 
Истата повлекува подобрување на разузнавањето и реорганизација на борбените едници на ирачката граница, ризичен планински регион каде што повеќето напади се извршуваат додека терористите се инфилтрираат во северниот дел на земјата.
Во иднина, новите регрути ќе бидат испраќани во овој регион само по интензивната обука и само кога ќе има потреба за повеќе војници. 
Идејата е да се подготват специјализирани водници во овој регион и да се зајакнат воените стражарници.
Стратегијата, исто така, има за цел зајакнување на соработката со соседните земји и САД, кои обезбедуваат дејствувачко разузнавање за Турција од 2007 година.
„Ние сме подготвени да ги разгледаме итно сите барања од турската војска или владата во врска со ПКК“, рече американскиот амбасадор во Турција, Џејмс Џефри, во понеделникот.
Настрана од овие мерки, се вложуваат напори за здружување на сите политички партии во Турција, како и невладини организации и новинари, во обединет фронт против тероризмот.
„Тероризмот е национален проблем“, напиша новинарот-ветеран Фикрет Била. 
„Најдобар начин за владата и опозицијата е да најдат решенија заеднички.“
Ѓул одржа одделни состаноци со опозициските водачи по смртоносните напади, повикувајќи ги да помогнат во изнаоѓањето заеднички јазик. 
Тој, исто така, ќе се состане со претставниците на невладините организации во земјата.
Водачите, исто така, се обидуваат да спречат етнички судири, по најновиот терористички бран. 
Премиерот Реџеп Тајип Ердоган ги повика медиумите да бидат одговорни во своето покривање.
„За жал, медиумите намерно или ненамерно ја поддржуваат терористичката организација на сериозен начин“, рече Ердоган во вторникот за време на обраќањето пред парламентот.
Нихат Али Озџан, експерт за безбедносни прашања, вели дека разгорувањето на етничката поделба е централна во стратегијата на ПКК.
„ПКК има цел да изгради свој идентитет со користење тероризам и насилство“, рече Озџан во интервјуто за Заман во средата. 
„Процесот на градење на идентитетот заврши. 
ПКК сака да го зајакне ова, но не може да ја постигне оваа цел со користење стари методи. 
Ако ја трансформира постојната ситуација во етнички судири, тогаш идентитетите ќе се кристализираат.“
„Улогата на медиумите е многу важна. 
Тие не треба да користат сепаратистички јазик“, додава тој.
