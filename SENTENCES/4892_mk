26/01/2010
Од Игор Јовановиќ за Southeast European Times во Белград – 26/01/10
Соопштението од изминатиот викенд дека косовската влада -- поддржана од Меѓународната цивилна канцеларија (МЦК) -- ќе работи на интегрирање на северниот дел, каде што живее претежно српско население, со Приштина, наиде на жестоко противење од страна на Белград.
Северно Косово граничи со централна Србија и е дом на една третина од 130.000 Срби кои сé уште живеат во Косово.
Приштинската влада нема власт над северно Косово, туку истото е водено од институциите на УНМИК и српската влада, која Приштина ги нарекува „паралелни структури“.
Во своето обраќање пред Советот за безбедност на ОН во петокот (22-ри јануари), српскиот претседател Борис Тадиќ рече дека планот е „непотребна и опасна провокација“, која ја загрозува кревката стабилност на Косово.
Тадиќ рече дека приштинскиот план е „конечно решение“ за северно Косово, додавајќи дека истиот „нема да донесе ништо добро за оние што живеат таму.
Планот само ќе ги задоволи екстремистите, кои сакаат сé што се случува во Косово да се гледа низ искривената призма на нелегалното прогласување независност [на Косовo].“
Веста за планот беше објавена пред неколку недели во српските медиуми и подоцна беше потврдена од косовскиот премиер Хашим Тачи и шефот на МЦК Питер Фејт.
МЦК формираше девет меѓународни групи кои треба да помогнат во спроведувањето на стратегијата, за да ги направат косовските институции функционални во област каде што доминираат српските паралелни структури.
„Веруваме дека граѓаните заслужуваат подобри услуги.
Сакаме да го зајакнеме владеењето на законот“, рече Фејт во неделата (24-ти јануари).
„Веруваме дека формирањето општина на север ќе понуди поголема автономија и права за заедниците.“
Тадиќ тврди дека целта на стратегијата е да ги принуди Србите во северно Косово да ја признаат независноста на Приштина и ги повика КФОР и ЕУЛЕКС да ја заштитат српската заедница.
Минатата недела Горан Богдановиќ, српскиот министер за Косово и Метохија, го посети северно Косово и се состана со водачите на српските општини во регионот.
Властите едногласно го отфрлија планот.
„Ќе се бориме да не дојде до тоа користејќи ги сите дипломатски и правни средства“, рече Богдановиќ.
Планот предвидува формирање општина Северна Митровица и назначување општинска власт под капата на Приштина.
Истиот пристап потоа ќе биде применет во другите српски општини.
Официјалните претставници на ЕУ велат дека стратегијата не е план на Унијата.
УНМИК не бил консултиран и се дистанцира од истата, се цитира изјавата на официјалните претставници од Шпанија, актуелен претседавач на ЕУ, во понеделникот.
