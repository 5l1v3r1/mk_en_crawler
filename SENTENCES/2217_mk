11/05/2005
(Ромпрес, Блиц, Фокус - 11/05/05;
Фена, Тркиш прес, Фокус, Макфакс, Танјуг - 10/05/05)
Осмиот самит на Процесот на соработка во Југоисточна Европа (СЕЕЦП) започна во вторникот (10-ти мај) во Букурешт, одбележувајќи го крајот на едногодишниот мандат на Романија како претседавач на организацијата и почетокот на грчкиот мандат.
Дводневниот настап започна со состанокот на министрите за надворешни работи на СЕЕЦП, по што во средата следеше состанок на шефовите на владите на деветте земји-членки -- Албанија, Босна и Херцеговина Бугарија, Хрватска, Македонија, Романија, Србија и Црна Гора и Турција.
Присуствуваа и претставници на голем број организации, меѓу кои и ЕУ, ОБСЕ, ОН, НАТО, Советот на Европа и Пактот за стабилност за Југоисточна Европа.
Според изјавата на романското Министерство за надворешни работи, главната тема на агендата била улогата на СЕЕЦП во процесите на демократска стабилност и неговата улога како платформа за регионална соработка.
Соработката беше тема на отворниот говор на романскиот претседател Трајан Башеску.
Истакнувајќи дека земјите во регионот се соочуваат со заеднички предизвици „од тероризам до трговијата со луѓе и организиран криминал“, тој побара од нив да соработуваат во пронаоѓање решенија.
Самитот се одржа по помалку од еден месец откако Романија и Бугарија ја потпишаа спогодбата за пристап со ЕУ.
Грција е единствената земја во СЕЕЦП која е веќе членка на ЕУ.
„Убеден сум дека бугарскиот претседател Георги Парванов и грчкиот премиер Костас Караманлис ќе се согласат со мене дека треба да го споделиме искуството на нашите земји со цел да ги забрзаме процесите во земјите од Западен Балкан“, бугарската агенција „Фокус“ го цитираше Башеску.
Членството во евроатланските структури претставува единствена опција за постигнување на безбедност и стабилност во регионот, додаде тој.
Во своето обраќање пред министрите за надворешни работи во вторникот, романскиот премиер Калин Попеску Таричеану рече дека земјите од СЕЕЦП имаат заедничка цел за пристап во ЕУ, поради што треба да ги надминат проблемите од минатото.
Истакнувајќи ја важноста на партнерството и размената на искуства на патот кон Европа, премиерот рече дека економската соработка, заедничките напори во борбата против организираниот криминал и корупцијата, како и хармонизирањето на судскиот систем со стандардите на ЕУ се дел од големите предизвици со кои се соочуваат земјите.
Таричеану повика на зајакната безбедност на Балканот и работење на партнерството помеѓу ЕУ и НАТО.
Тој додаде дека Косово е едно од најважните прашања денес, не само за ОН туку и за целиот регион.
Извештаите во регионалните медиуми од вторникот, исто така, го наведуваат Косово како едно од клучните прашања за кои водачите од земјите во Југоисточна Европа се очекува да разговараат за време на самитот.
Помеѓу другите споменати теми е и развојот на инфраструктурата во регионот и координацијата на процесите на соработка.
Опишувајќи го прашањето на идниот статус на Косово како многу деликатно, со потенцијално огромно влијание врз регионалната стабилност и безбедност, министерот за надворешни работи на БиХ, Младен Иваниќ, рече дека тоа може да се реши само преку дијалог и во најдобар интерес на сите страни.
Во вторникот, министерот за надворешни работи на Србија и Црна Гора, Вук Драшковиќ, побара поддршка од земјите-членки за кандидатурата на неговата земја за пристап во програмата на НАТО Партнерство за мир.
Србија и Црна Гора не заслужува изолација, рече Драшковиќ на самитот, изразувајќи надеж дека членството во ЕУ е остварлива цел за 2007 година, по што ќе следи пристап во ЕУ.
