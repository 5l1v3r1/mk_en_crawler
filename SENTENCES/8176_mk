25/07/2011
Цветина Борисова за Southeast European Times во Софија -- 25.07.11
„Најдолгата клупа во светот“, како што ја нарекуваат, беше свечено отворена во јужниот бугарски град Пазарџик минатиот месец.
Клупата, која се наоѓа во еден живописен парк на речен остров, е долга 1111 метри и на неа можат да седнат 2020 луѓе.
Архитектот Димитар Бојуклиев, кој го изработи проектот, за SETimes изјави дека првичната планирана должина на клупата била 1.000 метри, со цел да бидат сигурни дека никој нема да може да ја надмине оваа должина.
Тие ја одбрале бројката 1111 поради симболиката на многуте единици.
Во моментов, најдолгата дрвена клупа официјално регистрирана во Гинисовата книга на рекорди е долга 613,13 метри и се наоѓа во стадионот Осиецна во Полска.
Идејата Пазарџик да го собори овој рекорд се појави пред две години, кога еден локален бизнисмен им предложил на градските власти да ја спонзорира изградбата на клупи во паркот што мештаните го нарекуваат „Островот“.
Изграден како градски парк во ерата на комунизмот, тој изгледаше неуредно, поради неговото користење, како и претрпениот вандализам.
Општината ја прифати идејата за негова обнова, предлагајќи дека додека градат клупи, исто така би можеле да посегнат по рекорд и да ја направат најдолгата клупа на светот.
Паркот, на крајот на краиштата, понуди соодветни услови за проектот, со тоа што клупата можеше непречено да се протега без да уништи некои градби или дрвореди.
Работата започна со поголемиот дел од средствата обезбедени од локалните продавници, а останатиот дел од општината.
Сега кога клупата е готова со само неколку преостанати детали, Пазарџик цврсто чекори кон Гинис.
„Има два начини за аплицирање -- еден е да се покани комисија на Гинис да дојде во нашиот град, а вториот е да им се испратат документи кои ќе го докажат нашиот рекорд.
Ние ќе го избереме вториот начин“, изјави за SETimes главниот архитект на Пазарџик Крастјо Танков.
Според него, и покрај тоа што нивниот град не е традиционална туристичка атракција, тој има стратешка местоположба на автопатот кој ги поврзува Софија и Пловдив.
Властите се надеват дека клупата може да ги привлече луѓето кои патуваат помеѓу овие два града и да уживаат во филџан кафе во убавиот парк.
„За да влезете во книгите по географија, прво мора да влезете во книгите по историја“, вели Танков.
Паркот, целосно трансформиран од неговата состојба на напуштеност пред неколку години, во моментов е домаќин на уметнички настани и изложби на скулптури, водејќи ги посетителите на пријатна прошетка околу оваа област.
Исто така, има и патека за велосипедисти, фудбалско игралиште, забавен простор за деца, па дури и отворен простор за читање и библиотека од која можат да се изнајмуваат книги.
Од напуштено место, кое луѓето го избегнуваа, паркот стана омилено собиралиште за мештаните кои бараат начин да избегаат од бучавата во градот и да се забавуваат.
