27/03/2013
Линда Карадаку за Southeast European Times во Приштина -- 27.03.13
Неодамнешната оставка на заменик-директорот на Косовската разузнавачка агенција, Љатиф Меровци, по што уследија шпекулации во локалните медиуми за професионалните активности на агенцијата, стана предмет на дискусија меѓу експертите.
Косовскиот дневен весник Зери во петокот (22-ри март) објави дека Меровци поднесол оставка поради нерегуларностите во самата агенција, „кои главно се однесуваат на вработувањето на персоналот на незаконски начин и други нерегуларности во врска со јавните набавки“.
Весникот, исто така, го посочува писмото испратено од Меровци до Флорин Красниќи, претседателот на парламентарната комисија која врши надзор на работата на разузнавачката агенција.
Во изјавата за SETimes, Красниќи рече дека нема детали за работењето на агенцијата и причините за оставката на Меровци.
Но, тој вели дека политичкото влијание врз работата на агенцијата и наводите за врските на агенцијата со разузнавачката служба на поранешната Ослободителна војска на Косово се загрижувачки.
Таа агенција никогаш официјално не беше признаена како разузнавачка служба и беше официјално распуштена во 2008 година.
Косовската разузнавачка агенција беше формирана во 2008 година, откако Косово прогласи независност.
„Водачите на [разузнавачката служба на Ослободителната војска на Косово] сe прават дека многу од нивните ,агенти’ и соработници сега работат за Косовската разузнавачка агенција“, рече Красниќи за SETimes.
„Имаме голем, нерешен проблем во врска со формирањето анкетна комисија за [разузнавачката служба на Ослободителната војска на Косово] која ...
останува нелегална организација“, рече Красниќи за SETimes.
„За да имаме сигурност и гаранции дека агенцијата на нашата држава работи во наш интерес, треба да испитаме ...
кои поединци се вклучени во нелегални активности.“
Според Белул Беќај, професор по политички науки на Приштинскиот универзитет, политичките партии, како што се владеачката ЛДК и опозициската Косовска демократска лига, имаат врски со новата агенција.
„Професионализмот на [aгенцијата] може да влијае на безбедноста во Косово.
Ако [истата] се трансформира во инструмент на политичките партии, може да биде генератор на дисфункционални процеси во Косово“, рече Беќај за SETimes.
Косовските аналитичари сметаат дека работата на агенција треба да биде потранспарентна.
Себ Битичи, извршен директор на Институтот за балканска политика во Приштина, изјави за SETimes дека иако работата на агенцијата е тајна, тоа не значи оти истата не може да се надгледува.
Парламентарната комисија треба да одигра силна улога во овој надзор, рече тој.
„Важно е да има надзор на [разузнавачката агенција] не само од владата, туку и од парламентот, каде што се присутни сите партии“, рече Битичи за SETimes.
Бетим Муслиу, постар истражувач во Косовскиот правен институт, изјави за SETimes дека агенцијата ќе функционира подобро ако цивилниот надзор на агенцијата биде подобро регулиран.
„Во недостиг на вистински парламентарен надзор на агенијата, резултатот е тоа што кругот на одговорност не е затворен, што дозволува овој начин на работа на агенцијата да зависи од волјата на нејзините водачи да работат и да не ги злоупотребат своите овластувања“, рече Муслиу.
Според последниот извештај на директорот на агенцијата, Башким Смакај, до парламентарната комисија, агенцијата си ја работи својата работа и спровела истраги за околу 1.600 државни функционери од своето формирање, од кои повеќето го поминале процесот на верификација.
Функционирањето на агенцијата е од пресудна важност за безбедноста на Косово и има посебна важност за соработката со земјите во регионот, рече Красниќи за SETimes.
