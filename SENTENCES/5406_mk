20/04/2010
Од А. 
Шимшек за Southeast European Times -- 20/04/10
Состанокот на турскиот премиер Реџеп Тајип Ердоган во Париз претходно овој месец, со францускиот претседател Николас Саркози донесе одреден оптимизам -- сепак внимателен -- дека Франција е можно да го преиспита своето противење на членството на Турција во ЕУ.
Ердоган се состана со Саркози на 8-ми април. 
Силното противење на францускиот претседател е постојана пречка за Анкара.
Турција има шести по големина БДП во Европа, со 644,8 милијарди евра годишно, а нејзиниот раст во текот на изминатата деценија и половина достигна околу 6,5 отсто. 
Оваа цифра не е повисока само од оние на сите други кандидатки, туку е и недостижна за многу актуелни членки на ЕУ.
Турција и нејзините европски партнери одиграа важна улога во справувањето со иранската нуклеарна криза, безбедносната ситуација во Авганистан и зајакнувањето на стабилноста во Ирак.
Сепак, сé поважната улога на земјата не победи над скептицизмот. 
Саркози тврди дека „Европа мора да си даде граници“ и дека „немаат сите држави склоност да станат членки на Европа“.
На Турција не й е местото во тие граници, инсистира францускиот претседател.
Ова е официјален став на Саркози откако дојде на власт во 2007 година. 
Но, неодамнешната посета на Ердоган -- по која ќе следи посета на Саркози на Анкара -- може да сигнализира промена во корист на Турција.
„Најзначајниот исход од посетата на Ердоган е прифаќањето на Саркози на неговата покана да ја [посети] Турција подоцна оваа година“, рече д-р Ченгиз Актар од Универзитетот Вахчешехир во Истанбул за SETimes.
„Откако дојде на претседателската функција Саркози се предомисли за скоро сите теми на политиката, освен за Турција“, рече Актар. 
„Но, во последно време тој е под зголемен притисок од францускиот бизнис сектор, кој ја изгуби скоро целата конкурентност на турскиот пазар од своите ривали. 
Можеме да предвидиме дека Саркози сега, исто така, бара начин да отстапи од силното противење заТурција.“
Ердоган рече дека тој и неговиот француски претседател разговарале за сите аспекти на билатералните односи, вклучително и економските и воените врски, заедно со можноста за соработка во решавањето на регионалните и глобалните проблеми.
„Се надевам дека ќе му бидеме домаќини на г-дин Саркози во Турција на крајот од годинава и ќе разговараме за повеќе детали, за нашите чекори во иднина“, рече Ердоган.
Турција и Франција се сојузници во НАТО и уживаат слични погледи за многу прашања на надворешната политика. 
Сепак, последниот француски официјален претставник кој ја посети Турција беше поранешниот претседател Франсоа Митеран, во 1992 година.
Претходникот на Саркози, претседателот Жак Ширак, се сметаше за пријател на Турција. 
Со поддршката на Ширак, Турција отпочна преговори за членство со ЕУ во 2004 година.
Но, Саркози отворено го доведе во прашање полноправното членство на Турција и го блокираше отворањето на пет од потребните 35 поглавја од разговорите за пристапување. 
Фактот што Анкара не можеше да добие силна политичка поддршка од Франција, во напорите за решавање на кипарскиот спор, е уште еден извор на проблеми.
Актар вели дека на членството на Турција не се противи Франција, туку „Саркозиева Франција“.
„Саркози има цел само да добие поддршка од гласачите кои се плашат од исламот, и мисли дека ќе успее во тоа спротивставувајќи се на Турција“, рече Актар. 
„Ако Саркози ги изгуби изборите во 2012 година, Франција ќе има нова политика кон Турција -- без оглед дали претседателот ќе биде избран од левицата или десницата.“
Другите членки на ЕУ како што се Велика Британија, Италија и некои северни европски држави силно го поддржуваат полноправното членство во ЕУ на Турција, истакнувајќи ја нејзината геостратешка важност како мост со муслиманскиот свет.
Германија, пак, нуди само „привилегиран партнерски“ статус за Турција, кој не претставува полноправно членство и заради тоа е неприфатливо за Анкара.
Една од силните поддржувачи на Турција за вклучувањето во ЕУ е Шпанија, која моментно го држи ротирачкото претседателство на блокот.
Диего Лопез Гаридо, шпанскиот државен секретар за европски прашања, неодамна рече дека поглавјата од пристапувањето за образованието и безбедноста на храната, најверојатно, ќе бидат отворени за Турција до крајот на годинава.
