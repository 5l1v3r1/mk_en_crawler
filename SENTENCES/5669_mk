30/05/2011
(Софиска новинска агенција, Фена, Albeu.com, Emg.rs - 29/05/11;
Њујорк тајмс, новинска агенција ФОКУС, Медиапул, МИА, Albeu.com, официјална веб-страница на полскиот претседател - 28/05/11)
Трансформацијата што Полска и другите поранешни комунистички земји во Централна и Источна Европа ја поминаа во текот на изминатите две децении може да послужат како пример за арапските земји кои се борат за демократија, рече американскиот претседател Барак Обама во петокот (27-ми мај).
„Имаме голема инспирација од процутот на слободата и економскиот растеж во овој регион“, рече тој на официјалната работна вечера со претседателите на 20 земји што присуствуваа на 17-тиот самит на Централна и Источна Европа во Варшава.
Тој, исто така, ги увери водачите на поранешните комунистички земји дека САД сакаат „да бидат дел од тој процес на зајакнување на вашите демократии, зајакнувањето на вашите економии и да бидат целосен партнер“.
Самитот, чиј домаќин беше полскиот претседател Бронислав Коморовски, беше посветен на демократските промени во земјите на поранешниот советски блок, откако се ослободија од комунизмот на крајот од 1980-тите.
„Демократијата е нашата заедничка цел, остварување и предизвик, и вреди да се потсетиме дека, близу до местото каде што се наоѓаме сега, беше создаден Варшавскиот пакт во 1955 година“, рече полскиот водач во неговиот говор на отворањето.
„Нашите патишта можеби беа тешки“, додаде Коморовски, истакнувајќи дека патот кон слободата, демократијата и интеграцијата на ЕУ е „особено болен“ за балканските земји, вклучително и за оние кои беа дел од поранешна Југославија.
„Имајќи го предвид ова, напорите да се оствари целосна демократија и европска интеграција се најдобро решение за прашањето на недостатокот на безбедност на нашиот пат кон Европа“, истакна полскиот претседател.
Меѓу 20-те европски шефови на држава кои учествуваа на Варшавскиот самит, беа и претседателите на Албанија, Босна и Херцеговина, Бугарија, Хрватска, Косово, Македонија, Молдавија и Црна Гора.
Романија и Србија го бојкотираа настанот поради учеството на косовската претседателка Атифете Јахјага.
Словачка, една од петте земји на ЕУ кои не ја признаа независноста на Косово, побара ниту еден државен симбол, вклучително и национално знаме или грб, да не бидат изложени за време на состанокот.
Самитот, исто така, беше можност за серија состаноци во четири очи меѓу учесниците, вклучително и со Обама.
Диверзификацијата на енергетските извори беше едно од прашањата за кои бугарскиот претседател Георги Парванов дискутираше со него на маргините од разговорите во Варшава.
Тој, исто така, повика на повеќе американски инвестиции во неговата земја, тврдејќи дека „долго време, сме дел од еден ист сојуз и не гледаме радикална промена на ситуацијата во поглед на американските бизнис интереси во регионот“.
Прашањето за кое македонскиот претседател Ѓорге Иванов дискутираше со Обама беше долготрајниот спор за името со Грција, кој стана непремостлива пречка на нејзиниот пат кон членството во ЕУ и во НАТО.
„Како земја ние ги исполнивме сите услови за пристапување во НАТО и прододолжување на процесот на интеграција во ЕУ“, истакна Иванов.
„Република Македонија сака решение“, рече тој, додавајќи дека на грчкиот премиер Јоргос Папандреу „треба да му се помогне да направи конкретен чекор напред“.
