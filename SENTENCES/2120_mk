18/05/2005
Од Зоран Николовски за Southeast European Times во Скопје - 18/05/05
На 7-ми и 8-ми мај надлежностите за обезбедување на македонската граница со Србија и Црна Гора, вклучувајќи го и Косово, армијата официјално й ги предаде на граничната полиција.
Промената, дел од Проектот за интегриран граничен менаџмент, е во согласност со европските стандарди, според кои обезбедувањето на границата би требало да биде задача на полицијата, а не на воените сили.
Граничната полиција сега е надлежна за северната, јужната и источната граница на земјата, односно границите кон Србија и Црна Гора, Грција и Бугарија.
Во септември таа, исто така, ќе ја преземе контролата врз западната граница со Албанија.
Границата со Србија и Црна Гора, долга 211 километар, е најдолгата граница на Македонија и вклучува шест гранични премини, како и аеродромот Петровец.
Истата се смета за најтешка за контролирање, благодарение на високите планински венци и честопати се користи како коридор за шверц со дрога, цигари и оружје.
Неа ја обезбедуваат 1.000 специјално обучени гранични полицајци, од кои 400 се поранешни припадници на армијата.
За да се исполнат меѓународните стандарди тројца до четворица гранични полицајци треба да бидат распоредени на секој километар од границата.
За подобра координација на контролата македонската полиција и КФОР - кој е надлежен за косовската страна од границата - воспоставија комуникација и ќе разменуваат полицајци за врски.
Властите во Србија и Црна Гора формално се информирани за промената.
„Очекувам добрата соработка со локалното население и властите да продолжи и да ја подобри [контролата на границата] во согласност со проширените интегеренции на општините преку процесот на децетрализација“, рече македонскиот министер за одбрана Јован Манасијевски.
„Зајакнувањето на довербата на локалното население претставува приоритет за успешно исполнување на задачите поврзани со обезбедувањето на границата.“
Предавањето на пограничната контрола се одвиваше без никакви проблеми, почнувајќи од областа на Тетово, потоа Куманово, и најпосле во Скопје.
И покрај тоа што областите долж оваа граница беа вклучени во меѓуетничкиот конфликт од 2001 година, владата - со помош на меѓународните организации и невладините организации спроведе серија активности кои имаат за цел помирување, градење на довербата и ревитализација.
