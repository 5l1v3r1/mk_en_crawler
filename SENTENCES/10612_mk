14/11/2004
НИКОЗИЈА, Кипар -- Грчкиот премиер Костас Караманлис во саботата (13-ти ноември) во Парламентот рече дека Турција мора да го признае Кипар, ако сака да ги избегне тешкотиите во својата кандидатура за пристап во ЕУ. 
Тој, исто така, рече дека Атина и понатаму ја поддржува кандидатурата на Анкара за членство. 
„Ние јасно дадовме до знаење ... 
дека ја поддржуваме европската ориентација на нашиот сосед, поради тоа што веруваме дека европска Турција ќе може да работи за корист на сите“, рече премиерот.
Исто така во саботата, три илегални имигранти загинаа згазнувајќи на минско поле на границата помеѓу Грција и Турција. 
Четириесет луѓе загинаа и 30 се повредени од минските полиња од 1996 година досега. 
Во меѓувреме, турската полиција уапси 148 илегални имигранти, претежно Пакистанци, при нивното качување на брод за Грција. 
Исто така, уапсени се и седум турски морнари.
Во другите вести, грчкиот министер за финансии, Јоргос Алогоскуфис, во петокот објави дека атинската Олимпијада ја чинела грчката Влада најмалку 8,94 милијарди евра. 
Оваа цифра е „огромно пречекорување“, но нема да претставува дополнителен товар за Владата поради тоа што парите се распоредени низ претходните неколку буџети, рече Алогоскуфис. 
(AНA - 14/11/04; AФП, МПА - 13/11/04; AФП, АП - 12/11/04)
