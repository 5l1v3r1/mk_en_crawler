10/07/2007
Од Пол Кокиу за Southeast European Times во Букурешт – 10/07/07
Доминик фон Хабсбург, архитект од Њујорк и син на покојната романска принцеза Илеана, на 2-ри јули официјално го стави семејниот замок -- познат како замок Бран -- на продажба.
Бејтри капитал, американско претпријатие за инвестиции, ќе го претставува семејството во продажбата.
Иако не е дадена фиксна цена, Мајкл Гарднер, генералниот директор на „Бејтри капитал“, за Њујорк тајмс изјави дека цената на продажбата се очекува да достигне повеќе од 99 милиони евра.
Замокот ќе биде продаден на купувач „кој ќе го почитува имотот и неговата историја“.
Романскиот министер за култура и верски прашања, Адријан Јоргулеску, рече дека замокот ќе остане романски туристички заштитен знак.
Таа рече дека со условите од 2006 година, според кои замокот беше вратен, романската влада го има првото право да го купи замокот.
„Не можам да кажам дали владата е заинтересирана за купување на замокот Бран, но кога Доминик фон Хабсбург ќе ме извести, јас ќе испратам експертски тим да направи проценка на замокот и да ја утврди продажната цена.
Ако не постигнеме договор, тогаш Фон Хабсбург слободно може да ја продаде на некој друг“, рече Јоргулеску.
Замокот беше конфискуван во 1948 година од страна на поранешниот комунистички режим.
Во мај 2006 година замокот Бран беше вратен на Фон Хабсбург и неговите две сестри -- Елизабет Сандофер и Марија-Магдалена Холзхаузен -- кои живеат во Австрија.
Според условите на враќањето, семејството вети дека ќе го држи замокот отворен за јавноста како музеј до 2009 година.
Фон Хабсбург (69) минатата година понуди да го продаде замокот на локалните власти за 60 милиони евра, но понудата беше отфрлена.
Романската парламентарна поткомисија ја доведе во прашање законитоста на враќањето на замокот на семејството минатата година.
Според нивниот извештај, кој ќе биде поднесен до Домот на делегатите во септември, враќањето на замокот Бран ги поминува границите на законските и уставните одредби во врска со правото на сопственост и наследство, и повикува на поништување на мерката.
„Кога станува збор за конфискувањето на имотот од страна на комунистите, јас, како премиер, немам никакви проблеми со враќањето“, рече премиерот Калин Попеску Таричеану минатиот месец.
Јоргулеску рече дека предавањето било одобрено од страна на Министерството за правда и националната агенција за враќање на конфискуван имот.
„Ние сме убедени дека враќањето на имотот беше спроведено коректно“, рече тој.
Фон Хабсбург живееше во замокот како дете, кога истиот беше во сопственост на неговата прабаба, романската кралица Мари, до 1948 година.
Тогаш замокот беше претворен во музеј и сега е најголема туристичка атракција во Романија, која ја посетуваат скоро 450.000 туристи годишно.
Замокот, изграден да ја запре отоманската инвазија, се поврзува со валахијанскиот принц Влад Тепеш, познат и како Влад Прободувач, кој ја инспирирал книгата на Брам Стокер од 1897 година „Дракула“ и кој, наводно, поминал една ноќ во замокот во 15-тиот век.
