09/06/2011
Истанбул беше прогласен за една од најдобрите туристички дестинации во 2011 година во светот според новиот Светски индекс за глобални градови-дестинации на Мастеркард, објавен во средата (1. 
јуни). 
Оваа компанија предвиде дека во 2011 година Истанбул ќе биде град со најголем пораст на издатоците во областа на туризмот - до 30,1% во споредба со претходната година.
***
Грчката влада во понеделникот (6. 
јуни) се согласи да го продаде својот удел од 10 отсто во „Хеленик Телеком" („ОТЕ“) на германскиот „Дојче Телеком“ за 400 милиони евра. 
По зделката, Грција ќе има 10 отсто и уште еден глас во „ОТЕ“, додека „Дојче Телеком“ ќе контролира 40 отсто и уште еден глас. 
Останатите 50 отсто се во сопственост на меѓународни и грчки институционални акционери.
***
Албанскиот лек го достигна најниското ниво досега во понеделникот (6. 
јуни), со курс од 142,55 лека за едно евро. 
Во споредба со почетокот на 2011 година, цената на еврото е зголемена за 4 лека.
***
Официјалната минимална плата во Бугарија ќе биде покачена од околу 120 евра на 135 евра, објави премиерот Бојко Борисов во неделата (5. 
јуни). 
Тој рече дека владата ќе ја почне процедурата за спроведување на покачувањето, а нејзиното извршување ќе трае неколку недели.
***
Интернет-гигантот „Гугл“ ќе отвори канцеларија во Загреб до крајот на јуни, извести Croatian Times во средата (1. 
јуни). 
Канцеларијата ќе го поддржува работењето на компанијата и ќе им дава локална поддршка на огласувачите во Хрватска, Србија и Словенија.
***
Центарот за иновации на проектот на УСАИД за конкурентност лансираше нов модел на финансирање на нови претпријатија во Македонија. 
Првата Мрежа на бизнис-ангели ја сочинуваат таканаречени инвеститори „ангели“ - бизнисмени и други кои сакаат да инвестираат пари, знаење, вештини и општествен капитал во свежи и иновативни бизнис-идеи со голем потенцијал. 
Мрежата во Македонија веќе има десет члена кои разгледуваат дузина бизнис-предлози.
***
Атина беше домаќин на Грчко-кинески бизнис форум во понеделникот (6. 
јуни), собирајќи високи претставници на повеќе од 60 водечки кинески претпријатија кои се интересираат за бизнис можности во Грција. 
Грција ја претставија 187 претпријатија. 
Областите од заеднички интерес вклучуваат производство на електрична и механичка опрема, бродоградба, енергетика, технологии за заштита на животната средина, телекомуникации, недвижности и туризам.
***
Многумина Албанци кои работат во Грција избираат да се вратат дома, затекнати среде црните прогнози и масовни отпуштања кај соседот погоден од кризата. 
Неодамнешни податоци од Комората за индустрија и трговија во Ѓирокастро покажуваат дека 40 мали бизниси биле отворени во градот во последните два месеци. 
Според експертите, овие бизниси ги отвориле повратници кои сега ги инвестираат своите заштеди во Албанија.
***
Министерот за економски развој на Косово во петокот (3. 
јуни) објави дека две компании ќе учествуваат во трката за приватизацијата на косовското „Претпријатие за пошта и телекомуникации“ (ППТ). 
Тоа се хрватскиот „Хрватски Телеком“, во сопственост на германската компанија „Дојче Телеком“, и „Телеком Австрија“. 
Понуди во рамки на тендерот за државниот удел од 75 отсто доставиле и албанскиот „Албтелеком“, египетскиот „Ораском“ и јеменскиот „Саба Фоун“, но не се квалификувале.
(Разни извори - 02.06.2011-09.06.2011)
