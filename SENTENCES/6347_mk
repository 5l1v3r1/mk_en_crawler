23/01/2012
Наташа Радиќ за Southeast European Times во Загреб -- 23.01.12
Хрватскиот премиер Зоран Милановиќ рече дека убедливото одобрување на референдумот за пристапувањето во ЕУ претставува пресвртница за земјата, и покрај слабиот одѕив од само 44 отсто од гласачите во неделата (22-ри јануари).
„Отсега натаму самите ќе бидеме одговорни за сите одлуки што ќе ги донесеме“, рече Милановиќ во неделата вечер, кога пратениците, владините министри и државните функционери се собраа во парламентот да прослават.
Претседателот Иво Јосиповиќ додаде дека ова е голем ден за Хрватска, велејќи дека е навистина среќен од исходот на референдумот.
Министерката за надворешни работи го нарече „историски момент“.
Граѓаните гласаа 66 отсто за пристапувањето во ЕУ и 33 против.
Хрватска ќе стане 28-ма членка на ЕУ во јули 2013 година, откако ќе биде ратификувана спогодбата со другите членки на Унијата.
„Претстојното пристапување на Хрватска испраќа јасен сигнал до целиот регион на Југоисточна Европа.
Истото покажува дека со политичка храброст и решителни реформи, членството во ЕУ е на дофат“, се вели во соопштението на ЕУ.
Сепак, одѕивот беше најнизок од кој било референдум за пристапување на некоја земја во ЕУ во изминатата деценија, бидејќи оние кои се противат на членството во ЕУ останаа дома, наместо да излезат да гласаат.
Но, воениот ветеран Славен рече дека одлучил да гласа и да каже не.
„Не се борев за оваа земја за еден ден да му ја дадеме на послужавник на Брисел.
Затоа, сакав и мојот глас да се брои, и јас реков ,не’“, рече тој за SETimes.
Само 3 отсто од дијаспората гласаше, намалувајќи ја конечната бројка за излезноста.
Во Хрватска бројките беа, всушност, повисоки, и изнесуваа околу 47 отсто.
„Отсекогаш сум мислела дека ние сме дел од Европа и гласав ,Да’ бидејќи токму таму припаѓаме“, рече за SETimes во неделата Смиљана Гаџа.
Професорот Ненад Закосек, декан на Факултетот за политички науки во Загреб, признава дека слабиот одѕив е проблематичен.
Некои аналитичари се обидоа да го објаснат слабиот одѕив со финансиската криза или со тоа што луѓето се уморни од гласање -- со оглед на тоа што имаа парламентарни избори во декември -- но Закосек не се согласува.
„Мислам дека главната причина за тоа што многу луѓе останаа дома е начинот на кој беше организирана кампањата пред референдумот за ЕУ.
Кога ќе помислиме на бројот на луѓе кои не гласаа, тогаш можеме да се согласиме дека оние што не ја поддржуваат ЕУ беа прилично успешни“, рече Закосек за SETimes.
Марија Габела рече дека й е страв оти цените повторно ќе пораснат по пристапувањето.
„Не сакам мојот живот да стане поскап отколку што е денес, и мислам дека ЕУ ќе ни го направи животот потежок.
Но, не сакав да гласам ,не’, така што останав дома.“
Меѓународната заедница го поздрави исходот од референдумот.
Шефицата за надворешна политика на ЕУ, Кетрин Ештон, рече дека е задоволна од резултатот.
„Мислам дека ќе биде големо задоволство хрватскиот министер за надворешни работи да биде со нас во советот за надворешни работи“, им рече Ештон на новинарите.
