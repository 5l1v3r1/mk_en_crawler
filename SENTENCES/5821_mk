18/11/2010
Од Лилјана Смиљаниќ за Southeast European Times во Сараево -- 18/11/10
Најновиот извештај на ЕУ за напредокот на Босна и Херцеговина (БиХ), објавен минатата недела, покажува дека закараните функционери стануваат многу добри во спречувањето на напредокот во буквално секоја област.
„Недостатокот на заедничка визија меѓу политичките водачи во БиХ во врска со насоката на земјата, продолжува да ги блокира суштинските реформи и понатамошниот напредок кон ЕУ“, рече Димитрис Куркулас, шеф на одделот за проширување и комуникација во Генералниот директорат за проширување на ЕУ, на прес-конференцијата во Сараево.
Тој се реши сепак да не го нарекува извештајот негативен, бидејќи „тоа би значело дека оваа земја нема перспектива“.
Сепак, тоа значи предупредување за политичките водачи.
Најважното барање на ЕУ не е исполнето:
спроведување на неопходните уставни измени со цел да се олесни пресудата на Судот за човекови права, донесена во Стразбур во декември 2009 година.
Случајот се однесува на Дерво Сејдиќ, Ром, и Јакоб Финчи, Евреин, кои ја тужеа БиХ за кршење на човековите права, бидејќи според уставот, Ромите и Евреите се малцинства и не можат да бидат кандидати за трипартитното претседателство.
Скоро една година помина од донесувањето на пресудата, и покрај некои обиди за уставни реформи, тоа не се случи.
„Неопходно е да се преземат првични чекори со цел да се усогласи босанскиот устав со Европската конвенција за човекови права и да се подобри ефикасноста на институциите.
Неопходно е БиХ да може да гласа и да ги спроведува законите и регулативите на ЕУ кон стратешката цел на европска интеграција“, рече Куркулас.
Тој истакне дека иако регионот се движи кон ЕУ, БиХ и понатаму заостанува.
Генерално гледано, меѓу септември 2009 и септември 2010 година, периодот опфатен во извештајот за напредокот, обврските се или делумно исполнети, или не се исполнети.
Светла точка е визната либерализација, која БиХ ја доби претходно овој месец, по исполнувањето на сите услови, заедно со Албанија.
Ова покажува напредок во областа на безбедносните прашања, истакнува Куркулас.
Исто така, има напредок во поглед на регионалната соработка, враќањата на бегалците и економијата.
БиХ презеде некои мали чекори кон исполнување на условите за затворање на Канцеларијата на високиот претставник и нејзино претворање во Канцеларија на специјалниот претставник на ЕУ.
Одреден напредок постои, но не доволен.
Најголем проблем останува корупцијата, која е присутна во секој аспект од животот во БиХ.
Набљудувачката група Трансперенси интернешнал во БиХ вели дека предупредила за истите прашања.
„За жал, извештаите за напредокот ги истакнуваат истите проблеми година за година, додека босанските власти покажуваат недостаток на напредок [за нивно решавање].
Визната либерализација е единствениот чекор кон членството во ЕУ, и сé додека не се преземат порешителни чекори во борбата против корупцијата, БиХ не може да очекува позитивен извештај за напредокот“, се вели во соопштението на групата.
Другите невладини организации, како што е Алумни здруќението на Центарот за интедисциплинарни постдипломски студии (АЦИПС), велат дека извештајот за напредокот на ЕУ значи дека политичките водачи не си ја вршат својата работа.
Тие сметаат дека граѓаните повеќе не треба да бидат заложници на политичарите, и дека новата влада, формирана по општите избори на 3-ти октомври, треба да се фокусира на приближувањето и забрзувањето на земјата кон ЕУ.
Друга критика во извештајот за напредокот на ЕУ е фактот дека пратенциите треба допрва да го усвојат законот за попис, и покрај 18 месеци расправање во државниот парламент.
ЕУ, исто така, посочува дека политичкиот притисок врз судовите продолжува, и дека спроведувањето на стратегијата за судските реформи е нерамномерна.
Извештајот, исто така, посочува дека фискалната ситуација, особено во Федерацијата на БиХ, останува проблематична.
