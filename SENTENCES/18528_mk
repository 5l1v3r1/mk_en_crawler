11/07/2007
ТРИПОЛИ, Либија -- Либискиот врховен суд во средата (11-ти јули) ги потврди смртните пресуди за петте бугарски медицински сестри и палестинскиот лекар кој доби бугарско државјанство.
Шестмината беа обвинети за намерно ширење на вирусот ХИВ кај стотина деца во болницата во Бенгази.
Неколку минути по почетокот на судењето судијата кој претседаваше објави дека судот ја одби жалбата на медицинските лица.
Судот, исто така, ја потврди дополнителната пресуда за парични и затворски казни за медицинските лица, за кршење на државните закони.
Сепак, пресудата на судот беше објавена веднаш по соопштението во вторникот на фондацијата Ал-гадафи дека семејствата на жртвите постигнале договор за компензацијата што ќе ја добијат од специјалниот фонд што го формираа Триполи и Софија.
Салах Абдел Салем, директор на фондацијата, рече дека договорот ќе й овозможи на либиската влада да ги замени смртните казни за медицинските лица и тие да ги одлежат затворските казни во Бугарија, според постојниот договор за екстрадиција помеѓу Софија и Триполи.
Либискиот Врховен судски совет следната недела ќе расправа за овој случај.
Во понеделник Белата куќа објави соопштение дека американскиот претседател Џорџ Буш испратил писмо до либискиот водач Муамар ал-Гадафи, во кое го повикува да интервенира.
(AФП, Новините, БНР, Дарик, Дневник, Медиапул - 11/07/07;
AФП, Ројтерс, АП - 09/07/07)
