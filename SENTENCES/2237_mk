10/05/2005
Од Антонио Прленда за Southeast European Times во Сараево – 10/05/05
Министерот за одбрана на Босна и Херцеговина (БиХ) Никола Радовановиќ во петокот (6-ти мај) објави дека 11 официјални претставници и припадници на војската ќе добијат дисциплински мерки за нивното однесување на церемонијата на полагање свечена заклетва на 16-ти април во Република Српска (РС).
На церемонијата, што се одржа во регрутниот центар Мањаца, регрутите за првпат требаше да положат заклетва дека ќе ја бранат „Босна и Херцеговина“ (БиХ) наместо „Република Српска“ (РС), според законот за државна одбрана од 2003 година.
И покрај тоа што го повторуваа текстот на заклетвата, сепак, поголемиот дел од 550-те регрути рекоа „Република Српска“ место „Босна и Херцеговина“ и неколку илјадници членови на нивните семејства се пожалија поради знамето и химната на БиХ.
По истрагата на Министерството за одбрана на БиХ, и Министерството за одбрана на РС спроведе, на барање на меѓународната Канцеларија на високиот претставник во БиХ (КВП) дисциплински мерки против секретарот на Министерството за одбрана на РС Микан Давидовиќ за неговото несоодветно реагирање на ситуацијата.
Со одбранбените реформи од 2003 година БиХ има едно министерство за одбрана на државно ниво и по едно за двата ентитета во БиХ - РС и Федерацијата на БиХ (ФБиХ).
Во административниот команден синџир, министерствата на ентиетот се надлежни за регрутирањето и обуката на воен персонал, вклучувајќи ги и церемониите на полагање свечена заклетва.
Портпаролот на Министерството за одбрана на РС Бранко Тркуља беше отстранет од функцијата поради давање несоодветни изјави за јавноста по инцидентот, додека на заменик-началникот на армијата на РС, полковник Драган Вуковиќ, и на началникот на одделот за цивилна воена соработка Борислав Вукичевиќ им беа изречени дисциплински мерки за несоодветно постапување.
За двајца офицери - мајор и капетан - како и еден подофицер, исто така, беа одредени дисциплински дејства.
Четворица водачи на водови и чети беа сменети од должноста и ќе одговараат пред воено-дисциплинскиот суд.
„Не можевме да најдеме доказ за иницијаторите на инцидентот“, рече министерот за одбрана на РС Милован Станковиќ.
„Имаше политичка и медумска клима која доведе до овој настан.“
Станковиќ предложи понатамошните регрутирања на задолжителен воен рок во РС да бидат завршени за 2005 година, идеја што беше поддржана од Радовановиќ.
„Регрутирањата на задолжителен воен рок се неефикасни и премногу скапи“, рече тој.
Според законот ваквата одлука треба да ја донесе Претседателот на БиХ.
По објавувањето на дисциплинските мерки КВП соопшти дека тие не се доволни.
КВП ќе се состане со НАТО и ЕУФОР за да реши за понатамошните чекори.
„Со оглед на фактот дека НАТО и ЕУ ќе одлучуваат за подготвеноста на БиХ за евроатланска интеграција во следните недели, објавените мерки се помалку од соодветни.
Сериозноста на настаните е потценета“, рече портпаролката на КВП Санела Туновиќ.
