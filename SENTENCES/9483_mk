29/06/2013
Линда Карадаку за Southeast European Times во Приштина -- 29.06.13
Ратификацијата на договорот за нормализација на односите со Србија во косовскиот парламент предизвика протести од страна на опозициското движење Ветевендосје.
Договорот, кој беше ратификуван во четвртокот (27-ми јуни), „ги регулира основните аспекти за нормализирање на односите помеѓу државата Косово и Србија“, рече косовскиот премиер Хашим Тачи.
Тој додаде дека тој го отвора „патот за стабилност во северниот дел на земјата, преку менување на актуелната безбедносна состојба, како и политичките и економските услови“.
Крстимир Пантиќ, поранешен градоначалник на Северна Митровица и водач на Србите во северниот дел, за српските медиуми изјави дека косовските Срби нема да „излезат на гласање“ на првите локални избори кои треба да се одржат на целата територија на Косово на 3-ти ноември, затоа што „не сакаат да ѝ дадат легитимитет на т.н. независност на Косово“.
„Луѓето во северно Косово, во кое доминира српското население, јасно ставија до знаење дека се противат на албанските институции“, рече тој.
„Не постои никој кој би сакал да види напредок и развој на Србија повеќе од Србите во Косово и Метохија, и никој од оваа територија не сака конфликт со сопствената држава.
Меѓутоа, сите мора да бидат свесни за реалноста, Србите нема да излезат на изборите кои треба да се одржат на 3-ти ноември“, изјави Пантиќ заB92.
Тој додаде дека состојбата е посложена од 15-те точки кои се опфатени во косовскиот договор.
Според договорот, Србија мора да ги затвори сите свои безбедносни структури и да престане да го финансира српското Министерство за внатрешни работи на Косово.
Белград треба да ги финализира овие две нешта до средината на јули.
Во договорот се вели дека косовската полиција е единствената легитимна полициска власт во северно Косово, интеграцијата на судскиот систем на северот во судскиот систем на Косово е од суштинско значење за да се зголеми довербата на заедниците во косовските судови, а подобрувањето на меѓуетничките односи и воспоставувањето на владеењето на правото во северниот дел треба да бидат приоритет.
Според Ветевендосје, нормализирањето на односите помеѓу Косово и Србија „е целосно кршење на косовскиот устав и републиканскиот поредок“.
„Договорот го дели Косово помеѓу етничките линии со создавање на унија на српските општини која ќе функционира како автономен регион на Косово со јасно дефинирана територија, извршна власт и посебен буџет.
Тој ја легализира и формализира политичката моќ на Србија врз оваа унија со давање амнестија од кривичните постапки на нејзините незаконски државни структури кои се активни во рамките на територијата на Косово, и воведува обновена зависност на Косово од Србија“, изјави Висар Имери, портпарол на Ветевендосје, заSETimes.
Тој додаде дека секој договор според кој „законски е невозможно еден посебен народ на Косово да биде на јавна функција, на било кое место во земјата, ги крши основните човекови права“.
Ова е повикување на одредбата на договорот според која командирот на регионалната полиција на северот треба да биде Србин и судиите во судовите во северниот дел треба да бидат Срби.
„Овој договор понатаму го спречува процесот на интеграција на српското малцинство во косовското [општество] преку воспоставување на политички, економски и социјален простор одвоени од остатокот на земјата.
Тоа е договор кој ја дезинтегрира земјата“, рече тој.
Но, некои косовски граѓани имаат поинакво мислење.
29-годишниот Џевдет Арифи, косовски државјанин, рече дека секој договор кој се темели врз уставот и законите е добредојден.
„Порано или подоцна ние мора да ги нормализираме односите со нашите соседи.
Се надевам дека овој договор ќе ги изглади тензиите меѓу Косово и Србија, и, исто така, српската политика кон Косово конечно ќе се промени.
Се надевам дека договорот ќе биде целосно спроведен, а не само делумно“, Арифи изјави заSETimes.
Но, 34-годишниот Беким Хасани изјави дека останува фактот дека Србија не го признава Косово.
„Договорот не требаше да се ратификува се додека Србија не го признае Косово, и не го почитува неговиот територијален интегритет.
Овој договор го прекршува уставниот систем на Косово и не гарантира признавање од страна на Србија“, рече Хасани заSETimes.
Дрен Доли, истражувач во косовската Група за правни и политички студии во Приштина, рече дека договорот не ги исполнува условите на меѓународен договор, се додека и двете страни не се согласни за неговата ефикасност.
„Србија не го признава овој договор како меѓународен договор, и, следствено, го одобри само во владата.
Ова значи дека договорот според српскиот закон се смета за сублегален акт донесен од страна на владата сама“, изјави Доли заSETimes.
Тој додаде дека спроведувањето на договорот не бара измена ниту од косовските законодавци.
Од вкупно 120 пратенички места, 84 гласа беа во корист на договорот, три против и еден воздржан.
Гласањето заврши откако припадници на обезбедувањето ги отстранија пратениците на Ветевендосје кои го прекинааа гласањето така што му го зедоа микрофонот на претседателот на парламентот, Јакуп Красниќи.
Дали го поддржувате косовскиот договор за нормализација на односите?
Кажете ни го вашето мислење долу.
