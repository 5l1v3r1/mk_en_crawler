23/08/2011
Линда Крадаку за Southeast European Times во Приштина -- 23.08.11
Поранешниот премиер Рамуш Харадинај се врати во Хашкиот трибунал на повторно судење за шест точки од обвинението за воени злосторства, вклучувајќи тортура и убиство на цивили, кои беа вистински противници или гледани како противници на Ослободителната војска на Косово (ОВК).
Припадниците на ОВК Лахи Ибрхимај и Идриз Балај, исто така, се на судење со Харадинај.
Во воведното излагање во четвртокот (18-ти август), обвинителот Пол Роџерс ги нарече нивните акции „брутално елиминирање“.
„Роџерс ги опиша акциите на ОВК во четири општини кои ја сочинуваат областа Дукаѓини. 
Таа го вклучува првиот штаб на ОВК во куќата на Харадинај и два штаба во Јабланица, клучната област за обезбедување докази против тројцата обвинети.
Обвинителството, исто така, ги презентираше случаите на тортура и убиство на Иван Зариќ, Бурим Беко и Агрон Бериша во Јабланица.
Првото судење заврши во април 2008-та година, кога двата клучни сведоци не сведочеа, предизвикувајќи сериозни прашања за закани за да се влијае врз нив.
Харадинај и Балај беа ослободени од 37 точки за воени злосторства и злосторства против човештвото, додека пак Брахимај беше осуден на шест години затвор.
Советот за жалби не се согласи и одлучи да има повторно судење во јули 2010-та година.
„Ова е нов судски процес и сé што треба да се докаже тука, мора да се докаже тука“, рече судијата Патрик Робинсон, кој го води судењето, за време на воведниот говор на обвинителството и одбраната минатиот четврток.
Клучен сведок во повторното судење повторно е Шефкет Кабаши, поранешен член на ОВК кој повторно сведочеше во понеделникот.
Кабаши беше уапсен во Холандија во средата минатата недела и притворен во Хашкиот трибунал се до дополнително соопштение. 
Трибуналот го обвини за непочитување на судот во јуни 2007-та година, кога тој избега со цел да избегне да сведочи и покрај судската забрана за да го стори тоа, а потоа и одби да сведочи преку видео линк.
Трибуналот вели дека „сведочењето на Кабаши е релевантно за повторното судење ... 
бидејќи се однесува на наводната одговорност на обвинетите за кривични дела извршени во седиштето на ОВК и затворот во Јабланица“.
За време на главното сослушување во понеделникот, Кабаши се нафрли врз судот, обвинувајќи ги истражителите за мешани сведочења и „грешки“, па дури и нападна еден од адвокатите на Харадинај, Бен Емерсон, за замешување.
Кабаши одговараше на поголемиот дел од прашањата на обвинителот со „Не знам“, „Не се сеќавам“ и „Не можам да одговорам на прашањето“.
Обвинителот покажа потпишани изјави на Кабаши, но Кабаши тврдеше дека бил принуден да ги потпише и ништо што е напишано во нив не е точно.
Запрашан дали тој се плаши за својот живот, Кабаши, рече дека не се плаши. 
„Се плашам од нешто друго. 
Зборував за другите сведоци, а не за мене“.
Тој сведочеше дека нема затвор во Јабланица, западно Косово и дека начкртаниот збор „затвор“ на една рачно нацртана карта не е негов.
„Не е мој ракописот на картата“, рече Кабаши, додавајќи: „Јас не видов затвореници [таму]“.
Злогласната „просторија Х“, рече Кабаши, не се користеше како затвор, туку за спиење на војниците. 
Јас спиев таму“, рече тој.
Координаторот на тимот на одбраната на Харадинај Мајкл О'Рајли, за SETimes изјави дека тимот не го загрижува сведочењето на Кабаши.
„Апсолутно не. 
Тој не кажува ништо што укажува на „РХ“ на било кој начин. 
Осумдесет и три сведоци беа повикани во претходното судење и сите, освен двајца, се појавија на суд“, изјави О'Рајли.
Тој инсистираше на тоа дека нема докази изнесени на суд дека некои сведоци биле заплашувани и дека обвинителите не докажале такви обвинувања.
„Повторното судење е многу сложена правна ситуација. 
Повторното судење на Харадинај е историски преседан, без оглед на тоа каков може да биде крајниот исход“ изјави за SETimes Роланд Ѓони, адвокат и поранешен вработен во УНМИК.
Тој рече дека негово мислење е дека судиите „веројатно ќе го спречат обвинителството да подобри еден слаб случај и ќе осудат еден ослободен обвинет“.
