07/05/2007
(Sofia Echo - 07/05/07; БТА, Софиска новинска агенција, Дневник, Медиапул, новинска агенција Фокус, Нетинфо, бугарска влада - 06/05/07; АФП - 05/05/07; Софиска новинска агенција - 04/05/07)
Бугарија нема да толерира корупција во политичката сфера, рече во неделата (6-ти мај) премиерот Сергеј Станишев, во врска со скандалот во кој се вмешани неколку високи владини функционери.
„Ние мора да дадеме јасен политички знак дека никој не може да има политички чадор во Бугарија“, рече тој по 45-минутната дискусија со главниот обвинител Борис Велчев.
Скандалот изби пред околу две недели, кога шефот на Националната истражна служба (НИС), Ангел Александров, ја отпушти Татјана Шарландијева, главниот истражител во истрагата за перење пари против директорот на претпријатието за топлификација во Софија, тврдејќи дека таа им дал информации на „страните заинтересирани за случајот“.
Во изјавите што следеа двајцата се обвинуваа меѓусебно за злоупотреба. 
На крајот, наводите за корупција беа вперени и на други, меѓу кои и министерот за економија и енергија Румен Овчаров, неговата заменичка Корнелија Нинова, заменик-министерот за справување со катастрофи Дељан Пеевски и Христо Лачев, директор на бугарското тутунско претпријатие „Булгартабак“.
Сите вмешани се поврзани или со Бугарската социјалистичка партија (БСП) или со Движењето за правата и слободите (МРФ) -- две од трите партии во коалициската влада.
Aлександров, кој минатата недела зема одмор за да ја олесни истрагата за скандалот, го обвини Овчаров, кој е еден од замениците претседатели на БСП, не само за вмешаност со корупциски шеми, туку и дека лично му се заканувал.
Тврдејќи дека е жртва на „хајка“ министерот за економија ги обвини круговите во неговата партија, која ги канализираше државните пари, дека стојат зад економски мотивираниот напад против него. 
„Голем број луѓе беа исфрлени од игра по гребењето од државата“, изјави тој за новинарите во петокот, отфрлајќи ги повиците на опозициските пратеници за негова оставка.
По враќањето од посетата на Португалија Станишев ги отпушти Нинова и Пеевски. 
По неговиот состанок со Овчаров во саботата, владата објави дека министерот за економија ќе земе одмор по враќањето во среда од официјалната посета на Москва, како дел од големата делегација што ја предводеше Станишев.
Станишев во неделата изрази надеж дека истрагата за случајот ќе ги открие луѓето и неформалните кругови што ги користеа изминатите договори како инструмент за влијание и уцена во текот на изминатите 17 години.
По неговиот состанок со премиерот во неделата, генералниот обвинител вети брза и транспартента истрага за првиот скандал во Бугарија во кој се вмешани вакви високи функционери. 
Тој и министерот за внатрешни работи, Румен Петков, планираа да испратат писмо до Европската комисија (ЕК) во понеделник и да бараат експерт на ЕУ да биде испратен во Софија за да ги следи истражните процедури.
ЕУ, која ја критикуваше Бугарија за недоволна борба против корупцијата на високо ниво, треба да издаде мониторинг изврштај за земјата следниот месец.
Во меѓувреме, некои од десничарските опозициски партии во парламентот посочија дека е можно да покренат иницијатива за недоверба против владата, поради скандалот со корупција.
