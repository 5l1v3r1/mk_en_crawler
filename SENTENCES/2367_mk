01/02/2005
Од Антонио Прленда за Southeast European Times во Сараево – 01/02/05
Највисокиот меѓународен претставник во Босна и Херцеговина (БиХ), високиот претставник Педи Ешдаун, во понеделникот (31-ви јануари) ја објави својата одлука за планот за реструктуирање на полицијата во земјата. 
Ешдаун го избра моделот со кој ќе се воспостават девет локални полициски области, како и Посебна област на градот Сараево.
Заедно со извештајот на Комисијата за реструктуирање на полицијата (ПРЦ), планот ќе претставува основа за идните разговори помеѓу локалната полиција и политичките институции, кои мора да постигнат конечен консензус во текот на следните два до три месеци. 
Единствена полициска структура под државна контрола претставува услов содржан во Физибилити студијата, која БиХ мора да ја усвои за да постигне напредок кон потпишување на Договорот за стабилизација и асоцијација со ЕУ.
Минатиот ноември претседателот на ПРЦ, Вилфред Мартинс, објави дека Комисијата -- основана од страна на Ешдаун во јули истата година -- постигнала начелна согласност. 
Сепак, нејзините членови и понатаму се разидуваа во врска со бројот на локалните полициски области. 
Извештајот на ПРЦ беше завршен со предлагање на три мапи, од кои секоја претставуваше можна опција. 
Со едната се предлагаа пет локални полициски области, со втората девет локални полициски области и Посебна област на градот Сараево и со третата десет области и Посебна област на градот Сараево.
Од Ешдаун беше побарано да ги разгледа трите планови и да одлучи што најдобро ќе одговара на потребите на полицијата во БиХ.
Според шемата „9+1“, која ја поддржа Ешдаун, локалните полициски области ќе бидат воспоставени во Бихаќ, Бања Лука, Ливно, Добој, Тузла, Зеница, Травник, Мостар и Фоча, покрај Посебната област на градот Сараево. 
Секоја област ќе има локален полициски совет, составен од избрани официјални претставници, членови на судството и водачи на заедниците. 
Советот ќе биде задолжен за одржување на надзорот над заедницата и одговорноста на полицијата.
„Ова е вистинска револуција. 
Со локалните полициски совети ние конечно ја ставаме полицијата на БиХ под контрола на нејзините граѓани, наместо на политичките кругови“, рече Ешдаун.
Сепак, приговорите на босанските Срби за некои аспекти од предлогот би можеле да останат „камен на сопнување“. 
Со реформите, двата ентитета во БиХ -- Федерацијата на Босна и Херцеговина и Република Српска (РС) -- ќе ја загубат власта над полицијата. 
Но, официјалните претставници на РС инсистираат на тоа министерствата на ниво на ентитетите и понатаму да останат. 
Сепак, без реформи, патот на БиХ до ЕУ и НАТО е блокиран -- факт кој Ешдаун, најверојатно, ќе го истакне во следните недели.
Во другите вести од понеделникот, Комисијата за реформи во одбраната на БиХ го одржа својот прв состанок оваа година, на кој расправаше за финансиските прашања и влијанието на воведувањето на единствен ДДВ за одбранбениот сектор на земјата. 
По состанокот, бригадниот командант на штабот на НАТО, генерал Стивен П. 
Шук, повторно истакна дека главната задача на Комисијата е промовирање на реформите кои на крајот ќе доведат до пристап на БиХ во НАТО.
