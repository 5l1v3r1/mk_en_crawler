02/02/2005
(АФП, ХИНА, Еурактив, ЕУполитикс, РФЕ/РЛ - 01/02/05;
AП, ФТ, ББС - 31/01/05)
Договорот за стабилизација и асоцијација на ЕУ (ДСА) со Хрватска стапи на сила во вторникот (1-ви февруари), шест недели пред очекуваното започнување на разговорите за членство на 17-ти март.
Сепак, Брисел предупреди дека овие разговорите ќе бидат одложени ако земјата не покаже целосна соработка со Трибуналот на ОН за воени злосторства - и особено ако не го предаде пензионираниот генерал Анте Готовина, кој се смета за еден од најбараните тројца обвинети од страна на Трибуналот.
„Убеден сум дека ако хрватската влада има политичка волја да го лоцира и предаде генерал Готовина, ќе може да го стори тоа“, рече во понеделникот комесарот за проширување на ЕУ, Оли Рен.
„Дозволете да ви кажам и дека без целосна соработка со МКТЈ преговорите не можат да почнат.“
Одговарајќи на предупредувањето Хрватска во вторникот објави дека ќе ги зајакне напорите за пронаоѓање на Готовина.
Претседателот Стипе Месиќ и премиерот Иво Санадер побараа од „сите компетентни тела на државната администрација, вклучувајќи ги и агенциите за разузнавање, Министерството за одбрана и Канцеларијата на главниот државен обвинител, да продолжат и да ги интензивираат ...
сите неопходни мерки и активности“ кои имаат за цел апсење и предавање на Готовина, се вели во официјалното соопштение за медиумите од Кабинетот на претседателот.
Портпаролот на Министерството за внатрешни работи подоцна рече дека се преземени мерки за собирање на информации за тоа каде се наоѓа бегалецот и кој би можел да го поддржува него.
„На сите полицајци во Хрватска им е наредено да го бараат Готовина“, изјави Златко Мехун за новинската агенција ХИНА, истакнувајќи дека неговото министерство нуди награда од 46.000 евра за информации што би довеле до фаќање на осомничениот.
49-годишниот Готовина исчезна во јуни 2001 година, набргу откако МКТЈ го обвини за неговата наводна улога во воените злосторства што ги извршиле војниците под негова команда кон крајот на конфликтот во Хрватска во периодот 1991-1995 година.
Трибуналот го смета за одговорен за убиствата на најмалку 150 Срби од Краина и протерување на десетици илјадници други Срби.
Главната обвинителка на МКТЈ, Карла дел Понте, рече дека верува оти Готовина се крие или во Хрватска или во соседна Босна и Херцеговина.
За време на кусата посета на Сараево во вторникот, таа јасно предочи дека нема да ја верификува целосната соработка на Хрватска со МКТЈ сé додека генералот се наоѓа на слобода.
Разговорите за влез со ЕУ не може да започнат според планираното „без Готовина да биде во Хаг“, додаде Дел Понте.
Одлуката со која беше одобрено започнувањето на преговорите со Хрватска мора да биде одобрена од страна на сите 25 земји-членки на ЕУ.
Во вторникот премиерот на Луксембург, Жан-Клод Јункер, чија земја моментно претседава со ЕУ, й рече на хрватската парламентарна делегација во посета на земјата дека и покрај тоа што тој верува дека властите во Загреб се посветени за целосната соработка со МКТЈ, тие ќе мора да го докажат ова на начин на кој сите ќе може да го разберат.
Готовина „мора да сфати дека ја одредува судбината на својата земја, која има право да стане полноправна членка на ЕУ, додаде Јункер.
