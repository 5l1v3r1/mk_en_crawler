16/02/2010
Делегација на Европскиот парламент (ЕП) допатува во Сараево во неделата (14-ти февруари) за да присуствува на дводневниот 12-ти меѓупарламентарен состанок. 
Една од темите за кои ќе се дискутира ќе биде либерализацијата на визниот режим на Босна и Херцеговина со ЕУ. 
Делегацијата ќе се состане со локалните претставници и претставниците на меѓународната заедница.
***
Српската министерка за правда, Снежана Маловиќ, и обвинителот за воени злосторства, Владимир Вукчевиќ, ќе потпишат меморандум за разбирање в четврток (18-ти февруари), во врска со судењата за воени злосторства. 
Документот, исто така, го покрива зајакнувањето на соработката во испитувањето на случаите на воените злосторства со Канада, објавија локалните медиуми во понеделникот. 
Меморандумот се очекува да биде потпишан за време на посетата на двајцата претставници на Канада.
***
Maкедонијa треба да го реши својот спор околу името со Грција, ако сака да стане членка на ЕУ и НАТО, рече поранешниот дански министер за надворешни работи, Уфе Елеман-Јенсен, во петокот (12-ти февруари). 
Тој говореше за време на церемонијата на која му беше врачен највисокиот орден на Македонија „8 Септември“. 
Тој беше одликуван за неговиот личен придонес во воспоставувањето на дипломатските врски меѓу Данска и Македонија, како и за неговата силна поддршка за Скопје.
***
Италијанскиот премиер Силвио Берлускони по состанокот со својот албански колега Сали Бериша во Рим во петокот (12-ти февруари) рече дека лично ќе работи за Тирана да добие кандидатски статус во ЕУ и визна либерализација до октомври 2010 година. 
Берлускони рече дека Италија е, исто така, подготвена да й помогне на Албанија да изгради нуклеарна централа. 
Бериша му се заблагодари на Берлускони за поддршката на Италија кога огромните поплави ја зафатија Албанија минатиот месец.
***
Шефицата за надворешна политика на ЕУ, Кетрин Ештон, во петокот (12-ти февруари) ја најави својата прва посета на Балканот, планирајќи посети оваа недела во Босна и Херцеговинa, Србијa и Косовo. 
Таа рече дека планира „да го слуша политичарите, но и граѓанското општество и да испрати јасна порака ... 
[за] тоа каков може да биде нашиот однос за иднината“.
***
Новиот комесар за проширување на ЕУ, Стефан Фуеле, ќе ја посети Maкедонијa в петок (19-ти февруари), објави Министерството за надворешни работи. 
Тој ќе оствари разговори со премиерот Никола Груевски, вицепремиерот Васко Наумовски и министерот за надворешни работи, Антонио Милошоски.
***
Луксембуршкиот министер за надворешни работи, Жан Аселборн, во четвртокот (11-ти февруари) во Приштина рече дека Србијa има опција да ја промени својата позиција кон Косовo откако Меѓународниот суд на правдата (МСП) ќе й даде советничко мислење за легитимитетот на независноста на државата. 
„Тоа ќе биде момент на можност за промени“, рече Аселборн по состанокот со претседателот Фатмир Сејдиу, кој рече дека Косово е целосно посветено на интеграцијата во ЕУ.
***
Српскиот вицепремиер за интеграција во ЕУ, Божидар Ѓелиќ, во четвртокот (11-ти февруари) рече дека за српската апликација за кандидатски статус во ЕУ би можело да се дискутира на Министерскиот совет на блокот до средината на годинава. 
Ѓелиќ во Брисел се состана со новиот комесар за проширување на ЕУ, Стефан Фуеле.
(Разни извори -- 09/02/10-16/02/10)
