05/08/2005
(Разни извори - 29/07/05 – 05/08/05)
Aлбанското претпријатие за електродистрибуција КЕШ објави дека ќе спроведе нов тендер за увоз на 780 милиони киловатчасови струја. 
Претпријатието, наводно, бара договор од околу 27 милиони евра.
***
Третиот мобилен оператор во Хрватска, Теле2, официјално започна со комерцијална работа на 1-ви август. 
Конзорциумот од девет домашни фирми со кои управува Теле2 моментно покрива околу 20 отсто од населението. 
Во февруари сопствениците платија 23 милиони евра за третата комбинирана лиценца ГСМ/УМТС во земјата.
***
Република Српска повторно побара од Министерството за финансии на Босна и Херцеговина да го одвои странскиот долг акумулиран од страна на претпријатијата кои работат во областа Брчко од надворешниот долг на ентитетот на РС. 
Властите во Бања Лука велат дека неправично од нив се бара да ги сносат долговите на областа, и покрај тоа што не добиле никаков приход од приватизацијата. 
Брчко има специјален статус во согласност со Дејтонскиот договор.
***
Бугарските општини ја повикаа владата да додели дополнителни 26 милиони евра од државниот буџет за покривање на последиците од неодамнешните силни поплави. 
Локалните власти велат дека досегашната финансиска помош беше недоволна. 
Во меѓувреме, бугарското Министерство за финансии ги објави плановите за отворање на државен осигурителен фонд, кој ќе има за цел да даде некаква безбедност за штетите што настануваат од природните катастрофи.
***
Бугарското државно тутунско претпријатие „Булгартабак холдинг“ најави околу 6.1 милиони евра профит во текот на првата половина од 2005 година -- пад од 8,9 отсто за период од една година. 
Официјалните претставници на претпријатието тврдат дека причина за падот се забраната за пушење на јавни места, како и привременото зголемување на акцизите.
***
Хрватската влада одобри 5-процентно зголемување на цените на електричната енергија за домаќинствата и 6-процентно зголемување за индустриските потрошувачи, почнувајќи од септември. 
Министерот за економија, Бранко Вукелиќ, рече дека зголемувањето е потребно за да се спречат прекините на електричната енергија.
***
Грчката економија забележа стапка на раст од 3,5 отсто за период од една година во второто тримесечје од 2005 година, исто како и во првото тримесечје, објави министерот за економија, Јоргос Алогоскуфис, на 2-ри август. 
Инфлацијата на потрошувачките цени се очекува да се зголеми во јули на околу 3,8 отсто за период од една година, од 3,3 отсто во јуни, рече тој.
***
Новообјавените податоци од романската Национална банка покажуваат дека бруто странските директни инвестиции (СДИ) во Романија достигнаа 951 милион евра во првите пет месеци од 2005 година -- 12-процентно зголемување за период од една година. 
Зголемувањето делумно се должи на приватизацијата на два регионални дистрибутери на електрична енергија, Банат и Доброгеа.
