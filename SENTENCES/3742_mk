26/07/2007
Од Наташа Радиќ за Southeast European Times во Загреб –26/07/07
Владимир Загорец може да биде екстрадиран во Хрватска, пресуди австриски судија во средата (25-ти јули).
Поранешниот министер за одбрана беше обвинет во неговата татковина за проневера на пари и злоупотреба на службената должност.
Во нејзината пресуда, судијката Кристина Форстнер од провинцискиот суд во Виена рече дека нема правни аргументи што би ја спречила екстрадицијата.
Таа рече дека доказите што ги добила од хрватските обвинители и судските власти се доволни и дека хрватското судство е независно, што гарантира дека Загорец ќе добие фер судење.
Поранешниот министер веќе поднесе жалба на одлуката на Форстнер и сега ќе може да остане во Виена додека високиот суд не донесе одлука за случајот.
Во март Загорец беше уапсен во Виена, врз основа на меѓународната потерница издадена во Загреб.
Судењето започна во отсуство.
Според обвинението против него, поранешниот министер нелегално добил дијаманти од трговец со оружје во 1993 година.
Во тоа време Загорец добил задача да го заобиколи ембаргото на ОН за оружје за да ја снабди хрватската армија со оружје.
Деталите од случајот беа обелоденети за време на судењето во декември 2006 година на хрватскиот бизнисмен Хрвоје Петрач, кој беше обвинет за организирање на киднапирањето на синот на Загорец.
Петрач на судијата му кажа за нелегалните скапоцени камења и беше отворена истрага.
Загорец тогаш избега во неговиот стан во Австрија.
Поранешниот помошник на покојниот претседател Фрањо Туѓман бараше политички азил во Австрија, каде што живееше повремено од 2000 година, водејќи градежно претпријатие во Виена.
До денес неговите обиди беа безуспешни.
Загорец се вели дека станал еден од најбогатите луѓе во Хрватска.
Тој се обиде да го вмеша претседателот Стипе Месиќ во неговиот случај, состанувајќи се со советникот на претседателот за безбедност, Саша Перковиќ, во Виена, за да се договорат.
Сепак, овој обид бил неуспешен.
Загорец тврди дека случајот против него е политички мотивиран и дека нема да добие фер судење.
Неговите адвокати велат дека ќе поднесат жалба до Судот за човекови права во Стразбур, Франција.
