17/04/2013
Менексе Токјај за Southeast European Times во Истанбул -- 17.04.13
Економската криза во Кипар, заедно со спорот околу природниот гас во Источниот Медитеран, ги поттикна набљудувачите и политичарите да ги покренат прашања за тоа дали актуелната криза може да биде катализатор за повторно отворање на блокираните преговори меѓу Турција и Кипар или за понатамошна поделба на двете заедници.
Перципираните можности доаѓаат откако Кипар беше принуден да го реструктуира својот банкарски сектор за да избегне банкрот и излез од еврозоната, во замена за 10 милијарди евра финансиска помош од ММФ и ЕУ.
Без силен банкарски систем кој ќе ја поткрепи економијата, финансиски заслабнатиот Кипар сега мора да ги експлоатира новооткриените наслаги природен гас повеќе од кога и да е.
Позитивни сигнали доаѓаат од некои политички кругови.
Турскиот претседател Абдула Ѓул рече дека обединувањето ќе биде од економски интерес за двете заедници на островот, додека неговиот неодамна избран колега во Кипар, Никос Анастасиадес, е познат по својата поддршка на обединувањето.
Иако реторички ги поддржуваат преговорите, Кипарците се чини дека имаат намера да продолжат со едностраната експлоатација и екстракција на природниот гас, две очигледно некомпатибилни политики кога станува збор за разговорите за повторно обединување.
Турција и кипарските Турци имаат значaјно влијание, усложнето од фактот дека настрана од политиката, најекономичниот и најпрактичниот начин да се донесе кипарскиот гас на светските пазари е преку гасовод до Турција.
Едностраниот потег на кипарските Грци за експлоатација на природен гас е спротивен на интересите на Турција, која бара согласност од кипарските Турци како „косопственици на островот“.
Како чин на политика на сила, Турција веќе испрати своја морнарица во регионот да ги штити интересите на кипарските Турци и неодамна го зголеми притисокот, за првпат изјавувајќи дека ако не биде постигнат договор за заедничка експлоатација со грчката половина на островот, ќе се заложи за решение со две држави на островот.
Разговорите за повторно обединување сега се вртат околу важната финансиска помош и енергетската политика.
Сепак, и покрај говорењето дека економската криза и наслагите гас можат да се претворат во можност, многу аналитичари не се оптимисти дека нерешливите прашања на островот ќе можат да се решат.
Булент Алириза, поранешен дипломат на кипарските Турци и актуелен директор на турскиот проект во Центарот за стратешки и меѓународни студии, изјави за SETimes дека иако енергетската соработка е пожелна, во моментов тоа е само желба.
„Во моментов не постои план, ниту пак детален патоказ кој би ги вклучил предностите за двете заедници и, во пошироки рамки, Грција и Турција, од вклучувањето на енергетското прашање како точка на агендата на билатералните преговори“, рече Алириза, додавајќи дека страните се свртија кон себе и не успеаја да се фокусираат на потребата да најдат решенија за нивните разлики.
Алириза рече дека за да се претвори економската криза во можност, има потреба од сеопфатна рамка, вклучително и рационален и остварлив план за заедничко користење на резервите природен гас.
„Песимист сум за исходот, бидејќи страната на кипарските Грци ги занемарува кипарските Турци вршејќи еднострана експлоатација на новооткриените енергетски резерви, додека истовремено тврди дека тоа е легитимна комерцијална работа во согласност со меѓународното право.
Додека не се напушти ваквиот пристап, кризата нема да дејствува како катализатор за наоѓање решение за кипарскиот проблем“, рече Алириза.
Други аналитичари, како Ахмет Созен, шеф на Катедрата за политички науки и меѓународни односи во Источномедитеранскиот универзитет во Северен Кипар, се согласува дека расположението на кипарските Грци не е погодно за повторно отворање на мировните преговори преку отстапки.
„Моментно, општеството на кипарските Грци е во длабок психолошки шок поради економските превирања.
Тие се во еден вид психологија на ,жртва’.
Поради епозодата со финансиската помош има пораст на ксенофобијата, или поточно, пораст на антиевропските чувства“, рече тој.
„На кипарските Грци им треба време да се подготват за нормализација.
Според тоа, се чини дека оваа есен е реално време за повторно отворање на мировните преговори“, додава Созен.
Според Созен, кипарските преговори треба да се преобликуваат на таков начин што нема да ги вклучуваат само двете заедници, туку и во проширена форма, ќе вклучат претставници и од Турција и Грција.
„На тој начин ќе може прашањето за јаглеводородот, како и самиот кипарски проблем, да бидат решени од релевантните фактори во согласност со пошироката рамка на безбедност и соработка во источниот Медитеран“, рече Созен.
Ставрос Каркалецис, претседател на Грчкиот центар за европски и меѓународни анализи (ХЕЛЦЕИА), со седиште во Атина и Никозија, рече дека дури по постигнувањето на финалното политичко решение, Кипарците ќе можат да ги поделат економските бенефити од гасот според демографијата на островот.
„За нас е несфатливо да преговараме за енергетските извори, со оглед на тоа што истовремено имаме 42.000 турски војници и повеќе од 250.000 нелегални доселеници во окупираниот северен Кипар“, рече Каркалецис за SETimes.
„Приоритет на грчките Кипарци сега е дупчењето на гасот и спасот на нивната економија од целосна катастрофа“, рече тој, додавајќи:
„Грчките Кипарци ќе се потрудат да ги искористат бенефициите од гасот не само за нивната економија, туку и за да ја притиснат Анкара да преземе попозитивни дејства за решавање на кипарското прашање“.
Дали мислите дека кипарската финансиска криза и експлоатацијата на гасот претставуваат можност за повторно отворање на преговорите за обединување на островот?
Споделете ги вашите размислувања во делот за коментари долу.
