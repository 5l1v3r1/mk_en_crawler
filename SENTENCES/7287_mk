09/07/2012
Пол Чикои за Southeast European Times во Букурешт -- 09.07.12
Романците ќе гласаат на 29-ти јули на националниот референдум за претседателот Трајан Басеску, кој ќе биде отстранет од функцијата откако беше отповикан минатата недела од страна на парламентот, врз основа на наводите за пречекорување на своите овластувања.
Отповикувањето, последно поглавје во борбата меѓу Басеску и премиерот Виктор Понта, покрена нови прашања во врска со стабилноста на романската демократија и донесе пораки на загриженост од ЕУ.
Басеску беше отповикан во петокот (6-ти јули), со 265 наспрема 114 гласови во парламентот, каде што доминира партијата на Понта, Социјаллибералниот сојуз (УСЛ).
Басеску, кој беше претседател на Романија осум години, е обвинет за пречекорување на уставните прерогативи и мешање во активноста на владата.
Критичарите го обвинуваат дека ја претворил Романија во де факто претседателски режим, втурнувајќи го населението во сиромаштија со спроведувањето непопуларни мерки на штедење, и за давање расистички коментари против Ромите и хендикепираните лица.
Тој беше суспендиран на 30 дена, додека новиот претседател на сенатот, Крин Антонеску, е назначен за привремен претседател.
Басеску ги отфрли обвинувањата во говорот набргу по гласањето во парламентот.
„Имам чиста совест дека си ја вршев должноста кон мојата држава и мојот народ“, рече тој.
Басеску беше во конфликт со УСЛ и Понта -- третиот премиер на Романија оваа година -- откако Понта дојде на власт во мај.
Партијата минатата година, исто така, ги смени претседателите на сенатот и домот на делегатите, двајцата соработници на Басеску, и го промени уставот со цел да овозможи отстранување на Басеску со просто мнозинство гласови дадени на национален референдум, наместо со мнозинство регистрирани гласачи.
Новиот, полесен услов ќе му го отежни на Басеску задржувањето на работата.
Басеску преживеа референдум за негова смена во 2007 година, но сега е далеку помалку популарен, делумно и поради слабата економија на државата.
ЕУ изрази загриженост, делумно и поради тоа што УСЛ, исто така, го промени народниот правобранител и се обиде да ги смени судиите на Уставниот суд, највисокиот суд во земјата, кои ги обвини за заземање страна со Басеску.
Одлуката за смена на Басеску и резултатите од референдумот мора да се потврдат од девет судии на судот.
Понта, исто така, презеде чекори за намалување на овластувањата на Уставниот суд, кој го има последниот збор за законите што ги носи парламентот.
Бран критики дојде од ЕУ и САД, и тие ги повикаа властите во Букурешт да обезбедат владеење на правото и независност на судството и се заканија дека новите настани може дури и да влијаат на заостанувањето на напорите на Романија за пристапување во Шенген.
Додека траат политичките тензии кои го ставија во мирување процесот на носење одлуки, поради слабото економско заздравување, националната валута достигна рекордно ниско ниво наспрема еврото.
„Голема е веројатноста настаните наскоро да ја покажат точноста на опсервацијата на г-дин Басеску, дадена во вторникот, дека неговата смена е подготвување на теренот во обид да се скрши независниот дух на судскиот систем“, изјави за SETimes Том Галагер, професор по источноевропска политика на Универзитетот Бредфорд во Северна Англија.
Последиците од ваквите дејства ќе се видат наскоро, рече Галагер.
„Мислам дека владата ќе се соочи со зголемена опозиција откако ќе стане јасно дека Романија, најверојатно, ќе плати тешка и голема економска цена за напочитувањето на основните демократски норми, на начин кој не е виден никаде во демократска Европа многу години“, рече тој.
„Стабилноста ќе се покаже дека е недостижна за Понта и неговите соработници.“
Некои се чинат збунети од политичките маневри.
„Не сум обожавател на Басеску, но да се суспендира тој за усвојување на мерките на штедење, во време кога цела Европа е зафатена од криза, ми изгледа како лоша шега“, рече за SETimes.
„И тоа ме враќа на несреќниот заклучок дека новата генерација романски политичари е длабоко вкоренета во истите стари болести од кои боледуваа сите посткомунистичките водачи.“
