05/11/2010
Од Наташа Радиќ и Бојана Миловановиќ за Southeast European Times во Загреб и Белград -- 05/11/10
Како историски чин на помирување, српскиот претседател Борис Тадиќ го посети Вуковар во четвртокот (4-ти ноември), прв српски шеф на државата што го посети градот, кој за Хрватите е симбол на страдањата и воените злосторства што се случија за време на балканскиот конфликт.
Тадиќ допатува преку Дунав, на речен брод што го носи името „Галеб“. 
Во придружба на хрватскиот претседател Иво Јосиповиќ, тој отиде до меморијалниот центар Овчара, кој е изграден во спомен на повеќе од 200 луѓе застрелани од српските сили и закопани во масовна гробница.
Тој со себе ја понесе документацијата во врска со евакуацијата од болницата во Вуковар по српското преземање. 
Мажите во болницата, која служеше како засолниште за време на опсадата на градот, беа одведени во блиската Овчара и беа масовно убиени.
Документите треба да им послужат на семејствата на исчезнатите лица да ја дознаат вистината за судбината на нивните сакани. 
„Тука сум да им оддадам почит на жртвите, да изразам жалење и да упатам зборови на извинување. 
Јас сум денес на Овчара за да се потсетиме и да им оддадеме почит на сите оние Хрвати кои беа жртви на злостроствата во Хрватска“, рече Тадиќ, кој истовремено се состана и со премиерката Јадранка Косор.
Покрај посетата на Овчара, тој и Јосиповиќ го посетија и селото Паулин Двор, каде што хрватските сили убија 18 Срби во декември 1991 година.
Време е да го завршиме процесот на помирување, рече Јосиповиќ, изјавувајќи дека „Хрватска и Србија треба да бидат две пријателски држави, два соседи“.
Реакциите, како во Србија, така и во Хрватска, беа различни. 
Бранко Борковиќ, истакнат хрватски воен ветеран кој учествувал во одбраната на Вуковар, изјави за државната телевизија дека ставањето на злосторствата во Паулин Двор на исто рамниште со оние во Вуковар е „одвратно“.
Деветнаесетгодишниот студент Марко Бјелински, пак, изјави за SETimes дека гестот на Тадиќ е малку задоцнет.
„Не мислам дека извинување по 19 години навистина значи нешто“, рече тој. 
Во Србија, некои ја пофалија посетата на Тадиќ како чекор напред.
„Беше крајно време претседателот да го посети Вуковар: грешките од минатото не смеат повеќе да прават тензии во сегашноста. 
Омразата нема да ги подобри работите, ниту за нас, ниту за Хрватите“, рече Миломир Пенев (52) за SETimes.
Тијана Грујиќ (34) не се согласува. 
„Тадиќ секогаш брза пред сите и им се извинува на сите, додека ние не сме добиле ниту едно искрено извинување за нашите жртви.“
Портпаролката на Демократската партија на Тадиќ, Јелена Триван, рече дека посетата ќе го затвори минатото и ќе го отвори патот за идна соработка. 
„Србија јасно ја покажа својата отвореност за добрососедски односи, својата подготвеност за помирување во регионот и бара и нејзините соседи да ги третираат српските жртви на ист начин“, рече таа.
Петар Петковиќ, од опозициската Демократска партија на Србија, вели дека неговата партија, исто така, се залага за добрососедски односи, но сака да види „двонасочна политика на реципроцитет“.
„Хрватска треба да покаже подготвеност да ги осуди злосторствата против Србите, исто како што Србија го стори тоа за злосторствата извршени во нејзино име“, рече тој за SETimes.
Петковиќ рече дека враќањето и повторната интеграција на протераните етнички Срби сé уште чека да биде решено. 
„Дури тогаш ние ќе можеме да говориме за правично меѓусебно помирување“, рече тој.
