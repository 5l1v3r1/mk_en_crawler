03/10/2011
Ивана Јовановиќ за Southeast European Times во Белград -- 03.10.11
Чедомир Јовановиќ започна како организатор на студентски протест и набрзо стана најмладиот пратеник во историјата на Србија.
Од основањето на Либерал-демократската партија (ЛДП) во 2005-та година, тој работи како нејзин претседател и во неколку други својства.
По судирите минатата недела во северно Косово, Јовановиќ ја даде оваа изјава за SETimes:
„Ако Србија не реагира веднаш со промена на сегашната политика, како што ЛДП предлага со недели, ситуацијата во северно Косово -- каде што има насилство и повреди -- ќе заврши со голема катастрофа за сите Срби кои живеат таму.
Престанокот и српскиот бојкот на разговорите во Брисел нема да донесе ништо корисно за Србија, само нови проблеми и изолација, под постојана закана од страдање и конфликт, за Србите во Косово.“
Јовановиќ претходно разговараше со дописникот на SETimes, Ивана Јовановиќ.
SETimes:
Кој е најдобриот начин Србија да ги поддржи своите граѓани во Косово и дали треба да им помогне во одржување на паралелните институции и лидери [во Косово]?
Чедомир Јовановиќ:
Србија мора да им даде шанса на косовските Срби да се ослободат од самоназначените лидери кои бараат можност во провокативни говори, криза и нестабилност во српскиот политички живот.
Тие можат брзо да предизвикаат инцидент, секогаш на сметка на својот народ.
SETimes:
Интеграцијата на Србите во Косово со Албанците и другите луѓе често се прикажува како невозможна, но искуствата на многу од нив се спротивни.
Каде ја гледате причината за овие разлики и како можат да се надминат тие?
Јовановиќ:
Косовските Срби и граѓаните на Србија, воопшто, никогаш немаа можност рационално да одлучат за нивниот живот и иднината на нивните деца.
Оние кои биле принудени да го сторат тоа, кои не можеа да го чекаат Белград, како што се Србите јужно од Ибар, успеаа делумно да се организираат, да формираат релевантни политички партии, да излезат на гласање и да влезат во институциите.
Резултатите од нивната работа се очигледни, но во Белград, директно или индиректно, тие се етикетирани како предавници.
На различни начини, српската држава троши 600 милиони евра на Косово годишно, но Србите во косовските институции успеаа, со многу помалку пари, да направат поконкретни и корисни работи.
SETimes:
Превирањето во бошњачката заедница во Србија трае веќе извесно време.
Дали можеби ситуацијата во Косово го предизвикува тоа?
Јовановиќ:
Нема докази за тоа, но тука се оние во северниот дел на Косово денес, кои лажно се обидуваат да ја воведат последната линија на одбрана во понатамошната дезинтеграција на Србија.
Србија се „косовизира“ себе си за момент.
Ситуацијата во Косово -- продолжувајќи ги замрзнатите односи и изолацијата -- може да нè доведе, без оглед на малцинствата и регионот, да влеземе во нов циклус на нестабилност и страв.
Повеќето луѓе во Србија се незадоволни, со чувство на изолација во текот на изминатите години.
SETimes:
Дали ставот на ЕУ и САД кон Србија и Косово е условен од перцепцијата дека Борис Тадиќ е руски симпатизер?
Јовановиќ:
Ставот на ЕУ и САД е условен од верувањето дека конфликтот на работ на Европа не може да трае вечно и дека овој регион треба да излезе од фокусот на меѓународната заедница.
SETimes:
Бидејќи блискоста на Србија со Русија постојано се истакнува [дури преземајќи и една верска интимност], дали можеме да очекуваме тоа да предизвика негативно влијание врз односите на Србија со Западот, пред се со САД?
Јовановиќ:
За Србија, политиката „четири столбови на надворешната политика“ е неодржлива и апсурдна, и Русија го знае тоа.
Една земја која сака да се приклучи кон ЕУ, и барем номинално го потврдила тоа, мора да биде доследна во своите надворешни работи со Брисел.
Една земја од овој регион која сака да се приклучи кон ЕУ не може да го стори тоа без влез во НАТО.
На крајот, една држава која се грижи за себе и своите интереси, никогаш не треба да й дозволи на друга земја, дури ни на Русија, пристап до својот енергетски сектор без притоа да ги заштити своите стратешки интереси.
SETimes:
Вашата поддршка на стратешката важност на членството на Србија во НАТО е добро позната.
Јовановиќ:
За земја како што е Србија, членството во НАТО е предуслов за брзо членство во ЕУ.
Членство во НАТО не е закана за никого, и прави конечен и траен мир на Балканот.
Без членство во НАТО, Србија е осудена на распаѓање на маргините на Европа и Балканот.
Сите други земји во регионот веќе се приклучија кон НАТО или ќе го направат тоа наскоро.
НАТО, исто така, е дел од одговорот за прашањето за внатрешната безбедност и сигурност.
Ние сме опкружени со земји-членки на НАТО, членството во НАТО е единствениот начин да се излезе од хроничната балканска неизвесност.
SETimes:
Кон крајот на август, германската канцеларка ја посети Србија со одредена порака.
[Според вас] која е суштината на посетата и пораките на Ангела Меркел?
Јовановиќ:
Најважната порака е дека ние се приближуваме кон опасноста да бидеме трајно исклучени од политички прашања кои ја одредуваат нашата иднина.
Европа и САД може да го решат балканскиот проблем без нас, но маргинализицијата на Србија, која ја предизвикавме со нашата неодредена и збркана политика, е постојана закана за нашата интеграција во ЕУ и губење на шансата на Србија за иманентна модернизација.
SETimes:
Борис Тадиќ смета дека Србија може да влезе во ЕУ без признавање на Косово.
Дали му верувате кога го вели ова?
Јовановиќ:
Нема шверцување во Европа.
Србија не може да оди никаде без да се реши сегашното Косово и регионалната политика.
Границите на државите изградени на рушевините на поранешна Југославија се добро обележани, а дел од тоа е признавањето на Косово.
Слоганот „Косово и Европа“ е осуден на пропаст од самиот почеток, затоа што не значи ништо.
Ниту, пак, Србија може да ја зачува илузијата на долго загубено Косово, или да очекува отстапки во процесот на пристапување во ЕУ.
SETimes:
Што мислите за актуелната меѓународна политика на Србија?
Јовановиќ:
Српската надворешна политика е нервозна и површна.
Имаме министер за надворешни работи, чии дејствувања се излишни во големите политички процеси, но успешни во непотребните инциденти во секоја можна прилика.
Србија нема да се промени, и никој сериозен во Европа или во светот нема да ги разбере нејзините стратегии и интереси, се додека Белград не биде прифатен од страна на Љубљана, Загреб, Подгорица, Сараево, Тирана, Скопје и Приштина.
Регионот е се уште во криза, исплашен од тоа дали Србите се враќаат на старата политика, а тоа е разбирливо.
Нема потреба од вознемирување на регионот и мобилизирање на српската јавност со домашните прашања во околните земји, особено кога тие можат да се решат.
SETimes:
Во однос на преокупираноста на Хрватите со своите генерали и испораката на Србија на нејзините генерали, Младиќ и Хаџиќ, во Хаг, дали мислите дека целта и на двата ставови е да примамат нови гласови на претстојните избори?
Јовановиќ:
Апсењето на Младиќ во Србија брзо се претвори во јавна фарса, што ги намалува позитивните ефекти од преземање на одговорност на оние како Младиќ.
Сè стана шоу и заврши за пет дена.
Мислам дека тоа не остави трајно влијание врз електоратот.
SETimes:
Дали заминувањето на Младиќ во Хаг е еден од начините за надминување на пречките на патот кон ЕУ и дали му давате дополнително значење?
Јовановиќ:
Предавањето на Младиќ во рацете на правдата не треба да се гледа како уцена во која Србија се обиде да го обезбеди своето место во Европа.
Ние како држава имавме обврска да го уапсиме, за нас, нашите соседи и иднината на Србија.
Предавањето на Младиќ во рацете на правдата не е доволна правда за жртвите и блиските на убиените во злосторствата за кои тој се товари во Хашкиот трибунал.
Тоа е можност за нашето општество да го отстрани големиот залог под кој сме живееле повеќе од 16 години.
Политиката на Младиќ мора да биде поразена, давајќи й можност на земјата да се ослободи од товарот на одговорност за воените злосторства, вклучувајќи го и геноцидот во Сребреница.
SETimes:
Постојат шпекулации дека ЛДП можеби нема да го помине прагот во претстојните избори?
Јовановиќ:
Според рејтингот, ЛДП веќе долго време е третата партија во земјата и нашата поддршка е стабилна.
Политичката цел е двојно да ја зголемиме поддршката од претходните избори.
Само посилна ЛДП гарантира различна, побрза и подобра влада на Србија по изборите во 2010-та година.
