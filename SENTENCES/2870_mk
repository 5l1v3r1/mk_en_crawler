25/09/2006
Од Игор Јовановиќ за Southeast European Times во Белград – 25/09/06
Минатата недела беше една од најважните досега во решавањето на статусот на Косово. 
Членовите на Контакт-групата и Советот за безбедност се состанаа на разговори околу иднината на покраината, која е под администрација на ОН од 1999 година.
Контакт-групата ја сочинуваат САД, Русија, Велика Британија, Франција, Италија и Германија. 
На нејзината седница на 20-ти септември групата му даде на Марти Ахтисари, претставникот на ОН за разговорите во врска со статусот на Косово, зелено светло да започне со подготовка на предлози за статусот на покраината.
Членовите, исто така, ја потврдија својата решеност „да видат дека се вложуваат максимални напори за постигнување на решение преку преговори во 2006 година“. 
Тие рекоа дека конечното решение мора да „ја зајакне регионалната стабилност, да биде прифатливо за косовскиот народ и да го зачува мултиетничкиот карактер на територијата“.
Сепак, Русија и нејзините западни партнери сé уште имаат различни ставови во поглед на тоа дали крајот на 2006 година треба да биде краен рок за завшрување на преговорите. 
Руските власти претходно рекоа дека се против „вештачки наметнати крајни рокови“ за решението за статусот, и рускиот претседател Владими Путин неодамна рече дека неговата земја не ја исклучува можноста за искористување на своето право на вето.
Според Путин, Русија е загрижена дека примерот на Косово може да има негативно влијание на другите конфликти, како што се во Јужна Осетија и во Абхазија.
Ахтисари не се согласува со тоа. 
Според претставникот на ОН, кризите во светот имаат различни причини и мора да се најдат конкретни решенија за секоја од нив.
Рускиот став го поздрави Србија, при што премиерот Воислав Коштуница укажа дека истиот значи оти Москва го поддржува заложбите на Белград за задржување на суверенитетот над покраината. 
„Србија ќе ја цени и ќе ја запомни оваа поддршка од Русија“, рече Коштуница.
Но, српскиот претседател Борис Тадиќ, кој присуствуваше на состаноците во Њујорк, потврди дека рускиот глас е осамен во Контакт-групата. 
„Ние (Србија) можеме да бидеме умерени оптимисти. 
Ситуацијата е компликувана поради мислењето на одреден број членови на Контакт-групата, и тоа мислење е наклонето на условна независност, на која ние жестоко се противиме“, рече тој.
Косовските власти, пак, рекоа дека независноста за покраината има поддршка како од Контакт-групата, така и од Советот за безбедност. 
Во своето обраќање пред Советот, претседателот Фатмир Сејдиу повика на решавање на ова прашање до крајот на оваа година.
„Зборував за актуелните движења во Косово и најважна работа за нас -- во дефинирањето на статусот на Косово ... 
е изразувањето на нашата политичка визија дека независноста на Косово е целосно во согласност со политичката волја на косовскиот народ“, изјави Сејдиу за ТВ Косова.
По состанокот во Њујорк, Ахтисари рече дека нема дефинирани рокови за разговорите во врска со Косово. 
Тој, исто така, предупреди дека „никому нема да му биде дозволено да го блокира процесот на преговорите“.
Претставникот на ОН, чиј мандат истекува во ноември, не кажа кога ќе ги претстави своите предлози за Косово. 
Но, шефот на УНМИК, Јоаким Рикер, рече дека се надева оти тоа ќе се случи за неколку недели.
