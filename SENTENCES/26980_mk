05/08/2009
СОФИЈА, Бугарија -- Министерот за земјоделство, Мирослав Најденов, во вторникот (4-ти август) предупреди дека Бугарија можеби ќе мора да ги врати директните земјоделски исплати од ЕУ за 2007 година, и можеби нема да добие никакви финансиски средства за 2009 година. 
Проблемот се сателитските фотографии на обработливото земјиште кои не се обновени, и покрај наближувањето на крајниот рок во септември. 
Ако не биде направено ова, само оваа година земјата ќе изгуби субвенции во висина од околу 350 милиони евра, и вкупно 3,2 милијарди евра од директните земјоделски субвенции до крајот на 2013 година. 
Покрај ова, Бугарија можеби ќе мора да ги врати парите добиени во 2007 година, поради раширените измами и кршења на процедурата.
Во другите вести, земјотрес со јачина од околу 5,0 степени според Рихтеровата скала ја потресе северна Бугарија и делови од јужна Романија во средата наутро. 
Нема извештаи за евентуални повредени, но некои домови беа малку оштетени. 
Исто така во средата, големи бури ја зафатија западна Бугарија, вклучително и областа на Софија. 
Има извештаи за поплави, а три села во регионот на Монтана останаа без струја. 
(Сега, Труд, Ројтерс, БНТ, Фокус, Standart.news - 05/08/09)
