05/10/2011
За првпат синдикатите, работодавачите и македонската влада се согласија да одредат мининална плата во земјата.
Според договорот, кој го објави премиерот Никола Груевски во саботата (1-ви октомври), работниците мора да бидат платени најмалку 130 евра месечно.
Со договорот ќе се зголемат примањата на околу 65.000 работници, чии плати се под овој стандард.
Законот за минимална плата ќе влезе во сила во 2012 година.
Tурскиот министер за енергија, Танер Јилдиз, во саботата (1-ви октомври) објави дека неговата земја одлучи да го прекине постојниот договор за дотур на природен гас со рускиот гигант Газпром.
Одлуката беше донесена откако руската страна одби да ги намали цените на својот дотур.
Во 2010 година рускиот дотур на гас за Анкара достигна 18 милијарди кубни метри.
Министрите за финансии на еврозоната ја повикаа Грција во понеделникот (3-ти октомври) да преземе нови мерки на штедење и да продолжи со напорите за приватизација, со цел исполнување на предвидените празнини во својот буџет за 2013 и 2014 година.
Со тоа, тие ја одложија одлуката за следната транша од 8 милијарди евра од пакетот за финансиска помош во висина од 110 милијарди евра, најрано до 13-ти октомври.
Финскиот телеком гигант Нокиа во четвртокот (29-ти септември) потврди дека ја затвора својата фабрика за мобилна телефонија во северозападниот романски град Јуцу до крајот на оваа година.
Потегот се смета за голем удар за романските амбиции да стане центар на најсовремената технологија во регионот.
Ова ќе погоди околу 2.200 работници.
Фабриката беше отворена во септември 2008 година, по првичната инвестиција од 60 милиони евра.
Црногорскиот министер за финансии, Милорад Катниќ, рече дека неговата земја ќе биде најбрзорастечка туристичка дестинација во светот „со просечна стапка на раст од над 5 отсто во следните десет години“.
Катниќ, исто така, предвиде дека оваа година Подгорица ќе регистрира економски раст кој ќе се поклопи, или ќе го надмине, минатогодишниот од 2,5 отсто, претежно поради туристичкиот бум што го доживува.
Aлбанската Централна банка минатата недела објави дека ја намалува својата референтна каматна стапка за 25 основни поени -- од 5,25 отсто на 5 отсто.
Гувернерот Ардијан Фулани објасни дека одлуката има за цел зајакнување на економијата преку стимулирање на потрошувачката и инвестирањето.
Бугарскиот телеком регулатор во понеделникот (3-ти октомври) објави дека отвори тендер за 3Г мрежа на мобилната телефонија, за да го отвори патот за четвртиот мобилен оператор на локалниот пазар.
Понудите ќе се прифаќаат до 4-ти декември.
Цената за 15-годишна лиценца е одредена на околу 25 милиони евра.
Во моментов, има три мобилни оператори во Бугарија, од кои сите се во странска сопственост.
Косовскиот Mинистер за животна средина и просторно планирање Дардан Гаши објави дека владата поднела обвинение против цементарница, поради неследење на емисиите на гасови.
Според Гаши, потегот против ШарЧем е дел од владините напори за грижа за „животната средина и здравјето на луѓето“.
(Разни извори -- 28.09.11-05.10.11)
