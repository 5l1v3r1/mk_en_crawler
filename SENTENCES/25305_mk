28/03/2010
БРИСЕЛ, Белгија -- Српскиот претседател Борис Тадиќ во петокот (26-ти март) й рече на шефицата за надворешна политика на ЕУ, Кетрин Ештон, дека целта на Белград е да добие кандидатски статус во ЕУ до крајот на оваа година или почетокот на 2011 година.
Тој потврди дека неговата држава ќе продолжи да соработува со Хашкиот трибунал за воени злосторства и ќе продолжи да работи на апсење на двајцата преостанати беглаци -- Ратко Младиќ и Горан Хаџиќ.
Во саботата, Тадиќ се состана со претседателот на ЕУ, Херман Ван Ромпуј, на маргините од самитот на ЕУ во Брисел, при што побара од Ван Ромпуј да ја поддржи интеграцијата на сите држави од Западен Балкан во блокот.
Другите учесници на маргините од балканската сесија, во саботата се согласија дека взаемната соработка и поддршката на водачите и граѓаните од Западен Балкан се од суштинска важноста за интеграцијата на регионот во ЕУ.
Тие ја истакнаа потребата од спроведување реформи и борба против организираниот криминал и корупцијата.
Комесарот за проширување на ЕУ, Стефан Фуеле, кој учествуваше и на дискусиите, рече дека ова ќе биде клучна година за интеграцијата на Западен Балкан во ЕУ.
(РТС, Б92, Танјуг, Фонет, Фена - 27/03/10;
РТС, Бета, Танјуг - 26/03/10)
