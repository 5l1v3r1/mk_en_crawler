18/06/2007
Од Блерта Фониќи-Кабаши за Southeast European Times во Приштина – 18/06/07
Американскиот специјален претставник Френк Визнер во петокот (15-ти јуни) беше во Приштина, со цел да повика на стрпливост додека процесот на решавање на статусот се движи кон својата разрешница. 
Тој ја потврди поддршката на Вашингтон за независноста на Косово и рече дека сувереноста на покраината мора да биде крајната цел на каква било евентуална нова рунда разговори помеѓу Белград и Приштина.
„Процесот на постигнување независност трае подолго од она што посакува секој од вас или нас“, потврди Визнер. 
„Но, важно е независноста да се постигне како резултат на резолуцијата на Советот за безбедност на ОН, што ќе го отвори патот за признавањето и ќе ја отвори вратата за вашиот прием во НАТО и во ЕУ.“
Почнувајќи од февруари 2006 година, ОН ги спонзорираше неколкуте круга директни разговори помеѓу српскиот преговарачки тим и тимот на косовските Албанци, но двете страни се покажа дека не се спремни да попуштат во однос на клучните прашања што се однесуваат на иднината на покраината. 
Косовските Албанци велат дека нема да прифатат ништо помалку од тоа да станат независна држава, додека Белград нуди, како што ја нарече, „широка автономија“.
Русија, која има право да стави вето на која било нацрт-резолуција пред Советот за безбедност, се закани дека ќе го употреби ова право ако текстот не биде прифатлив за Србија. 
Белград и Москва вршат притисок за дополнителни разговори, инсистирајќи на тоа дека потенцијалот за преговорите не е исцрпен.
Во петокот Визнер потврди дека е можен нов круг преговори. 
Сепак, рече тој дека целта нема да биде да се дојде до исход различен од независност или да се забави исходот.
Всушност, новите разговори „ќе му разјаснат на светот дека се исцрпени сите можности“, рече Визнер.
Според извештаите во локалните медиуми, кои цитираат дипломатски извори, подготвена е новата резолуција на ОН и истата е можно да биде дистрибуирана оваа недела. 
Таа, наводно, повикува на уште 120 дена разговори. 
Потоа, ако не биде постигнат договор, планот за статусот на специјалниот претставник на ОН Марти Ахтисари -- кој предвидува „надгледувана независност“ за Косово -- автоматски ќе влезе во сила.
САД ќе продолжат да се залагаат за брзо решение, му соопшти Визбер на раководството во Приштина. 
„Не можам да ви дадам точен датум. 
Меѓународните, мултилатерални преговори се, по дефиниција, сложени и бараат време“, рече тој.
Сепак, додаде тој, „додека работиме за вашата иднина, има уште многу работи што можете да ги сторите за Косово: да работите на уставните прашања, да го изготвите изборниот закон, да ги испланирате механизмите на децентрализацијата, да ги одбележите заштитените зони за местата што се културно наследство, да продолжите со транзициската рамка и да го завршите процесот на државните симболи“.
Многу е важно да се задржи смиреноста и дисциплината, рече Визнер, велејќи дека овие атрибути го дефинираа Косово и неговото раководство во текот на изминатите месеци.
„Очекуваме од нив да го задржат единството во напорите и да работат во партнерство со меѓународната заедница, додека Косово се движи кон независноста“, рече тој. 
Косовскиот претседател Фатмир Сејдиу, од своја страна, рече дека процесот на постигнување на таа цел е веќе во тек.
„Ние само го чекаме денот на независноста“, рече Сејдиу.
