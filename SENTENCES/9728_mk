22/05/2013
Пол Чикои за Southeast European Times во Букурешт -- 22.05.13
Повеќе заеднички напори за социјална интеграција на ромското население во домашните општества во Романија и Бугарија би го решиле проблемот со растечката појава на социјален туризам, велат експертите за SETimes, додека трае дебатата во Германија и во Велика Британија за оваа практика.
Бугарските и романските Роми предизвикаа голема лутина со нелегално живеење во импровизирани населби во западноевропските држави, потпирајќи се на социјалната помош.
Посилната соработка меѓу социјалните служби и органите за спроведување на законот на двете балкански земји и оние на земјата-домаќин, може да помогне да се реши ова прашање, според Љубов Панајотова, директорка на Европскиот институт во Софија.
Панајотова рече дека Бугарија и Романија „мора да вложат посилни напори за интегрирање на нивните ромски заедници во нивните општества со цел да се подобри имиџот на нивните земји“, меѓу нивните западноевропски партнери.
Бугарија и Романија се „полноправни членки на ЕУ и треба да се третираат како такви“, рече Панајотова за SETimes.
„Тековната кампања во Британија е едноставно несоодветна и неприфатлива.
Истата произлегува од проблемите што се појавија поради годините погрешни имиграциски политики во старите земји-членки на ЕУ.“
Германија ги блокираше напорите на Романија и Бугарија за пристапување во Шенген на почетокот од март, искажувајќи стравување дека отворените граници ќе водат до прилив на сиромашни Романци и Бугари кои бараат социјална помош.
Во Британија, можноста за либерализација на работната сила за граѓаните на овие две земји почнувајќи од 2014 година, предизвика слична дебата.
Во очекување на изборите во Германија и во ситуација на раст на рејтингот на британските националисти во анкетите на јавното мислење, овие дебати се далеку од завршени.
Европската комисија ги минимизираше стравувањата.
„Постои раширена перцепција во неколку држави-членки во врска со овој проблем со имигрантите што не доаѓаат да работат, туку да ja искористат социјалнaта помош.
Но, досега ниту една земја-членка не ѝ претстави на Европската комисија доказ во прилог на ова обвинување“, рече минатиот месец Лашло Андор, европски комесар за труд, социјални работи и вклучување.
Во Романија некои ромски водачи се гневни.
„Ромите уште еднаш станаа црната овца на Европа.
Не сакаме ваквите говори да станат вообичаени, при што секој странски политичар ќе говори за ромскиот народ толку отворено“, рече за SETimes Мариан Дарагиу, директор на фондацијата Рухама и претседател на Демократската граѓанска алијанса на Ромите.
Повеќе од 200.000 Роми се верува дека живеат во Германија, а многумина очекуваат оваа бројка да порасне во 2014 година, кога ќе се укинат бариерите за работната сила од Романија и Бугарија.
„Тие само ќе ја зголемат оваа појава на миграцијата, ако се држат само до зголемување на буџетите за социјалната помош.
Тие ќе мора да најдат европски решенија“, рече Дарагиу.
„Тие ќе мора да спроведуваат интегрирани социјално-образовни програми за ромскиот народ и мора да извршат поголем притисок врз романската и бугарската влада за зајакнување на напорите за интеграција на Ромите“, додаде тој.
Дописничката Светла Димитрова во Софија даде свој придонес за овој извештај.
Што може да се направи за унапредување на вклученоста на ромските заедници во нивните татковини?
Кажете ни што мислите.
