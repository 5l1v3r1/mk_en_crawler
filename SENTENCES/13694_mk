20/12/2005
БЕЛГРАД, Србија и Црна Гора -- Петмина поранешни членови на српската паравоена единица „Шкорпиони“ во вторник (20-ти декември) треба да се појават пред специјалниот суд за воени злосторства во Белград на судскиот процес за нивната наводна улога во масакрот во Сребреница во Босна и Херцеговина (БиХ). 
Обвинетите се идентификувани од видео-снимката од убиството на шестмина млади муслимани.
Во другите вести, судот на БиХ во понеделникот потврди дека обвинителството покренало обвинение против 11 босански Срби обвинети за геноцид во врска со масакрот во Сребреница. 
Тие се обвинети за убиствата на повеќе од 1.000 Босанци во едно складиште помеѓу Сребреница и Братунац на 13-ти јули 1995 година. 
Ова е првпат босански суд да покрене обвинение за геноцид.
Исто така во понеделникот, Трибуналот на ОН објави дека му одобри привремено ослободување на поранешниот југословенски генерал Павле Стругар поради медицински причини. 
Стругар, осуден на осум години затвор поради тоа што не го спречи бомбардирањето на Дубровник во 1991 година, ќе биде подложен на хируршка интервенција во Црна Гора. 
(AФП, Независне новине - 20/12/05; Ројтерс, АП, АФП, РТРС, ПБС БиХ, НТВ Хајат, веб-страница на МКТЈ - 19/12/05)
