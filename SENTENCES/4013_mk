04/02/2008
Од Манола Хала за Southeast European Times во Тирана -- 04/02/08
Албанските институции и политичари велат дека се решени „да ги преземат сите политички мерки, да усвојат секаков закон и да ја платат секоја цена“ за да обезбедат успех на реформите што НАТО ги одреди како услов за влез во Алијансата.
„НАТО и европската интеграција се двете главни цели за Албанците во овој век“, рече премиерот Сали Бериша.
„Преку нив Албанија се надева дека ќе им се придружи на земјите со кои ги дели заедничките вредности на демократијата, владеењето на правото и слободната пазарна економија.“
„Вербата во Алијансата ...
е главната причина поради која Албанија се залага за влез во НАТО“, рече министерот за одбрана, Фатмир Медиу, на церемонијата на испраќање на вториот албански контингент во мисијата на Меѓународните сили за помош во безбедноста (ИСАФ) во Авганистан.
Според Глори Хуси, националниот координатор за интеграцијата во НАТО, Алијансата јасно ставила до знаење дека решавачки фактори за добивање покана ќе бидат постигнувањата на земјата и нејзината способност да ја докаже неповратноста на реформскиот процес.
„Во последните две години Албанија успешно помина три важни теста“, рече тој, посочувајќи ги парламентарните избори во 2005 година, локалните избори во 2007 година и изборите за претседател.
„Гледаме позитивни резултати во војната против организираниот криминал“, рече Хуси.
„Повеќе од 851 членови на 202 криминални групи се уапсени, а други 191 се екстрадирани од странски земји.
Албанија повеќе не е извор или транзитна рута за трговија со луѓе или претпочитана рута за шверц со хероин и кокаин.“
Албанија, исто така, значително ја реформира својата армија, претворајќи ја гломазната, застарена армија од 31.000 припадници во модерна, професионална, доброопремена и доброобучена сила од 16.000 припадници, која е подготвена да помага во операциите предводени од НАТО.
Меѓународните партнери го пофалија придонесот на земјата во мировните операции на НАТО и во војната против тероризмот, како и нејзината добрососедска политика во регионот.
И покрај успесите, генералниот секретар на НАТО, Јап де Хоп Шефер, предупреди дека трите членки на Акциониот план за членство -- Албанија, Хрватска и Македонија -- имаат „уште работа“.
Говорејќи на 11-ти јануари, за време на посетата на Романија, тој рече дека реформите што Албанија треба да ги спроведе претежно се однесуваат на судскиот и изборниот систем.
Во средината од јануари главните политички сили на Албанија изразија единство и подготвеност за придвижување напред со реформите поврзани со НАТО.
Парламентот усвои резолуција во која ги повика сите парламентарни партии да ги посветат сите свои ресурси на поддршката на судските и изборните реформи.
Планираните подобрувања на изборите вклучуваат создавање на изборен регистар и издавање биометричките лични карти.
Сите големи албански политички партии и посткомунистички влади ги задржаа добрите односи со Алијансата и го поддржаа влезот во истата.
Анкетите на јавното мислење покажуваат дека околу 94 отсто од Албанците го поддржуваат влезот во НАТО.
Многумина во земјата гледаат на членство во НАТО веројатност за подобрување на приливот на странските директни инвестиции, каков што беше случајот со другите поранешни земји од источниот блок, кои влегоа во НАТО.
