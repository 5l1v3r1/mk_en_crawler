02/06/2011
Од Бојана Миловановиќ за Southeast European Times во Белград – 02/06/11
Тим новинари работеше 24 часа на ден, во смени од по 12 часа пред Специјалниот суд во Белград, каде што Ратко Младиќ беше притворен до неговата екстрадиција во Хаг во вторникот (31-ви мај). 
Медиумите ги преплавија гледачите и читателите со покривањето на ова историско апсење -- кое се очекуваше 15 години -- нудејќи програма од неколку часа на оваа тема.
Секоја друга вест беше ставена во втор план пред оваа, при што новинарите се грабаа да добијат ексклузивни информации за сé што е поврзано со Младиќ, неговото здравје или неговите барања во притвор. 
Така, извештаите и емитувањата во живо пред судската зграда, дадоа некои интересни детали, како тоа дека Младиќ ги читал Достоевски и Толстој додека бил во притвор и сакал да јаде јагоди.
Медиумските тимови постојано ги следеа изјавите и видео снимките, додека членовите на правниот тим на Младиќ се менуваа пред камерите. 
„Мислам дека состојбата на Младиќ е толку лоша што тој нема да го дочека крајот на судењето во Хаг“, се цитира изјавата на неговиот адвокат, Милош Шаљиќ.
Посетата на семејството на Младиќ предизвикуваше хаос пред судската зграда. 
Неговата сопруга, син, снаа и внуци ќе пристигнеа и ќе беа веднаш опколени од купишта камери, микрофони и диктафони. 
„Не сакаат да дадат никаква изјава, тоа нема да се случи!“, ќе објавеше некој од толпата.
Новинарите и екипите се бореа со уморот, како и со конкуренцијата. 
„Чекам со часови некој да дојде и да ја преземе мојата смена. 
Веќе десет часа сум пред судот; исцрпен сум, но никому не му е грижа за тоа“, се пожали еден.
Безбедноста на некои новинари беше загрозена додека го покриваа апсењето. 
Новинарката на Прва српска телевизија, Жаклина Таталовиќ, беше нападната од насилник во Лазарево кој не се согласува со екстрадицијата на Младиќ во Хаг, додека јавуваше од пред местото на неговото апсење. 
„Едвај успеав да влезам во автомобил и да се скријам“, вели таа.
