11/04/2013
Клаудија Лутовска за Southeast European Times во Скопје -- 11.04.13
Расположливоста на стипендиите и лесниот процес на онлајн аплицирање, доведоа до тоа сè поголем број студенти од Балканот да студираат во Турција.
Повеќе од 35.000 странски студенти и постдипломци студираат на турските универзитети, вклучително и 13.000 со стипендија.
Живко Гасовски, декан на Факултетот за ветеринарна медицина при Универзитетот Св.Климент Охридски во Битола, вели дека студентите покажуваат голем интерес за турската програма за стипендирање. 
Тој додава дека универзитетот, исто така, ќе има полза, наведувајќи ги плановите за партнерство со ветеринарната програма на Универзитетот Улудаг во Бурса, Турција.
„Наскоро и официјално ќе ја посетиме Турција за да потпишеме меморандум на разбирање за билатерална соработка, со кој ќе започнеме со размена, факултетски и заеднички работења на проекти. 
Ова е од големо значење за развојот на нашиот факултет, кој започна со работа пред три години. 
Тоа ќе ја зајакне наставата и научните програми, како и капацитетот на установата“, рече Гасовски.
Сеин Чардак, турскиот координатор за високото образование на Балканот, изјави за SETimes дека стипендиите изнесуваат вкупно 450 американски долари (344 евра месечно) за додипломците и 575 американски долари (440 евра) месечно за студентите на докторски студии. 
Стипендиите, исто така, покриваат и два оброци на ден, здравствено осигурување и транспортни трошоци.
Вкупно 500 студиски програми се на располагање на 175 турски универзитети. 
Студентите, исто така, можат да добијат бесплатна година настава за турскиот јазик, покрај нивната избрана насока.
„Висината на стипендијата е најпривлечниот дел од оваа понуда“, рече Чардак.
Турција годишно доделува 4.000 грантови за студенти од 150 различни држави. 
Минатата година стипендиите изнесуваа вкупно 1,2 милијарди американски долари (917 милиони евра).
„Во Турција имаме изрека која гласи: „Ако мојот сосед нема пари за храна, јас не можам да спијам“. 
Ова е симбол на нашиот карактер“, рече Чардак.
Студенти од Албанија, Босна и Херцеговина (БиХ), Бугарија, Хрватска, Црна Гора, Косово, Србија, Словенија и Грција, моментно студираат со стипендии во Турција.
Адем Гунајадин, координатор на турската стипендиска програма, вели дека 80 студенти од БиХ ќе го продолжат своето образование во Турција во текот на академската година 2013-2014. 
Рокот за аплицирање оваа година за мастер и докторски стипендии заврши на 31-ви март, но додипломците можат да аплицираат преку интернет почнувајќи од мај.
Претходно беше потребен приемен испит, но минатата година истиот беше укинат. 
Избраните апликанти ќе бидат поканети на интервју во Сараево, по што ќе биде објавен списокот на приматели на стипендија.
Мериса Султановиќ, 22-годишна студентка од БиХ, вели дека дознала за турските стипендии на интернет.
„Студирам економија во Турција, земја со неверојатно развиена економија“, рече таа за SETimes. 
„Очекувам да го донесам искуството и знаењето стекнато тука, назад во БиХ.“
Студентите од Турција, исто така, се заинтересирани за студирање на Балканот. 
Македонија прима 300 турски студенти годишно, а и на универзитетите во Бугарија и БиХ има турски студенти.
Студентите на Универзитетот во Анкара ќе можат да ги продолжат студиите на Битолскиот универзитет, со неодамнешниот договор.
„Група ученици од Турција со завршени две години од средното образование сакаат да дојдат тука да завршат уште три години и да добијат факултетска диплома, особено во науките и електроинженерството“, рече за SETimes Златко Жоглев, ректор на Битолскиот универзитет.
„Соработка ќе се случи дури и на полето на филолошките науки. 
Постои интерес во Македонија за отворање катедра на турски јазик. 
Нивниот центар за турскиот јазик во Анкара е еден од најсилните.“
Потенцијалните студенти може да аплицираат за стипендија на турските универзитети на  www.turkiyeburslari.gov.tr  и  www.trscholarships.org .
Кои се предностите што може да ги даде турското универзитетско образование? 
Споделете ги вашите размислувања во нашиот дел за коментари.
