21/08/2009
(Блиц, Б92, People's Daily, ССТВ - 21/08/09;
Ксинхуа, Бета, Б92, Радио Србија, РИА Новости - 20/08/09)
Србија и Кина во четвртокот (20-ти август) потпишаа договор за стратешко партнерство со Пекинг, ветувајќи зајакнување на политичката, економската и трговската соработка меѓу двете земји.
Во заедничката изјава, објавена по состанокот помеѓу претседателите Ху Џинтао на Кина и Борис Тадиќ на Србија, се вели дека двајцата шефови на државите се согласиле за „понатамошно унапредување на билатералните односи на севкупен план“, и дека нивните земји одлучиле да воспостават „стратешко партнерство“.
Договорот беше постигнат еден ден откако српскиот водач допатува во еднодневна официјална посета на Кина, негова прва посета по раскинувањето на лабавата државна заедница на Србија и Црна Гора во 2006 година.
Изразувајќи пофалби за добрите односи меѓу двете земји, Тадиќ рече дека со договорот од четвртокот Пекинг стана „четвртиот столб на српската надворешна политика“, набројувајќи ги Брисел, Вашингтон и Москва, како останати три столба.
Ху ги истакна четирите конкретни цели на стратешкото партнерство меѓу Кина и Србија:
повеќе политички промени;
зајакнати економски и трговски односи;
посилна соработка на меѓународните прашања од взаемен интерес и подобра соработка во областите на културата, спортовите, образованието, науката и технологијата, туризмот, медиумите и активностите на невладините организации.
Говорејќи во врска со економските и трговските аспекти на договорот, кинескиот претседател ги наведе инфраструктурата, петрохемијата, енергијата и најновата технологија, како конкретни сфери на интерес.
Други теми за кои двајцата водачи разговараа во четвртокот беа:
Косово и Тајван.
Потврдувајќи дека неговата земја го поддржува суверенитетот и територијалниот интегритет на Србија, Ху повика на взаемно прифатлив компромис за Косово, кој ќе се постигне преку дијалог помеѓу Белград и Приштина.
Тадиќ, пак, ја истакна поддршката на Србија за „политиката една Кина“.
Тој рече дека неговата земја нема да воспостави официјални односи со Тајван и дека и понатаму се противи на каква било форма на независност за источноазискиот остров.
За време на својата посета, Тадиќ имаше обраќање на бизнис форумот на кој присуствуваа претставници на кинеските енергетски, градежни, финансиски, фармацевтски, консултантски, земјоделски и текстилни претпријатија.
„Нашата влада е подготвена да им даде на кинеските градежни претпријатија инфраструктурни договори во Србија, во вредност од 1 милијарда евра“, им рече тој на учесниците.
„Само во Белград, ние планираме изградба на пет моста на [реките] Дунав и Сава.“
Тадиќ, исто така, ја спомена и изградбата на ново современо пристаниште на Дунав и безданочна зона за кинеските претпријатија, како други можни иницијативи за соработка.
Српскиот претседател треба да оствари разговори со кинескиот премиер Вен Џиабоа и претседателот на парламентот, Ву Бангуо, во петок.
Тој, исто така, ќе отпатува за провинциите Шанкси и Шангај, за време на посетата на Кина.
Делегацијата што го придружува ги вклучува и вицепремиерот Млаѓан Динкиќ и министерот за надворешни работи, Вук Јеремиќ.
