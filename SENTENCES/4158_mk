25/07/2008
(Разни извори)
На 4-ти јуни 2004 година судија во Меѓународниот кривичен трибунал за поранешна Југославија (МКТЈ) го потврди обвинението, потпишано од тогашната главна обвинителка на ОН за воени злосторства Карла дел Понте, против водачот на хрватските Срби Горан Хаџиќ.
Утрото на 13-ти јули таа година, официјални претставници на Хашкиот трибунал му го предадоа документот и налогот за апсење -- двете запечатени -- на српското Министерство за надворешни работи, барајќи од властите „да дејствуваат со цела нужна посветеност и во рок од 72 часа“.
Неколку часа подоцна, Хаџиќ, кој живеел во вила во северниот српски град Нови Сад во тоа време, го напуштил својот дом носејќи со себе голема торба и исчезнал.
Тој избегал 17 часа пред српското судство да побара од полицијата да го уапси.
Откако му беше кажано дека Хаџиќ не може да се најде и дека неговото престојувалиште е непознато, МКТЈ го објави обвинението против него на 16-ти јули 2004 година, бидејќи документот кој требаше да биде запечатен, веќе стигнал до печатот.
Поранешниот водач на хрватските Срби со ова влегува во листата на 21 бегалец обвинет за воени злосторства од балканските конфликти во 1990-тите, кои ги бара Трибуналот на ОН во тоа време.
Дел Понте ги обвини српските власти дека помогнале во информирањето на Хаџиќ за неговото престојно апсење.
Роден на 17-ти септември 1958 година во општина Винковци во Хрватска, Хаџиќ работел во складиште пред конфликтот во земјата во периодот 1991-1995 година.
Во 1980-тите, тој станал член на Сојузот на комунисти -- Партија за демократски промени и подоцна, Српска демократска партија (СДС).
На 10-ти јуни 1990 година, тој е избран за претседател на партијата за Вуковар и продолжил да напредува во нејзините редови.
Откако Хрватска прогласи независност на 25-ти јуни 1991 година Хаџиќ бил назначен за претседател на владата на самопрогласената Српска автономна област на Славонија, Барања и Западен Срем.
На 26-ти февруари 1992 година тој е избран за претседател на т.н. Република Српска Краина.
Тој останал на оваа позиција до декември 1993 година.
Обвинителите на ОН покренаа обвинение за него по осум точки, за злосторства против човештвото и шест точки за кршење на законите или обичаите на војувањето за неговата наводна вмешаност во прогони, истребување, убивање, затворање, тортура, нехумани дејства, суров третман, депортација, намерно уништување и пљачкосување државен или приватен имот.
Обвинението го покрива периодот помеѓу 25-ти јуни 1991 и крајот на неговото претседателствување во декември 1993 година.
Истото го товари Хаџиќ за учество како соизвршител во заеднички криминални дејства, со цел „трајно присилно отстранување на мнозинството на Хрватите и другото несрпско население од околу една третина на територијата на Република Хрватска, со цел тие да станат дел од новата држава под српска доминација преку вршење злосторства“.
Од другите кои се споменуваат како дел од ова заедничко криминално дејствување се:
Милан Мартиќ, уште еден поранешен водач на хрватските Срби, како и некои клучни српски фигури во тоа време, вклучително и починатиот претседател Слободан Милошевиќ, началникот на државната безбедност Јовица Станишиќ и командантот на специјалните единици Франко Симатовиќ.
Водачот на Српската радикална партија, Воислав Шешељ, кому моментно му се суди за воени злосторства во Хашкиот трибунал, и починатиот паравоен водач Жељко Ражњатовиќ - Аркан, исто така се најдоа на оваа листа.
Помеѓу случаите на наводни воени злосторства против Хрватите и другото несрпско население кои се наведени во обвинението е и убивањето во ноември 1991 година на 264 хрватски воени затвореници, кои српските сили ги однеле од болница во Вуковар и ги убиле на фармата Овчара, околу 5 километри јужно од градот.
Хаџиќ, исто така, се соочува со обвиненија за вмешаност во истребувањето или убивањето на стотици цивили, вклучително и жени и постари лица, во неколку села во Источна Славонија.
Обвинението, исто така, детално го опишува настанот од 18-ти октомври 1991 година, во кој силите под команда на Хаџиќ, припадници на паравоената единица „Душан Силни“ и српските војници, принудиле 50 хрватски затвореници да поминат низ минско поле надвор од селото Ловас, околу 20 километри југозападно од Вуковар.
Во експлозиите на мини или со пушка беше убиен 21 затвореник.
