12/10/2011
Мухамет Брајшори за Southeast European Times во Приштина -- 12.10.11
Високи косовски претставници ја искажаа потребата за мировен договор со Србија, кој ќе ги регулира односите меѓу двете земји и ќе стави крај на долготрајниот регионален конфликт. 
Досега дијалог за регулирање на државните технички прашања, како што е слободното движење на луѓето и електричната енергија, се одржа, но наиде на камен на сопнување поради неодамнешните немири во северно Косово.
„Ќе одржиме состаноци што ќе ги уредат односите меѓу Косово и Србија, и од тоа не можеме да избегаме“, изјави косовскиот вицепремиер Хајредин Куци, според Косова сот.
Тој објасни дека тековниот дијалог треба да донесе мировен договор меѓу Косово и Србија.
„Мировниот договор би покажал комплетирање на сите прелиминарни прашања, кои ќе затворат едно поглавје на конфликт и ќе ја отворат соработката. 
Косово може да го направи тоа, но да го задржи националниот идентитет, територијалниот интегритет и позицијата што ја има“, рече Куци.
Тој изјави дека договор сака не само Косово, туку и Србија, регионот и целиот демократски свет.
„Напорно работевме за слобода и независност на земјата и ќе продолжиме да работиме за траен мир во регионот. 
За нас, интеграцијата на Косово во ЕУ ќе доведе до воспоставување траен мир во регионот“, рече Куци.
Но, изјавата на Куци доаѓа во време кога дијалогот меѓу Приштина и Белград е во застој и неговата иднина сé уште не се знае. 
За време на разговорите за статусот на Косово во Виена, приштинскиот Тим за единство го предложи Договорот за пријателство и добрососедство со Србија, кој официјално би ставил крај на конфликтот и би ги регулирал односите меѓу двете земји, предлог што беше отфрлен од Белград..
Гранит Кастрати, политиколог, изјави за SETimes дека мировниот договор е добредојден бидејќи би го прекинал конфликтниот менталитет на двете страни.
„Мировните договори секогаш имаат позитивна цел да стават крај на еден конфликт и да ги регулираат меѓудржавните односи; во случајот на Косово и Србија, еден таков договор би го прекинал конфликтниот пристап што постои на двете страни“, рече Кастрати.
Кастрати додаде дека договорот би можел да ги регулира односите меѓу Белград и Приштина.
„Приштина и меѓународната заедница ја искажуваат потребата за подобри односи; никогаш не сме помислиле дека Србија ќе го признае Косово наскоро. 
Од таа причина, мировниот договор треба да ја регулира соработката Приштина-Белград преку иновативни методи, како што е моделот Источна-Западна Германија“, рече Кастрати.
Драган Крстиќ, новинар од северно Косово, вели дека страни во мировен договор може да бидат само држави, а Косово не е тоа.
„Историски, мировните договори биле потпишувани од суверени и признаени држави, а Косово не е тоа, и ако Белград потпише таков договор, тоа ќе значи дека Косово е признаено како држава од Белград“, рече Крстиќ.
Тој додава дека „договорот за тековните технички разговори е одржлив за Приштина и Белград, и секој обид да се промени тоа би значел прекинување на позицијата на статус кво на разговорите“.
Јавноста е поделена околу регулирањето на разговорите меѓу Косово и Србија.
Ахмет Бериша, лекар од Приштина, изјави за SETimes дека пред Приштина да потпише мировен договор, Србија треба да се извини за злосторствата извршени во Косово.
„Ако биде потпишан договор без официјално извинување од Србија, договорот нема значење бидејќи мирот не може да се создаде без извинување. 
Србија им се извини на Босна и Херцеговина и Хрватска, но никогаш на Косово“, вели Бериша.
Јелена Богдановиќ, студентка од Грачаница, рече дека Србија треба да најде начин да ги почитува сите граѓани во Косово, но да не го признае Косово како држава.
Фатлум Садику, политички коментатор, се сомнева дека ќе биде постигнат еден таков договор.
„Мировниот договор претставува добра идеја генерално гледано, но е лош во овој момент. 
Косово и Србија се гледаат меѓусебно како непријатели; тоа е реалноста, и дијалогот за основните прашања не се придвижува напред, со што не дава надеж за мировен договор. 
Следната година Косово и Србија ќе влезат во изборна година и ниту еден политичар нема да говори за една таква идеја, туку главно за патриотизмот и национализмот заради освојување гласови.“
