25/01/2012
Мухамет Брајшори за Southeast European Times во Приштина -- 25.01.12
Едита Тахири, косовската вицепремиерка задолжена за дијалогот со Србија, изјави за SETimes дека со оглед на тоа што Косово и Србија немаат дипломатски односи, не е изненадување што двете земји немаат судска соработка.
„Косово и Србија се две независни и суверени држави, соседи, но без политички односи.
Затоа, немаме соработка во ниедна област, и не постои технички дијалог за воспоставување соработка во одредени области, како што е слободната трговија, слободното движење на лица, енергијата, телекомот, транспортот и другите области“, рече таа.
Изјавата на Тахири уследи по дејството од понеделникот (23-ти јануари) на обвинителството на ЕУЛЕКС во окружниот суд на Митровица, кое го обвини косовскиот Србин, Јевро Пантелиќ, за организиран криминал, перење пари, шверц на гориво, поседување нелегално оружје, затајување на данок на увоз и акцизи.
Пантелиќ беше најпрво уапсен во мај 2011 година во северниот град Зубин Поток.
Тогаш неговото апсење доведе до протести и реакции од локалните српски водачи во северно Косово, кои не ја признаваат приштинската затворска власт.
Пантелиќ сега чека судење.
Тахири рече дека владата е посветена на владеењето на правото во Косово, вклучително и на северот.
„Не можам да говорам за соработка, за судските, безбедносните или полициските прашања, но ние сме посветени како влада на спроведување на владеењето на правото низ цело Косово -- на воспоставување на правото на северот, каде што има отстапување, да не кажам анархија веќе со години“, рече Тахири.
Апсењата во декември на браќата Звонко и Жарко Веселиновиќ од страна на српската полиција, исто така, ги покренаа прашањата за соработката меѓу Косово и Србија за судските и полициските прашања.
КФОР и косовските власти сметаат дека Веселиновиќ е одговорен за нападите на војниците на КФОР минатата година и за организиран криминал.
Командантот на КФОР, генерал Ерхард Древс, го посочи Звонко Веселиновиќ како главен организатор на нападот врз војниците на КФОР во ноември, во кој околу 30 германски и австриски војници беа повредени.
Портпаролот на ЕУЛЕКС, Ане Бланксма, изјави за SETimes дека косовските судови веќе издадоа потерница за браќата.
„Судија од локалниот суд во Митровица издаде потерница на барање на локален обвинител.
Обвинителите на ЕУЛЕКС, исто така, работат во заеднички тим со локалните обвинители“, рече Бланксма.
ЕУЛЕКС и српските власти ќе одлучуваат за исходот на случајот Веселиновиќ.
Бланксма не можеше да каже дали ќе биде испратено барање до Србија за екстрадиција на браќата.
„Се разгледуваат различни мислења и не е донесена конечна одлука.
Во меѓувреме, ЕУЛЕКС е заинтересиран да ги следи постапките во Србија“, рече таа.
Тахири вели дека косовската влада ќе се посвети на борбата против организираниот криминал на северот и во секој друг дел на Косово, и дека Веселиновиќ мора да бидат изведени пред лицето на правдата.
Извршниот директор на приштинскиот Институт за балканска политика, Себ Битичи, изјави за SETimes дека Белград нема да го предаде Звонко Веселиновиќ на Приштина, бидејќи не ги признава косовските власти, вклучително и полициските и судските институции.
„Ќе биде најдобро тој да биде суден во Косово за криминалот за кој е обвинет, кој е извршен во Косово.
Но, мала е веројатноста тоа да се случи бидејќи српските власти нема да го предадат на косовските власти“, рече Битичи, додавајќи дека ЕУЛЕКС може да има важна улога во ова прашање.
„Со оглед на тоа дека ЕУЛЕКС има договор за соработка со Србија, тие може да дејствуваат како посредник меѓу српската и косовската полиција.
ЕУЛЕКС треба, исто така, да побара тој да биде суден во Косово и може да биде суден од судиите на ЕУЛЕКС, бидејќи тоа е случај на организиран криминал во рамките на надлежностите на ЕУЛЕКС“, рече Битичи.
