23/12/2008
Од Јонилда Коци за Southeast European Times во Тирана – 23/12/08
Експертите предвидуваат дека светската економска криза ќе има релативно умерено влијание на Албанија, со оглед на тоа што земјата е само делумно интегрирана со светските пазари и сé уште нема пазар на капитал.
Отсуството на берза и распространетоста на неформалните економски практики се очекува да ја минимизираат штетата на албанската економија.
Набљудувачите очекуваат албанскиот извоз за Италија и Грција да се намали.
Станува сé потешко да се добие кредит и странските директни инвеститори, исто така, ќе се соочат со тешкотии.
Јавните инвестиции, главно поддржани преку надворешен долг, ќе ја зголемат цената.
Експертите посочуваат дека една од главните последици од глобалната криза ќе биде намалувањето на имигрантските дознаки (кои сочинуваат околу 14 отсто од БДП) на Албанците што живеат претежно во Италија и Грција.
„Тешко ќе биде да се загарантира економски раст во 2009 година.
Бизнисот во многу сектори ќе се соочи со тешкотии [обидувајќи се] да ги зголеми инвестициите и вработувањето“, рече Адријан Цивици, ректор на Европскиот универзитет во Тирана.
Критичарите ја обвинуваат владата дека не успеа да ја спречи кризата.
„Мислам дека Албанија е во опасност да биде силно погодена од меѓународната криза, како земја со слаба влада, висок степен на корупција и нестабилна макроекономска политика“, рече Шкелќим Цани, поранешен гувернер на Банката на Албанија.
Сепак, заменик-министерот за финансии, Флорион Мима, рече дека буџетот за следната година ја заштитува економијата од таквите ризици.
„Буџетот за 2009 година има највисоко ниво на средства досега“, изјави тој за медиумите.
Албанската економија и банкарскиот систем работат во рамките на нормалните параметри, рече гувернерот на Банката на Албанија, Ардијан Фулани, во интервју за весникот Aлбаниан.
„Финансиската ситуација на нашиот систем е здрава, ликвидна, профитабилна и незафатена од токсични производи“, додаде Фулани, истакнувајќи дека соодносот заем-депозит е сé уште многу низок и изнесува околу 45 отсто.
„Во моментов албанскиот систем е доброкапитализиран, скоро двојно повеќе од развиените земји“, рече Фулани, кој доби повици за намалување на каматната стапка на националната валута, која сега изнесува 6,25 отсто.
Додека владата предвидува дека светската криза нема да влијае на економскиот раст следната година, ММФ предвидува забавување.
„Очигледно владата ...
треба да преземе дополнителни чекори за зајакнување на довербата на домашно ниво, бидејќи во сегашната клима, политиката треба да биде внимателна“, рече Гервин Бел, шеф на мисијата на ММФ, за Ројтерс.
„Ова ќе й овозможи на Албанија да ги преброди турбулентите времиња и сепак да оствари значителен раст помеѓу 3,5 и 4 отсто во 2009 година, со континуирана ниска инфлација и подобрена позиција на тековната сметка“, додаде тој.
