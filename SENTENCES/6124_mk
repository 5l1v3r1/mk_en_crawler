30/12/2011
Клаудија Лутовска за Southeast European Times во Преспа -- 30.12.11
Етничките малцинства во Албанија -- Македонци, Грци, Срби, Црногорци, Власи, Роми и Египќани -- објавија дека ќе поведат судска постапка пред Европскиот суд за човекови права во Стразбур, по одлуката на Уставниот суд во Албанија минатата недела за бришење на категоријата „националност“ во правните и граѓанските регистри.
Судот одреди дека не е неопходно да се вклучува „националноста“ во пописните формулари за пребројување на населението во Албанија.
Посебнo јаболко на раздорот е бришењето на „националноста“ во официјалните регистри на матичната служба, вклучително и за веќе признаените малцинства како што се Грците во јужна Албанија и Македонците во областа на Мала Преспа.
Албанскиот суд дејствуваше по правното оспорување што го поднесоа неколку локални судии, како и Црвено-црната алијанса, еден од главните противници на регистрирањето на етничкиот и верскиот идентитет на албанскиот попис, кој се одржа минатиот октомври.
„Некое вештачко грчко малцинство ќе бара специјален статус, можеби за процент во парламентот или владата“, рече заменик-шефот на албанскиот Висок суд на правдата, Крешник Спахиу.
Со советот претседава претседателот Бамир Топи, за следење на судството.
Малцинствата тврдат дека владата отворено ги дискриминира со тоа што го прави неуставно кое било друго изјаснување на граѓаните за националност, освен Албанец.
Некои веќе испратија протестни писма пред одлуката за оспорување на судската одлука во Стразбур.
„Веќе признаеното малцинство Македонци што живеат во областа на Мала Преспа, повеќе не можат да се изјаснат така.
Бараме од албанските власти да дозволат слободно декларирање на националноста за сите Македонци низ цела Албанија, не само во Мала Преспа“, рече за SETimes Едмонд Темелко, претседател на Македонската алијанса за европска интеграција.
„Грците кои се признаени како малцинство во јужниот дел на земјата, исто така, повеќе не можат да се изјаснуваат како Грци.
Тоа важи и за Србите и Црногорците, а да не зборуваме за другите кои не се признаени како малцинства уште од самиот почеток“, додаде Темелко.
„Ситуацијата е многу загрижувачка за нас.
Нашите политичари од сите политички убедувања, малцинските медиуми, интелектуалците и земјата, не смеат да дозволат реализација на овој подмолен план на Тирана против нас“, рече грчкиот жител Димитрис Дуцис за весникот Вулиарати.
Одлуката на судот доаѓа само неколку недели откако малцинствата изразија протест во врска со неисполнетите ветувања на албанските политичари за регистрирање на нивната етничка припадност за време на пописот.
Вангел Дуле, претставник на Партијата за човекови права, на грчкото малцинство, исто така ги осуди претставниците на меѓународната заедница во Тирана, за игнорирање на молбите на малцинствата за дијалог и соработка.
„Правната борба околу прашањето на националноста ќе продолжи во Стразбур, бидејќи одлуката на [уставниот суд] е спротивна на Членот 20 од уставот на Република Албанија“, рече Дуле на неодамнешниот состанок на сите малцински претставници во Корча.
На состанокот, малцинските претставници потпишаа заедничка декларација, во која се вели дена не ги признаваат резулатите од пописот во октомври.
Пребројувањето беше преполно со манипулации, злоупотреби и беше извршено без доволно транспарентност“, рекоа тие.
„Голем процент претставници на малцинствата одговори позитивно на нашиот повик за бојкот и тие не се пребројани.
Законот за пописот [е] да не се откриваат точните бројки на малцинствата, туку да се манипулира со статистичките податоци, што претставува продолжение на дискриминаторската политика на тоталитарниот режим“, се вели во декларацијата.
„Членот 20 од законот за попис предвидува парична казна од 1.000 американски долари за сите оние што ќе се изјаснат себеси за не-Албанци, ако не биле внесени како такви во регистрите.
Со ваквите дејства, албанската држава ја продолжува политиката наследена од претходниот тоталитарен систем за вештачки да покаже етнички хомогена, а не мултиетничка држава“, рече Темелко.
Малцинствата апелираа до владата до иницира вистински дијалог за измена на постојната легислатива и да ги почитува нивните права врз основа на меѓународните стандарди.
На почетокот од октомври, албанскиот министер за надворешни работи, Едмонд Хаџинасто, се состана со својот македонски колега Никола Поповски, при што му кажа дека резултатите од пописот ќе ја одразат реалноста и дека Македонците и сите малцинства ќе можат да се изјаснат што се.
„Внимателното спроведување на пописот е важно за процесот да биде усогласен со меѓународната и европската правна рамка во поглед на човековите права“, рече за SETimes портпаролот на македонското Министерство за надворешни работи, Борче Стамов.
Она што е потребно за исполнување на меѓународните стандарди, рече тој, е „целосно и доследно почитување на принципот на самоидентификација, а не злоупотреба на одредбите на домашниот закон“.
