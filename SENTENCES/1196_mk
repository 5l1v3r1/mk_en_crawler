10/06/2008
Премиерот на Република Српскa (РС) Милорад Додик во петокот (6-ти јуни) допатува во Русија, за да учествува на тридневниот Меѓународен економски форум во Санкт Петерсбург.
Додик се состана со голем број руски банкари и инвеститори и рече дека постои голем интерес за инвестирање во РС.
Тој, исто така, говореше за приватизацијата на нафтениот сектор на РС со руското претпријатие Зарубежнефт.
Повеќе од 8.000 официјални претставници, банкари и економисти од 120 земји присуствуваа на форумот.
Романскиот министер за надворешни работи, Лазар Команеску, во понеделникот (9-ти јуни) се состана со својот италијански колега, Франко Фратини.
„Ние ќе разговараме за билатералните односи, како и за партнерството помеѓу Романија и Италија, од европска перспектива“, изјави Команеску за новинарите пред заминувањето за Рим.
На неговите состаноци во Италија се очекува да бидат допрени и имиграциските прашања, во врска со мерките за контрола на имиграцијата, што неодамна ги усвои Рим.
Црногорскиот премиер Мило Ѓукановиќ и генералниот директор на Директоратот за проширување на Европската комисија (ЕК), Мајкл Ли, отворија постојана канцеларија на ЕК во Подгорица во петокот (6-ти јуни).
Канцеларијата се наоѓа во центарот на главниот град, на брегот од реката Рибница.
На церемонијата Ли рече дека канцеларијата ќе ги олесни контактите помеѓу црногорските институции и претставниците на ЕК.
Хрватскиот премиер Иво Санадер во неделата (8-ми јуни) се состана со австрискиот канцелар Алфред Гусенбауер во Виена.
Тие рекоа дека Хрватска и Австрија имаат голем потенцијал за учество во најразлични инвестициски инцијативи.
Тие, исто така, го пофалија нивото на соработка и билатералните врски.
Aлбанскиот претседател Бамир Топи во петокот (6-ти јуни) се состана со <b>хрватскиот</b> министер за надворешни работи, Маркос Кипријану, во Тирана.
Тие изразија взаемна решеност за зајакнување на билатералната економска соработка и присуството на кипарските инвеститори во Албанија.
Топи му се заблагодари на Кипријану за неодамнешната ратификација од страна на кипарскиот парламент на Договорот за стабилизација и асоцијација на Албанија со ЕУ.
Виетнамскиот претседател Нгујен Мин Триет во саботата (7-ми јуни) допатува во четиридневна официјална посета на Атина.
Триет треба да се состане со грчкиот колега Каролос Папуљас, претседателот на парламентот, Димитрис Суфас, и водачите на социјалистичката и комунистичката партија.
Британскиот премиер Гордон Браун изрази целосна поддршка за обновените напори за решавање на кипарскиот проблем, кога се состана со кипарскиот претседател Деметрис Христофиас во четвртокот (5-ти јуни) во Лондон.
Христофиас го информираше за напредокот на договорите помеѓу експертските групи од двете поделени заедници и можното официјално започнување на разговорите за повторно обединување подоцна овој месец.
(Разни извори - 03/06/08-10/06/08)
