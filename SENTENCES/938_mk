05/12/2006

Хрватскиот претседател Стипе Месиќ во понеделникот (4-ти декември) ја започна дводневната официјална посета на Брисел. 
Тој се состана со претседателот на Европската комисија, Жозе Мануел Баросо, претседателот на Европскиот парламент, Јозеп Борел, генералниот секретар на НАТО, Јап де Хоп Шефер, белгискиот крал Алберт Втори и белгиски владини претставници.
***
Германскиот канцелар Ангела Меркел во петокот (1-ви декември), по состанокот во Берлин со српскиот претседател Борис Тадиќ, рече дека нејзината земја ги поддржува напорите на Србија за одење напред по патот кон евроатланскиот пристап. 
Таа, сепак, истакна дека целосната соработка со Трибуналот на ОН за воени злосторства останува клучно барање.
***
Хрватскиот претседател Стипе Месиќ, премиерот Иво Санадер и косовскиот премиер во посета на земјата, Агим Чеку, во петокот (1-ви декември) се согласија дека решението за прашањето на Косовскиот статус мора да придонесе за понатамошна стабилизација и нормализација на регионот. 
Чеку беше во хрватскиот главен град во рамките на својата тековна дипломатска турнеја, која има за цел зајакнување на меѓународната поддршка за аспирациите на Приштина за независност. 
Тој претходно беше во дводневна посета на Москва, при што се состана со рускиот заменик-министер за надворешни работи, Владимир Титов, и парламентарните претставници.
***
Косовскиот претседател Фатмир Сејдиу во четвртокот (30-ти ноември) беше во Њујорк, при што оствари состаноци со генералниот секретар на ОН, Кофи Анан, специјалниот претставник Марти Ахтисари, и амбасадорите на земјите кои се постојани членки на Советот за безбедност на ОН.
***
Хрватскиот претседател Стипе Месиќ се состана со тројца членови на претседателството на БиХ за време на посетата на Сараево во четвртокот (30-ти ноември). 
Месиќ ја повика земјата да ја зајакне соработката со Трибуналот на ОН за воени злосторства и да ги исполни своите обврски кон меѓународната заедница.
***
Комесарот за проширување на ЕУ, Оли Рен, од четвртокот (30-ти ноември) до саботата беше во посета на Хрватскa. 
Тој се состана со високи функционери и учествуваше на конференцијата за судските реформи и напорите во борбата против корупцијата.
***
Претседателот на Европскиот парламент, Јозеп Борел, ја потврди својата поддршка за кандидатурата на Aлбанијa за членство, но рече дека Унијата ќе биде „нецелосна без Западен Балкан“. 
Тој во средата (29-ти ноември) во Брисел се состана со претседателката на албанскиот парламент Јозефина Топали.
(Разни извори -- 28/11/06-05/12/06)
