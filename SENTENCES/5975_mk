09/11/2010
Од Јусуф Рамадановиќ за Southeast European Times во Сараево – 09/11/10
Воената индустрија во Босна и Херцеговина (БиХ) -- некогаш главен столб на економскиот развој -- се распадна по конфликтите во 1990-тите и поделбата на поранешна Југославија.
Во тоа време, фабриките ја преплавуваа земјата -- Претис во Вогошка, Игман во Коњич, Витезит во Витез, Зрак во Сараево, Чајавец во Бања Лука, Соко во Мостар, Братство во Нови Травник, Институтот за технички напредок Орел, и Фамос во Храсница. 
Тие произведуваа сé, oд куршуми за малокалибарски пиштоли до проектили за проектилски лансирни рампи. 
Тие произведуваа муниција и ги поправаа моторите и другата машинерија дури и под најтешките околности, близу до борбените линии.
Писмените податоци се неверојатни. 
Според податоците од 1986 година, одбраната била индустрија од 826 милиони американски долари годишно. 
Во 2009 година, бројката беше околу 30 милиони американски долари, или 45 милиони конвертибилни марки, според Надворешната комора на БиХ.
Релативно поважно е влијанието врз работната сила. 
Пред војната во БиХ, воената индустрија се гордееше со 40.000 вработени; денес таа броја е помала од 3.000.
Иако многу локални економисти сметаат дека воената индустрија останува „кокошка што неси златно јајце“ на БиХ, индустријата е оцрнета од занемарување, и осакатена од одлуката за поделба на земјата во два ентитета.
„Нема ниту едно трговско претпријатие на државно ниво што произведува оружје или воена опрема, и тие сите бараат дозвола на ниво на ентитетот за каква било бизнис активност“, вели Ума Синановиќ, портпаролка на државното Министерство за одбрана на БиХ. 
„Државното Министерство за надворешна трговија дава само конечна согласност за трговските трансакции, врз основа на одобренијата на ентитетот.“
Претежно оставени да се издржуваат самите, некои претпријатија во БиХ минатата година успеаја да извезуваат на некои пазари со високи барања, како што се Швајцарија, Велика Британија и Египет. 
Најуспешното претпријатие, Игман, во Коњиќ, извезува цел дијапазон од својата муниција и заработи скоро 15 милиони евра во изминатата година. 
Сите производители на оружје во БиХ се согласуваат дека односите мора да се редефинираат во однос на сопственоста на ваквите претпријатија.
Имајќи го предвид ова, државното Министерство за надворешна трговија и економски односи неодамна почна да работи на измина на законот за политиката на Странските директни инвестиции, за да ги откаже сите рестриктивни мерки кои вклучуваат услов за 49 отсто странски акции во претпријатијата на воената индустрија.
Зрак надеж се гледа и во комплетирањето на меѓудржавните договори за соработката во воената индустрија меѓу БиХ и Пакистан, Романија, Турција, Египет и Србија.
Според Драгиша Мекиќ, помошник-министер за надворешната трговска политика и странските инвестиции, договорот со Пакистан веќе е потпишан и ратификуван, додека договорот со Турција е во финалните фази на подготовка.
Поблизу до дома, Мекиќ го истакнува постоењето одредено ниво на соработка со воените индустрии на соседните земји, преку трговски договори меѓу фабриките.
Понатаму, БиХ се обидува да го зајакне својот профил. 
„Нашите изложувачи се присутни на некои големи и релевантни светски меѓународни саеми, како што се оние во Париз, Анкара, Абу Даби, Куала Лумпур, и слично.“
БиХ го има она што е потребно, додава тој. 
„Имаме човечки ресурси, организаторски и технолошки капацитети потребни да се излезе на странските пазари, како и долготрајно искуство во военото производство“, вели Мекиќ.
Она што й недостига на БиХ е голема армија која ќе има потреба за оружје и муниција. 
Далечно минато се деновите кога поранешна Југославија имаше повеќе од 400.000 војници и произведуваше сé, од малокалибарска муниција до подморници.
