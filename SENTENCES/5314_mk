28/09/2010
Од Линда Карадаку за Southeast European Times во Приштина -- 28/09/10
Првиот претседател на независно Косово, Фатмир Сејдиу, поднесе оставка во понеделникот (27-ми септември), 48 часа откако Уставниот суд одлучи дека тој извршил „сериозен прекршок“.
Се работи за улогата на Сејдиу како водач на Демократската лига на Косово (ЛДК), позиција што тој продолжи да ја врши додека беше претседател.
Иако го прогласи своето место во ЛДК за „замрзнато“ сé додека ја врши функцијата шеф на државата, судот заклучи дека тоа било несоодветно.
„Овој мој чин денес, исто така, ја потврдува уште еднаш мојата решеност да покажам почит кон институциите и одлуките што ги носат“, рече Сејдиу во говорот што беше емитуван на РТК.
„Верував дека ако ја задржам позицијата претседател на ЛДК, без да ја извршувам таа функција, како што предвидува уставот, [нема] кршење на истиот.“
„Сепак, Уставниот суд имаше поразлично мислење“, рече тој.
Премиерот Хашим Тачи ја пофали одлуката на претседателот, велејќи дека уставот е камен-темелник на демократијата.
„Сите идни одлуки на институциите на Република Косово ќе бидат во согласност со уставот, законите и потребите на нашата држава и нашето општество“, рече Тачи во соопштението за печатот по објавувањето на оставката.
Меѓународниот цивилен претставник во Косово, Питер Фејт, го опиша Сејдиу како „клучен водач во историско време“.
„Најголем приоритет мора секогаш да им се дава на кредибилитетот и функционирањето на институциите на Република Косово и неговиот устав“, рече тој.
Фејт рече дека оставката на Сејдиу е потврда оти „косовскиот устав е силен, и дека неговите институции го почитуваат владеењето на правото“.
„Ќе ги повикам сите политички претставници да покажат водство во националниот интерес и да обезбедат непречена транзиција на претседателската функција.
Убеден сум дека косовскиот политички систем е повеќе од способен да ги преземе неопходните чекори за да обезбеди институционален континуитет“, рече Фејт.
Претседателот на Собранието, Јакуп Красниќи, ја презеде функцијата на привремен претседател.
„Им гарантирам на граѓаните на Косово дека ќе има нормален уставен процес во изборот на претседател на Косово.
Ќе ги поканам сите политички субјекти во Косово на состанок да ги дефинираат идните чекори на дејствувањето.
Овие активности ќе бидат во служба на државата и граѓаните на Косово“, изјави Красниќи за Коха Диторе.
Потегот на Сејдиу беше изненадување за некои луѓе.
Политичкиот аналитичар Мухарем Нитај истакна дека претседателот знаел за можниот судир на интереси веќе две години, и можел да поднесе оставка од партиската функција секогаш кога имало закана тоа да стане проблем.
„Уставниот суд не предложи негова оставка“, рече Нитај за SETimes.
„Можно е да имало притисок врз претседателот и неговата оставка да била наметната.“
Потегот нема да доведе до уставна криза, рече Нитај, но може да ја заслабне косовската страна во текот на престојните разговори со Србија.
Две опции се сега на маса:
нов претседател или предвремени избори.
Весникот Коха Диторe, цитирајќи дипломатски извори, објави дека нема приговори за предвремени избори.
Сепак, истакнува истиот, тоа би значело дека земјата ќе отпочне разговори со Белград додека трае изборната кампања.
