02/01/2007
Од Даниел Дајану за Southeast European Times во Букурешт -- 02/01/07
Системот на слободен пазар, кого го движи мотивот за остварување профит, понекогаш е насликан како суштински неморален и без никакви вредности.
Сепак, постои јака традиција која го поврзува капитализмот со етичкото однесување, при што тоа однесување служи како како контролен фактор, така и како неопходност за остварување успех на пазарот.
Понекогаш се заборава дека Адам Смит, кој се смета за татко на економијата, исто така ја напиша „Теоријата на моралните чувства“ и дека прочуениот социолог Макс Вебер ја поврзуваше напорната работа и моралните вредности со напредокот на капитализмот во западниот свет.
Кога се случија Енрон, Ворлдком, Пармалат и други скандали, почна повторно да се посветува внимание на етичките компоненти на една здрава пазарна економија.
И во Романија исто така серија скандали -- поврзани со приватизацијата и регулирањето на пазарните маркети -- го привлекоа вниманието на романската јавност.
Доказите за сомнително работење и други злоупотреби предизвикаа гнев кај многу луѓе, водејќи до тезата дека Романците во целина не покажуваат склоност да го прифатат капитализмот.
Меѓутоа, ваквото размислување е еднострано, премногу поедноставено и погрешно.
Една работа е да се каже дека луѓето сакаат една попоштена форма на капитализам, а потполно друга дека истите тие луѓе го презираат капитализмот како таков.
Неоспорните доблести на капитализмот му овозможија да ја добие иделошката битка со комунизмот и командната економија.
Што се однесува до распределбата на средствата, пазарните цени и способноста за транспарентно пресметување на трошоците и бенефициите, предностите на пазарната економија се јасни.
Меѓутоа, приказната е посложена.
Капитализмот негува една посебна вредност:
претприемаштво.
Колку и да се вредни менаџерите и креаторите на политиката, најчесто е некој друг -- претприемачот -- оној кој најдобро може да ги идентификува најважните нови можности и истите да ги искористи.
Хајек, Киршнер, Ротбард, Шумпетер и австриската школа општо земено дадоа суштински придонес во објаснувањето на улогата на претприемаштвото во економскиот развој.
Без претприемачите и нивната комбинација од визионерство и практично размислување, напредокот би бил многу побавен.
Замислите што значи Бил Гејтс во историјата на Мајкрософт па дури и во ИТ индустријата во целина или пак како тимот на надарени менаџери во Нокиа ја претвори оваа финска фирма во гигант во светската телекомуникациската индустрија.
Сепак, ваквите личности го делат пазарот со далеку понечесни видови.
Самиот капитализам се појавува во разни форми, од кои не сите се за почитување.
На пример, во многу латиноамерикански земји, тој е пропратен со олигархии, екстремна поларизација на приходот, граѓански немири, а понекогаш дури и војна, како и чести прекршувања на граѓанските слободи.
Во Азија, државната форма на капитализам остава траги врз внатрешната политика, која обично има авторитарен карактер.
Кога луѓето го идеализираат капитализмот, тие обично го прават со повикување на „слободните демократиии“ -- Соединетите Американски Држави, ЕУ, Канада, Австралија, Нов Зеланд.
Меѓутоа, дури ни слободните демократии не се монолитични.
Некои направија веродостојна разлика помеѓу т.н. англо-саксонски модел и еден „континентален модел“.
Првиот е послободен во европска смисла, додека пак вториот повеќе води сметка за социјалните прашања.
Покрај тоа, капитализмот се развива.
Поточно, индивидуланата и групната рационалност -- која се однесува на капацитетот за учење -- влијае врз однесувањето, организацискиот живот и политиката.
На пример, некои луѓе денес ја критикуваат строгоста на „Законот Сарбанес-Оуксли за реформи на сметководството во јавните препријатија и заштита на инвеститорите 2002“ -- поради наводните последици врз глобалната економија.
Од друга страна, ваков закон бараше гневната американска јавност, како реакција на несоодветното функционирање на финансискиот и енергетскиот пазар, а да не ги споменуваме бројните конфликти на интереси и злоупотреби на овластувањата.
Големата депресија, исто така, налагаше воведување на строги мерки со цел ада се спаси капитализмот од сопствените опасности.
Нескротливите пазарни сили можат предизвикаат хаос и беда кај многу луѓе, а јавната политика има улога да го спречи тоа.
Едноставната поделба помеѓу капитализмот и комунизмот можеби имаше смисла во 1989-та година, но сега не значи многу.
Значајното прашање денес се однесува на облиците на капитализам кои се развиваат во централна и источна Европа, као и во други делови од светот.
Влезот во ЕУ не дава јасно дефиниран одговор на ова прашање.
Мерата до која се почитуваат законите, како и мерат до јоја функционира пазаро, во земјите-членки на ЕУ има континуирана важност.
Во деловниот свет постојат правила на добро однесување.
Без ваквите правила деловниот свет би се претворил во џунгла.
Кога барањето рента и корупцијата се се повеќе присутни, кога политичарите и судиите можат лесно да бидат купени, економијата и внатрешната политика постануваат трули.
Ова не е форма на капитализам кој може да ги направи повеќето граѓани среќни и достоинствени.
Потребата во ЕУ да се справи со притиосците на глобализацијата и демографијата не е причина за отфрлање на моралноста и потребата од взаемно почитување.
Во една проширена Европа потребен ни е капитализам со економска и социлошка компонента.
За да се случи ова, слободата на пазарите треба да биде пропратена од владеењето на правото, кое треба да ги казни оние кои не водат сметка и не го почитуваат јавниот интерес.
Потребна е шестока борба против еден пренадуен и корумпиран јавен сектор, а за исполнување на оваа цел новите земји-членки имаат многу работа.
Истовремено, не треба да се затвораат очите ни пред малверзациите во кавниот сектор.
За да биде целосно прифатена од граѓаните, пазарната економија мора да има морална компонента.
Потрагата по профит е суштината на една пазарна економија, а без ефикасност не може да се замисли напредок.
Но, кога ќе се изгубат вредностите и визијата, општествената кохезија исчезнува и системот се распаѓа.
Одговорност на јавната политика е да се обиде да ги поправи малигностите кои влијаат врз функционирањето на пазарот, како и да се справи со општествените полседици на алчноста, немањето чесност и цинизмот.
На пристојниот капитализам потребна му е ваква политика, како што му се потребни и доблестите кои ги красат луѓето кои се во потрага по среќа и материјални награди.
