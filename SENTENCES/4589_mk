16/03/2009
Од Мањола Хала за Southeast European Times во Тирана -- 16/03/09
Кејси Тола, ученичка на Уметничкиот колеџ во Тирана, ќе замине за Москва оваа година на Евровизија. 
Таа го отвори својот пат кон Москва со победата на националниот избор во декември.
Иако со само неколку поени пред своите конкуренти, таа доби широка поддршка од публиката. 
На Албанците им се допаѓа нејзиниот глас и стил на пеење, уште од натпреварот во пеење Етет од 2007 година.
Публиката гласаше за Тола на натпреварот, кој претставува национален настан со цел откривање млади професионални пејачи.
„Претставувањето на мојата држава во Москва е голема одговорност, која бара многу работа“, рече 16-годишната девојка. 
Музичките критичари го наведуваат нејзиниот ентузијазам и напорна работа како фактори што можат да придонесат за нејзиниот успех, заедно со нејзиниот моќен глас.
Во нејзината песна "Me Merr Ne Enderr" („Земи ме во твоите соништа“) се зборува за двајца љубовници кои решаваат да се сретнат во своите соништа, бидејќи не можат да се сретнат во реалност. 
Песната е дело на тимот Едмонд Жулали и Агим Доци, чија „Твоја слика“ ја претставуваше Албанија на Евровизија 2004 година -- прва на која се натпреваруваше земјата.
Во изведба на новооткриената Ањеза Шахини, таа песна й го донесе најдобриот резултат на Албанија досега, седмото место.
Тола вели дека ќе пее соло во Москва, отфрлајќи ги гласините дека планира да се појави заедно со косовскиот пејач Флака Крелани. 
Тројца танчери ќе учествуваат во живата кореографија на Булку за песната што ќе ја изведе.
Нејзината цел? 
Победа, се разбира, или барем пласман во првите десет.
