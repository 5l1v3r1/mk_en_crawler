16/01/2006
Од Антонела Архин за Southeast European Times во Подгорица -- 16/01/06
Според годишниот извештај, подобрувањето на климата за трговија и зајакнувањето на регионалната соработка на патот кон европска интеграција беа најзначајните прашања со кои се занимаваше Пактот за стабилност во 2005-та година, но и покрај тоа тој продолжи со својата мисија за развивање на долгорочни стратегии за решавање на проблемите во регионот и спречување на можните конфликти.
Изминатата година беше значајна пресвртница во историјата на Пактот за стабилност, се вели во извештајот.
Најзначаен настан беше отпочнувањето на процес за „регионална сопственост“, чија цел е да го зацврсти учеството на владите на земјите од Југоисточна Европа (ЈИЕ) во иницијативите на Пактот.
Ова прашање беше прво на дневниот ред на регионалната средба на Пактот, одржана во Софија во мај.
Сите главни земји-донатори, земјите-кориснички, како и меѓународните организации учествуваа во „живата дискусија“ за чекорот кон регионална сопственост, според извештајот.
Додека земјите од ЈИЕ беа советувани да го зголемат својот политички и финансиски ангажман, учесничките, исто така, истакнаа дека земјите-донатори не треба предвреме да се повлечат од регионот.
Владите на земјите од ЈИЕ мора конкретно да се посветат на процесот, рече специјалниот координатор на Пактот за стабилност Ерхард Бусек, бидејќи од нив ќе се очекува да го преземат „регионалното лидерство“ кога ќе дојде време да се формулираат приоритетите и да се спроведат иницијативите.
Како чекор кон таа насока, Бусек, исто така, работеше да го поттикне Процесот на соработка меѓу земјите од Југоисточна Европа (ЈИЕПС) да преземе поголема оперативна одговорност.
Подобрувањето на климата за трговија и инвестиции преку подобра регулаторна политика - важно прашање за регионот - беше главна точка на семинарот одржан во Будимпешта во ноември.
На овој настан, кој се случи во рамките на Иницијативата за регионално управување преземена од страна на Пактот за стабилност заедно со ОЕЦД, беше разговарано за некои од проблемите со кои земјите од Балканот продолжуваат да се соочуваат во оваа сфера.
Меѓу нив се регулаторните бариери кои ја попречуваат прекуграничната трговија, претераната „бирократија“, лошата координираност помеѓу локалните, националните и регионалните власти, високите трансакциски трошоци, корупцијата и потребата од спроведување на реформите и изградба на капацитети.
На семинарот, претставниците на ОЕЦД презентираа истражување и анализа на влијанието на домашните регулативи врз меѓународната конкурентност на економиите.
Учесниците разговараа за искуствата поврзани со регулаторните бариери во регионот на ЈИЕ, стратегии за надминување на овие бариери, како и за напорите на земјите од ЈИЕ да ги спроведат реформите како дел од нивниот обид да се приклучат кон глобалниот пазар.
Пактот беше вклучен во голем број други значајни настани во 2005-та година, меѓу кои усвојување на предлогот за создавање на единствена слободна трговска зона - која ќе ги замени сегашните мрежи на договори за слободна трговија - и потпишувањето на Договор за енергија, кој ќе го расчисти патот за создавање на еден заеднички енергетски пазар.
На безбедносна сцена, еден особено значаен настан беше замената на воената контрола на речиси сите граници во петте земји од Охрид со цивилна контрола.
Анагажираноста на ЕУ на Балканот е особено значајна имајќи ги предвид напорите на блокот за решавање на уставните и прашањата поврзани со проширувањето, се истакнува во извештајот.
И покрај блиската соработка со специјалниот претставник на ЕУ за проширување да се задржи актуелното темпо, Пактот, исто така, го искористи своето влијание да изврши притисок за спроведување на потребните реформи меѓу земјите-кандидатки и потенцијалните земји-кандидатки.
Со започнувањето на процесот за решавање на статусот на Косово кон крајот на 2005-та година, канцеларијата на Пактот за стабилност работеше со УНМИК, како и со привремените институции со цел да ја интегрира провинцијата во регионалните процеси, во согласност со Резолуцијата 1244 на ОН.
Висока делегација на Пактот за стабилност го посети Косово на почетокот од мај со цел да се сретне со шефот на УМНИК Сорен Јесен-Петерсен и со привремените власти, како и да разговара за тоа на кој начин можат да се зголемат бенефициите од учеството во иницијативите на Пактот за стабилност.
Истовремено, Пактот, исто така, притисна за проширување на Договорот за европскиот цивилен воздухопловен простор кон Балканот - особено значајно прашање за Косово, каде воздушниот простор останува затворен.
Пактот за стабилност датира од јуни 1999-та година, кога повеќе од 40 земји-партнери и меѓународни организации се обврзаа да ги зајакнат земјите од ЈИЕ како дел од обидот да се „зајакне мирот, демократијата, почитувањето на човечките права и економскиот просперитет со цел да се постигне стабилност во целиот регион“.
Земјите-членки на ЕУ, Америка, Канада, Јапонија, Норвешка, Русија, Швајцарија и Турција се меѓу земјите-партнери на Пактот, како што се и земјите од регионот на ЈИЕ, меѓународните организации како ОН и НАТО, главните финансиски институции како Светската Банка, ММФ и ЕБРД и регионалните иницијативи како СЕЕЦП.
Пактот е поделен на три работни маси - за демократија и човекови права, за економска реконструкција и развој, како и една за безбедносните прашања и борбата против организираниот криминал.
Во 2002-та година, тој наведе шест „главни цели“:
потикнување на локалната демократија и прекугранична соработка;
поттикнување на соработката меѓу регионланите парламенти и изградба на законски капацитет;
потпомагање на регионален приод за развој на енергетската, превозната, телекомуникациската и останатите инфраструктури;
подобрување на климата за трговија и инвестиции;
потпомагање на борбата против организираниот криминал;
како и потпомагање на менаџментот и сатбилизација на движењата на популацијата.
