14/12/2012
Мики Трајковски за Southeast European Times во Охрид -- 14.12.12
Неодамнешниот инцидент на албанската страна од Охридското Езеро, кое е заштитено од УНЕСКО, а каде што големи количини пенлив фосфор ги загадија водите, ги поттикна екологистите од Албанија и од Македонија да ги повикаат своите влади заеднички да придонесат за заштитата на езерото.
Екологистите од Еколошкото друштво „Грашница“, со седиште во Охрид, велат дека фосфорот претставува опасна материја која може да го забрза стареењето на водниот жив свет во езерото и да го претвори во мочуриште.
Фосфорот предизвикува намалување на количеството кислород за водниот жив свет и претставува опасност за видовите риба, како што е охридската пастрмка, која веќе и онака се соочува со истребување, според експертите.
„Треба да се воведе напреден третман за отстранување на азотот и фосфорот од отпадните води.
Но, ефикасно решение би било испуштање на пречистените води од езерскиот басен во блиските реки“, рече за SETimesЃоко Зороски, претседател на друштвото Грашница.
.
За да се спречат идни инциденти, властите велат дека двете земји мора да работат заедно.
„Сегашната соработка не е доволна.
Потребно е постојано дејство од двете страни за заштита на езерото ...
како што е [вклученост на] повеќе институции од двете земји“, рече за SETimesпоранешниот македонски министер за животна средина Зоран Шапуриќ.
Пречистителната станица во Подградец, изградена во 2008 година, не ги вклучува сите фази на прочистување на отпадните води, така што дел од отпадните води се влеваат во езерото, како што велат екологистите.
Аријан Мероли, претставник на албанската влада во билатералната комисија за заштита на Охридското Езеро, изјави за SETimes дека засега може да се врши само механички и биолошки третман на водата.
„Она што се случи тука не е еколошки инцидент.
Акумулираниот фосфор немаше каде да оди, така што се излеа.
Третата фаза од третманот на водата ќе спречи да дојде до излевање на фосфорот и металите во езерото“, рече Мероли.
Албанските власти велат дека следната година ќе биде инсталирана фаза на хемиско третирање во станицата.
„Македонија треба да инвестира во нова опрема за својот сопствен колекторски систем кој беше изграден пред повеќе од 30 години.
Честопати поради големите количини врнежи што се собираат во трите фази на македонската страна од Охридското Езеро и поради старата опрема, отпадните води се влеваат директно во езерото“, рече за SETimesВанчо Стојановски, екологист од Охрид.
Но, Јетнор Шкулаку, претседател на невладината организација Здружение за индустриска екологија во Албанија, рече дека отпадните води од Подградец се прочистуваат во согласност со стандардите на ЕУ.
„Станицата врши механички и биолошки третман на отпадните води, по што водата е прочистена во согласност со нормите на ЕУ, така што може да се користи за наводнување или да се ослободи во Охридското Езеро.“
Албанскиот закон предвидува значителни парични казни за загадување на водата, од 700 до 15.000 евра, додека казната во Македонија е 6.000 евра за испуштање отпадни води во водните екосистеми или за изградба на објекти долж брегот без соодветна дозвола.
