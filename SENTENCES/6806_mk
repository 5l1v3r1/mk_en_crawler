29/05/2012
Билјана Лајмановска за Southeast European Times во Скопје -- 29.05.12
Црквите во Македонија повикуваат на поголемо дејствување за заштита на вредните икони и религиски предмети, поради зголемените кражби.
За само една недела овој месец, македонската полиција регистрираше осум кражби во православните верски објекти.
Во изминатите неколку години има зголемување на бројот на кражби во црквите во скоро сите балкански земји, со исчезнување на пари и други вредни предмети.
На црквите им треба поголема акција од страна на државата за заштита на културното наследство;
полициската заштита, безбедносните камери и аларми не се доволни, велат верските водачи.
Крадците се добро упатени во вредноста на скапоцените религиски предмети, и вообичаено најтешката пречка со која се соочуваат во црквите е една единствена заклучена врата.
Како резултат на миграцијата што се случи за време на конфликтот во 1990-тите, селата останаа напуштени и верските објекти станаа незаштитени.
„Ова е неповратен процес.
Луѓето нема да се вратат на своите имоти, така што ни треба итно дејство за заштита на културното наследство.
Тоа треба да се направи пред да биде премногу доцна“, рече за SETimes Дарко Николовски, од македонскиот Институт за заштита на спомениците на културата.
Митрополитот Тимотеј од Дебарско-кичевската епархија на Македонската православна црква рече дека вредните икони во напуштените цркви треба да се заменат со копии.
„Не скапи копии, туку едноставни, поевтини копии.
Но, ние не можеме да го сториме тоа бидејќи селаните велат ,Овие икони ни припаѓаат нам, ние нема да се откажеме од нив’.
Не знам зошто би било во нечиј интерес да се остават црковните слики незаштитени“, изјави Тимотеј за SETimes.
Замената на иконите со копии во Македонија и во другите балкански држави е премногу скап проект сега засега, вели Николовски.
„Тоа е една од опциите, [но] ние мораме да мислиме на трошоците за конзервација, реставрација и складирање, што е најголем проблем.
Ќе мораме да изградиме одделни депоа за чување на иконите.
Тоа е огромен проект“, рече Николовски.
Полицијата тешко ги пронаоѓа украдените икони, поради тоа што организацијата излегува надвор од границите на балканските држави.
Пред две години, 34-годишен грчки државјанин беше осуден на шест месеци затвор во Македонија за обид за шверц на икони преку македонско-грчката граница.
Но, во повеќето случаи, полицијата не успеава да ги пронајде криминалците.
Прецизни регистри со податоци би му овозможиле на Интерпол да се вклучи во потрагата по украдените уметнички дела.
Но, создавањето база на податоци за црковните икони би имало висока цена, бидејќи институциите сега немаат официјална евиденција за уметничките дела во македонските цркви.
„Имаме евиденција само за предметите во постарите цркви што се сметаат за споменици на културата, но не и за поновите верски храмови“, рече за SETimes Ема Петрова, директорка на националниот Институт за конзервација во Скопје.
Според најстарите записи од пред 40 години, во Македонија има вкупно околу 23.000 црковни икони.
Нема доволно податоци или описи за црковната уметност, и откако ќе се извади од црквата, истата е обично засекогаш изгубена.
Според Тимотеј, секоја црква има најмалку 50 вредни предмети и собирањето детални податоци би траело неколку години.
Целосната вредност на украдените икони од Македонија не може прецизно да се процени, но според неофицијалните податоци, вредноста на една икона на црниот пазар се движи меѓу 800 евра и десетици илјади евра.
