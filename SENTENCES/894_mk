16/02/2007
Американската Агенција за меѓународен развој ќе обезбеди 46,5 милиони американски долари за финансирање на проектите за економски раст во 11 српски општини, според договорот потпишан на 13-ти февруари.
Американскиот амбасадор Мајкл Полт истакна дека главната цел е создавање на нови работни места.
Финансирањето ќе оди за две иницијативи -- Активност за општински економски раст (МЕГА) и Програма за планирање и економска безбедност на Србија (СКОПЕС).
Maкедонската влада објави меѓународен тендер за изградба и работа на 60 мали хидроцентрали, кои треба да бидат изградени во близина на реките Вардар, Струмица и Црн Дрим.
Секоја од идните станици треба да има инсталиран капацитет од 5 мегавати.
Крајниот рок за поднесување на понудите е 14-ти јуни.
Конзорциумот помеѓу Телеком Србија (од Србија) и Огалар БВ (од Холандија) беше единствениот понудувач за комбинираната лиценца за мобилен оператор од втората и третата генерациј во Црна Гора.
Одделно, двата сегашни оператори за мобилна телефонија, Ти мобајл и Промонте, поднесоа кандидатури за мрежните лиценци 3Г.
Ад хок комисијата за тендерот се очекува да ја донесе одлуката до 15-ти март.
Aлбанското Министерство за економија, трговија и енергија објави меѓународен тендер за избор на консултант во приватизацијата на Албанското претпријатие за рафинирање и маркетинг на нафта (АРМО).
Името на идниот советник за продажба се очекува да биде познато за три месеци, според министерот Генц Рули.
„Стандард и пур“ го зголеми својот кредитен рејтинг за софиското градско собрание за еден поен, на ББ+.
Изгледите останаа стабилни и краткорочниот рејтинг остана непроменет, на Б. Во изјавата, агенцијата ја наведе големата зависност од финансиските средства на буџетот на централната власт, како најголем ограничувачки фактор, како и големите финансиски потреби за инфраструктурата.
Истовремено, агенцијата вели дека Софија останала централна точка на странските инвестиции во Бугаријa.
Просечната нето плата во  Босна и Херцеговина (БиХ) достигна околу 313 евра во декември 2006 година, зголемување за околу 9,7 отсто за период од една година.
Нето просечната плата беше зголемена за 2 отсто во декември, во споредба со претходниот месец.
Нето платите во Република Српска беа зголемени за 2,4 отсто во декември споредено со истиот месец претходната година, додека во другиот ентитет на БиХ, Федерацијата на БиХ, тие се зголемија за 2,1 отсто во истиот период.
(Разни извори – 09/02/07-16/02/07)
