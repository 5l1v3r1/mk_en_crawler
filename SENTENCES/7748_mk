13/03/2013
Бедрана Калетовиќ за Southeast European Times во Сараево -- 13.03.13
Пет браќа од мал град во североисточна Босна и Херцеговина (БиХ) даваат свој придонес во борбата против тековниот проблем со недостатокот на резерви крв.
Браќата Нусрет, Зикрет, Хуснија, Мехмед и Фикрет Кишиќ од Сребреник заедно донирале крв повеќе од 300 пати. 
Подготвеноста на семејството да помогне, е пофалена од Црвениот крст и е особено важна во БиХ, каде што здравствените работници велат дека бројот на донации на крв постојано опаѓа.
„Секојпат кога давам крв, убеден сум дека спасувам нечиј живот“, вели Нусрет. 
„За мене, тоа е мотивот да бидам донатор на крв на секои три месеци. 
Но, мојот мотив е и да ги инспирирам другите да бидат донатори на крв.“
Црвениот крст постојано работи да ги охрабри граѓаните да донираат крв, честопати организирајќи кампањи меѓу вработените во фабриките и средните училишта и колеџите.
Долгогодишниот активист на Црвениот крст, Сеад Хасиќ, министер за труд и социјална политика во кантонот Тузла, вели дека семејството Кишиќ е единствено.
„Повеќе од 20 години додека работев на трансфузиологија, и во мојата долготрајна кариера, никогаш не сум видел случај едно семејство, во овој случат пет браќа, да бидат донатори на крв до овој степен. 
Тоа е навистина реткост“, рече Хасиќ.
За да имаат соодветни резерви крв, клиниките за транзфузија мораат да собираат најмалку три донации на 100 жители. 
Клиниките во БиХ регистрираат пад на дарувањата крв во последниве неколку години. 
Повеќето болници во земјата ќе ги исцрпат своите резерви крв ако еден месец немаат никакви донации.
„Во изминатите години, крвта беше давана од посиромашните граѓани и тие беа стимулирани за овој хуман чин на неколку начини од страна на државата. 
Денес, единствената предност од дарувањето крв е привилегијата да се добие лекарски преглед и ништо повеќе. 
Државните претпријатија ја задржаат практиката да им даваат два дена слободни на доброволците донатори на крв, но во приватниот сектор тоа не е случај. 
Како што вели мојот шеф, „Никој не ве принудува да бидете хумани“, рече за SETimes Ненад Јанковиќ, жител на Бјелина.
Здравствените капацитети мора да имаат планови за помали резерви крв. 
Хируршките процедури не се прекинуваат, но од пациентите се бара да обезбедат крв пред операцијата, обично две единици (900 мл).
Д-р Един Дураковиќ од Универзитетскиот клинички центар во Тузла вели дека нивната институција предлага членовите на семејството на пациентот да донираат крв. 
Но, ако членовите на семејството не се на располагање или не можат да дадат крв, пациентите се принудени да најдат алтернативи.
„Од мојата крвна група секогаш има недоволно резерви и јас веќе знам кого треба да контактирам да ми биде донатор на крв“, рече за SETimes жителката на Тузла, Армина Осмиќ, која бара трансфузии на крв најмалку три пати годишно и им плаќа на луѓето да донираат крв за неа. 
„За единица крв од 450 милилитри, плаќам 15 евра.“
Слични проблеми се случуваат и во другите балкански држави. 
Недостатокот на резерви го засили црниот пазар, кој стана спас за многумина.
Во Црна Гора и Србија, пациентите на кои им требаат оние крвни групи што ги немаат болниците, плаќаат и по 80 евра за единица, а во Бугарија од 35 до 90 евра.
За вистинскиот донатор на крв, животот е светост, а парите не се мотив.
„За мене и моите браќа и сите донатори доброволци, парите не се мотив“, рече Нурсет Кишиќ. 
„Крвта, едноставно, нема цена. 
За мене, доволно е да знам дека сум спасил живот.“
