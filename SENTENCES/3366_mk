25/05/2007
(Nine o'Clock - 25/05/07; Tрансперенси интернешнал, РФЕ/РЛ, ББС, Балканска мрежа на истражувачко новинарство, Софиска новинска агенција, Javno.hr, Hotnews.ro - 24/05/07)
Корупцијата ги поткопува судските системи низ целиот свет, предупреди Трансперенси интернешнал (ТИ) во својот нов извештај од четвртокот (24-ти мај). 
Како резултат на тоа, граѓаните немаат пристап до правдата и основното човеково право на фер и непристрасно судење, а понекогаш не добиваат ниту судење.
„Еднаквиот третман пред законот е столб на демократските општества“, рече претседателот на комисијата за следење на меѓународната корупција, со седиште во Берлин, Хугет Лабел, при објавувањето на извештајот. 
„Кога судовите се расипани од алчноста или политичката корист, вагата на правдата е небалансирана, и обичните луѓе страдаат. 
Корупцијата во судството значи дека гласот на невините не се слуша, а вината поминува неказнета.
Во својот Глобален извештај за корупцијата 2007: Корупција во судските системи, ТИ разликува две категории корупција во судството: политичко мешање од страна на законодавната или извршната власт и мито.
Наведувајќи го истражувањето спроведно помеѓу јуни и септември 2006 година, групата вели дека мнозинството испитаници во 33 од вкупно 62 анкетирани земји ги опишале својот национален судски и правен систем како корумпирани. 
Во истражувањето учествувале скоро 60.000 лица, во кое биле вклучени сите земји од Југоисточна Европа (СЕЕ), освен Кипар и Црна Гора. 
„Од 8.263 луѓе кои неодамна биле во контакт со судскиот систем, повеќе од еден од десет морале да платат мито“, се вели во извештајот.
Помеѓу испитаните земји, ситуацијата се чини дека е најлоша во Парагвај, каде што скоро 90 отсто од испитаниците го опишале својот судски и правен систем како корумпиран. 
Со процентот од помалку од 10 отсто од Данците кои го сметаат своето судство за корумпирано, Данска е „најчистата“ помеѓу 62-те земји.
Во регионот на ЈИЕ процентот на луѓе што го опишале судскиот и правниот систем на својата земја како корумпиран, се движи помеѓу 54 во Грција и нешто повеќе од 80 отсто во Македонија, која е 4-та на листата. 
Околу 78 отсто од Хрватите го сметаат судството за корумпирано, со што нивната земја е на 7-мото место од листата. 
Бугарија е деветта, Турција е 16-та, додека Албанија е 26-та. 
Следи Романија, па Србија како 29-та, и Грција како 31-ва. 
Во регионот Косово е единствена територија каде што помалку од 50 отсто од испитаниците го опишале судството и правниот систем како корумпирани.
„Карактеристично за Источна и Централна Европа и Централна Азија -- односно поранешните комунистички земји -- е дека корупцијата во судството е многу поголема [таму] отколку во голем број други делови од светот, што е интересен заклучок на извештајот“, рече Миклос Маршал, директор на ТИ за Европа и Централна Азија, во интервјуто за Радио Слободна Европа/Радио Либерти.
Извештајот, исто така, покажува дека додека 23 отсто од луѓето во Северна Америка и 19 отсто од оние што живеат во ЕУ или другите западноевропски земји имале контакт со судството во изминатава година, бројката на земјите од ЈИЕ за тој период изнесува само 9 отсто. 
Сепак, 9 отсто од оние кои имале контакт со судството, наводно, платиле мито. 
Во Северна Америка и во ЕУ, и во другите земји од Западен Балкан, само 2 отсто, односно 1 отсто, платиле мито.
ТИ нуди голем број препораки за подобрување на независноста на судството и борба против корупцијата. 
Помеѓу нив се и судските назначувања од страна на независни комисии, со што истите ќе се засноваат на заслугите, како и одредување на платите во секторот според искуството и остварувањата на судиите. 
Покрај тоа, судиите треба да добиваат ограничен имунитет за дејствување во врска со судските должности, и наводите против нив треба ригорозно да се испитуваат од страна на независна комисија.
Со цел да ја зголеми свеста во врска со судските постапки и да им понуди совети на жртвите на корупцијата ТИ формираше центри за адвокатура и правни совети (АЛАК), кои нудат директни телефонски линии во врска со корупцијата. 
Вакви центри се формирани во Албанија, Босна и Херцеговина, Хрватска, Бугарија, Македонија, Црна Гора, Србија и Романија.
