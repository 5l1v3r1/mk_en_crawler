10/11/2011
Билјана Пекушиќ за Southeast European Times во Белград -- 10.11.11
Граѓаните на Бања Ковиљача, мал град 173 километри западно од Белград, на границата со Босна и Херцеговина, одржаа протести минатата недела, барајќи барателите на азил да го напуштат нивниот град.
Протестите започнаа откако властите го осомничија Абдулрашид Д, 25-годишен Авганистанец, заедно со четворица негови земјаци, дека силувале турист од Велика Британија.
Официјално, 80 баратели на азил од Сомалија, Пакистан, Тунис и други африкански и азиски држави престојуваат во центарот за азил во Бања Ковиљача, но загриженото локално население вели дека уште многу други нелегално живеат во градот.
„Ги среќавате секој ден, тие излегуваат на улиците дење и навечер, а ние не знаеме кои се тие луѓе“, рече за SETimes жителката Верица Докмановиќ.
Центарот за азил постои неколку децении и во него беа сместени илјадници луѓе во текот на војните во поранешна Југославија.
Но, во последните три години има зголемен број имигранти од Африка и Азија, кои бегаат од сиромаштијата и конфликтите и бараат да влезат во европските држави.
„Ние ја предупредуваме државната власт со месеци дека се соочуваме со проблеми поради големиот број имигранти, но никој досега не сторил ништо да ни помогне“, рече за SETimes претседателот на општина Лозница, Мирослав Вукосављевиќ.
Бања Ковиљача е туристички град со меѓународно позната лековита бања и брои 6.000 жители.
Од почетокот на годинава, 2.500 бегалци поминаа низ центарот за азил.
„Србија не е подготвена за толку многу имигранти“, рече за SETimes претставничката на Државниот комесаријат за бегалци, Јелена Мариќ.
Мариќ објасни дека друг центар за азил беше неодамна отворен во Боговаѓа бидејќи бројот на баратели на азил во Србија се зголеми десеткратно во последниве три години.
„Бараме барателите на азил да биде преместени во други делови на Србија и [во] легални живеалишта“, рече за SETimes градоначалникот на Лозница, Видоје Петровиќ.
Многу граѓани не им дозволуваат на своите деца да одат на училиште бидејќи се плашат за нивната безбедност.
Од 400 ученици во основното училиште во градот, само 20 посетуваат настава.
Претставниците на Комесаријатот рекоа дека центарот во Бања Ковиљача нема да биде затворен, но владата бара можности за отворање нови.
„Бараме од Министерството за одбрана да даде некои касарни што не се користат, а кои ние можеме да ги адаптираме во центри за азил“, рече за SETimes комесарот за бегалци, Владимир Чучиќ.
Чучиќ вели дека мора да се воведе полуотворен режим во центарот Бања Ковиљача -- каде што барателите на азил може да побараат дозвола ако сакаат да излезат.
Центарот за помош на барателите на азил објави дека ќе преземе активности за смирување на ситуацијата и поттикнување на чувството на солидарност.
Истиот ќе промовира билтен во кој ќе ги опише тешките околности што ги принудуваат барателите на азил да ги напуштат своите држави.
Властите велат дека повеќето граѓани на Бања Ковиљача немаат ништо против барателите на азил, но една група шири паника и непријателство.
„На протестите против барателите на азил, некои луѓе користеа многу провокативна реторика, не знам дали се свесни до што може тоа да води“, рече за SETimes извршниот директор на Центарот за заштита и помош за барателите на азил, Радош Ѓуровиќ.
Ѓуровиќ предупреди дека протестите ги загрижиле и исплашиле барателите на азил и тие сега ретко излегуваат од центарот, освен кога се обидуваат да набават храна.
Ѓуровиќ, исто така, рече дека локалните жители никогаш не биле нападнати од барателите на азил, како и дека полицијата сé уште не обезбедила никакви информации за околностите на силувањето на британскиот турист.
Србија е меѓу првите три земји во светот по бројот на барања за азил -- по Авганистан и Кина.
