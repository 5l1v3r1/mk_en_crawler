24/06/2010
Од Дејан Станковиќ за Southeast European Times во Јоханесбург и Нелспрут -- 24/06/10
Ден петнаесет, 22-ри јуни
Одиме за Нелспрут, местото каде што се одржува финалниот натпревар од групата со Австралија. 
Сега, дефинитивно, решавачки.
Решивме да не одиме по автопат, туку да одиме по нешто подолгиот пат за да можеме да видиме некои интересни делови од Јужна Африка. 
И да, тоа беше добра одлука. 
Природата е прекрасна и сега разбираме зошто ова се смета за една од најубавите држави во светот. 
Прекрасна е.
Застанавме во малиот град наречен Аџиски одмор во провинцијата Мпумаланга, на еден час возење од Нелспрут, провинцискиот главен град. 
Истиот беше прогласен за споменик на природата во 1986 година бидејќи почна копањето злато таму. 
Архитектурата е прилично иста како и на крајот од 19-тиот век.
Најголема атракција беше раздвижениот локален пазар, каде што може да се купи сé, од африкански занаетчиски предмети и накит до зулу маски. 
Цените беа многу високи. 
Но, тука е ценкањето. 
Ако платите дури и 50 отсто од пазарната цена -- па, тогаш сте будала. 
Некои од нас успеаја да купат работи кои беа официјално 30 евра, за само 3 евра.
Стадионот Мбомела во Нелспрут е дефинитовно еден од најубавите што воопшто сум ги видел. 
Изграден е специјално за Светското првенство. 
Однадвор изгледа како да го носат 18 жирафи. 
Внатре, црно-белиот дизајн потсетува на зебра. 
Темата див свет не е случајна -- ние сме близу Кругер парк, најголемиот национален парк во Јужна Африка. 
Единствен проблем со стадионот е што е тешко да се предвиди неговата идна употреба.
Градот Нелспрут е официјално преименуван во Мбомела, иако многумина го игнорираат тоа. 
Тој е најмал од градовите-домаќини, со нешто повеќе од 200.000 жители. 
Следната сезона ќе биде прва од средината на 1990-тите во која Мбомбела/Нелспрут ќе има клуб во Премиер лигата. 
Не е лесно да се наполнат 40.000 места.
Има многу помалку работи да се прават тука отколку во Јоханесбург или Порт Елизабет. 
По 10 часот навечер, Мекдоналдс е единствената кулинарска опција. 
По игрите, кога сите навивачи излегуваат надвор да прослават или да жалат, тие мора да јадат. 
Еден Мекдоналдс не е доволно.
Ден шеснаесетти, 23-ти јуни
Уште едно разочарување. 
Пораз против Австралија со 1:2. 
Срамно збогување за нас. 
Нашиот тренер го обвинува судијата Јорге Ларионда, кој не ни даде пенал откако Тим Кахили играше очигледно со рака. 
Ние сите мислиме дека тоа не е изговор. 
Изгубивме против Гана и против Австралија, два тима кои беа -- барем ако се погледне во имињата на играчите -- полоши од нас. 
Изгубивме, и треба да си одиме дома порано.
Сепак, имаше некои катастрофални судења тука. 
Многу грешки од страна на судиите; почетнички грешки. 
Црвени картони, пенали, офсајди. 
Гана беше, исто така, жртва. 
Германецот Филип Лам не беше казнет за допир со рака на гол-линијата. 
Требаше да добие црвен картон и Гана требаше да добие пенал.
На почетокот од првенството, квалитетот на играта беше низок. 
Како што се загреваа работите, станува сé подобро. 
Важните луѓе почнуваат да ја играат својата игра и јас сум сигурен дека до крајот ќе видиме одличен фудбал.
Ова е Светско првенство и Јужна Африка е светот. 
Африка е светот. 
Не е само Европа, Америка, Кина, Јапонија или Јужна Кореја. 
Што со празните места на стадионите и проблемите со организацијата -- а да не ја споменуваме и силно непредвидливата топка „јабулани“ -- овој Куп имаше свои недостатоци. 
Но, ќе остане во нашите сеќавања. 
А не се одржува ли затоа Светското првенство?
