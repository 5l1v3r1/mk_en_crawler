20/02/2012
Линда Карадаку за Southeast European Times во Приштина -- 20.02.12
Косово отпочна со промотивна кампања за привлекување инвестиции, фокусирајќи се особено на обновувањето на поканата за бизнисмените од дијаспората да инвестираат во државата.
Рекламите почнаа да се прикажуваат на Си-Ен-Ен во петокот (17-ти февруари), на четвртата годишнина од независноста на Косово, рече министерката за трговија, Мимоза Кусари-Лила.
Ибрахим Маколи, министер за дијаспората, рече дека Косово гарантира безбедност за инвестициите, бидејќи земјата ги отстрани повеќето бизнис бариери, овозможувајќи полесно регистрирање на бизнисите, со „либерални трговски стандарди, поволни даноци, економска стабилност и одржлив банкарски систем“.
Џевдет Шварца, политички советник и портпарол на Министерството за дијаспората, рече дека дијаспората испраќа околу 600 милиони евра годишно во Косово, но парите се трошат за тековни трошоци.
Шварца додаде дека приходите од дијаспората би биле од поголема корист за Косово како инвестиции.
„Ќе има нови работни места и, затоа, ќе има помалку потреба за испраќање дознаки“, рече тој за SETimes.
Шварца додаде дека инвестициите на дијаспората би ги привлекле странските бизнисмени да инвестираат во Косово како безбедно капитал-инвестициско место, споменувајќи ги енергијата и земјоделството како потенцијални сектори.
Ричард Лукај, постар управен директор во американската Бенк стрит, е дел од косовската дијаспора и е подготвен да инвестира во земјата, но бара „конкретни инвестициски можности“.
„Сме виделе неколку неисполнети ветувања и постојано се обидуваме да имаме конкретни инвестициски понуди во регионот, 20 години по ред, но безуспешно“, рече тој за SETimes.
Лукај се надева на можности кои би ја вклучиле дијаспората и би создале позитивна инвестициска клима, „со институции кои добро функционираат и ги штитат интересите на инвеститорите, без дискриминирање во корист на некој друг“.
Авни Зогјани, шеф на косовската антикорупциска невладина организација Цоху [Стани!], смета дека напорите на сегашната влада претставуваат последен повик.
„Косовската дијаспора скоро не е проучена“, рече Зогјани за SETimes, додавајќи дека „ние едноставно не знаеме колку тие сакаат и можат да инвестираат“ во Косово.
„Корупцијата го направи Косово непропустливо за другите бизниси, освен за оние блиски до политиката“, додаде Зогјани.
