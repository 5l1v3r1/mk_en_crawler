16/05/2013
Билјана Лајмановска за Southeast European Times во Скопје -- 16.05.13
Македонскиот премиер Никола Груевски рече дека е разочаран што припадниците на Исламската верска заедница одлучија да ја бојкотираат светската верска конференција во Скопје, во знак на протест поради, како што ја нарекоа, „маргинализацијата“ на муслиманите во Македонија.
„Бојкотирањето на дијалогот претставува бојкот на самиот себе и ја поткопува искреноста на вредностите кои се декларираат.
Најдобар и најцивилизиран начин за надминување на недоразбирањата и проблемите претставува дијалогот и ништо не би смеело да го условува неговото одвивање“, рече Груевски.
Повеќе од 250 домашни и странски верски водачи и професори по теологија учествуваа на неодамнешната конференција, која се фокусираше на верската толеранција, почитувањето на различностите и придонесот на медиумите во меѓурелигискиот и меѓукултурниот дијалог.
Конференцијата на 10-ти мај заврши со усвојување заедничка декларација која ја промовира слободата и достоинството како основни човечки вредности, императив за цивилизиран дијалог меѓу претставниците на различните религии и култури.
Иако повеќе од 30 отсто од Македонците се идентификуваат себеси како муслимани, нејзините верски водачи не се задоволни од тоа како државата се справува со неколку прашања важни за муслиманите во државата, вклучително и проектот Скопје 2014.
Исламската заедница отворено побара од исламските заедници и центри во светот да го поддржат нејзиниот став и да одбијат учество на конференцијата организирана од македонската влада и Министерството за култура.
Исламската верска заедница бара да се обнови Чарши Џамија во Прилеп, да се изгради нова џамија во селото Лажец во близина на Битола и бара локација за изградба резидентна област за заедницата и културен центар.
Ниту едно од барањата не се исполнети, но се градат нови споменици и православни цркви, што е доказ за дискриминацијата врз муслиманите во македонската држава, според Исламската заедница.
„Владата ...
[не] сака Македонија да функционира како нормална цивилна и секуларна држава, каде што сите граѓани се еднакви и уживаат исти човечки, културни и верски права“, рече Плуми Велиу, битолски муфтија и висок претставник на Исламската верска заедница.
„Во Македонија, според законот, имаме секуларна држава, но де факто ова е клерикална држава, каде што актуелниот премиер игра улога на архиепископ, а владата се однесува како Светиот Синод на Православната црква“, додава тој.
Според Валентина Божиновска, претседателка на владината Комисија за односи со верските заедници, тврдењата на заедницата се неосновани и бојкотот е неоправдан.
„Тие успеаја да го претворат ова локално прашање во меѓународно.
Со тоа, можеби и ненамерно, тие го нарушуваат угледот на Македонија“, рече Божиновска за SETimes.
Според Велиу, одлуката да се проговори отворено за проблемите и да се повика на бојкот, нема да ѝ наштети на меѓурелигиската толеранција во земјата.
„Во Македонија немаме меѓурелигиски проблем.
Немаме проблем со луѓето од друга верска припадност.
[Заедницата] има проблем само со државните институции кои дејствуваат своеволно и продолжуваат да прават работи што се штетни, наместо да прават нешто што би било од полза за државата“, рече тој.
Дали требаше Исламската заедница да учествува на конференцијата?
Кажете ни што мислите.
