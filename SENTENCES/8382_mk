18/08/2011
Линда Карадаку за Southeast European Times во Приштина -- 18.08.11
Поделбата на Косово не е опција и Приштина има легитимно право да владее со северот, рече американскиот заменик помошни државен секретар за европски и евроазиски прашања, Филип Рикер, во средата (17-ти август).
„Косово е суверена, независна држава и има право да ја спроведува својата власт над целата земја“, рече тој за новинарите по состанокот со премиерот Хашим Тачи во Приштина. 
„Тука станува збор за владеење на правото, кое е толку суштински, клучен концепт не само тука, туку и низ цела Европа.“
„Она што мораме да го направиме е беззаконието да биде тргнато од северот или од кој било дел од Косово или регионот“, рече Рикер, додавајќи дека сите граѓани ќе имаат корист од тоа. 
„Она што мора да се направи е да се стави фокусот на воспоставувањето на владеењето на правото и институциите на власта за да им се помогне на луѓето да живеат попродуктивно, попросперитетно и да им се обезбеди живот на каков што имаат право како граѓани на оваа држава.“
Што се однесува до идејата за поделба на енклавите населени претежно со српско население на северот, од остатокот на Косово, Рикер рече дека истата не е предмет на размислување.
„Видовме во другите земји на регионот дека се поставени граници; нема да има промени на границите“, рече дипломатот. 
„Американската политика е многу јасна по ова прашање. 
Нашите колеги, вклучително и германскиот министер за надворешни работи, исто така, беа јасни на оваа тема“, рече тој. 
Германскиот министер, Гвидо Вестервеле, рече претходно овој месец дека неговата земја ќе се спротивстави на какви било обиди за поделба.
„За нас е јасно дека ситуацијата и територијалниот интегрирет во овој регион се решени; тоа значи дека ова е надвор од дискусија за нас“, рече Вестервеле. 
Тој, исто така, потврди дека германската канцеларка Ангела Меркел ќе ја пренесе истата порака за време на посетата на Србија подоцна овој месец.
Исто така, францускиот амбасадор во Косово, Жан-Франсоа Фиту, ја отфрли идејата за отцепување на северот.
„Нема да има поделба“, рече тој. 
„Она што треба да е важно за нас е спроведувањето на Пакетот на Ахтисари, борбата против шверцот и организираниот криминал, воспоставувањето владеење на правото и работењето за интеграција на Косово во ЕУ.“
Според косовскиот политички аналитичар, Белул Беќај, изјавите на Рикер и другите дипломати претставуваат „разјаснување на позицијата на меѓународната заедница во врска со територијалниот интегритет на Косово и неговиот суверенитет“.
Тој рече дека ЕУ не постигна единствена позиција во поглед на Косово и тоа се одрази во кризата на северот, како и тековното прашање на признавањата. 
„Тоа предизвика нејасност и конфузија“, рече Беќај за SETimes.
Тачи, пак, вети дека ќе ги засили напорите за воспоставување власт од страна на приштинските институции „правејќи ги судовите функционални, распуштајќи ги криминалните структури и борејќи се со останатите негативни феномени во тој дел од територијатијата на Република Косово“.
„Ова е од полза за сите граѓани на Косово, без оглед на етничка припадност. 
Тоа е најдобро за економскиот развој, интеграцијата, мирот и стабилноста во регионот“, рече премиерот во средата.
