29/02/2012
Игор Јовановиќ и Пол Чикои за Southeast European Times во Белград и Букурешт -- 29.02.12
Министрите на ЕУ во вторникот (28-ми февруари) дадоа прелиминарно одобрување за кандидатурата на Србија во Унијата, но понудата беше скоро спречена поради жалбата на Романија во врска со третманот на групата на етничките Романци.
Потегот беше изненадување за сите делегации во Брисел.
Романскиот министер за надворешни работи, Кристијан Дијаконеску, изјави за новинарите дека Букурешт му поставил одредени услови на Белград, пред да й се даде на Србија конечно одобрување в петок, за кога е закажано гласањето меѓу шефовите на држави и влади на ЕУ.
Кандидатурата на Србија мора да биде одобрена од сите 27 членки на ЕУ.
Кандидатскиот статус ќе ја стави Србија на официјален пат кон пристапувањето во ЕУ, кој може да потрае неколку години.
Неодамна појавената загриженост на Романија се однесува на наводниот лош третман на влашкото малцинство на етничките Романци, кои се населени во општините во источна Србија, близу границата.
Во Тимочка Краина, регион во Србија со најголема влашка заедница, повеќе од 40.000 луѓе се изјасниле за Власи, додека 4.500 од нив се изјасниле за Романци на пописот во 2002 година.
Резултатите од пописот минатата година се сé уште непознати.
Србија, исто така, го признава романското национално малцинство, кое главно живее во Војводина, во областа позната како Банат.
Диаконеску бара од Србија да се согласи на протокол во врска со „немешањето на државата во правата на Романците да го дефинираат својот сопствен идентитет“.
Другите одредби предвидуваат стандардни малцински права, како што се етничката, верската слобода, правото на користење на мајчиниот јазик, поддршка од државата за локалните институции, како што се училиштата и црквите, рече Диаконеску.
Романија не го покрена влашкото прашање на претходните дискусии за кандидатурата во ЕУ.
Кога кандидатурата на Србија беше одбиена во декември, загриженоста беше за лошите односи на Србија со Косово, покрената од Германија.
Радиша Драгојевиќ, претседател на Влашкиот национален совет во Србија, изјави за српските медиуми дека Романија не треба да применува притисок врз Србија поради влашката заедница.
„Најпрво, ние не се чувствуваме загрозени во Србија и второ, не се чувствуваме како Романци, туку како Власи“, рече Драгојевиќ, кој е и претседател на општина Петровац на Млави, каде што беше избран како кандидат на Социјалистичката партија на Србија.
Педраг Балашевиќ, претседател на Влашката демократска партија на Србија, вели дека Власите се автономен народ на Балканот, кој говори два дијалекти на романскиот јазик.
„Сепак, централното прашање не е дали Власите се Романци или не се, туку повеќе кои права ги имаме во Србија“, рече Балашевиќ за SETimes.
Тој вели дека Власите немаат образование на својот мајчин јазик, или право на вера на својот јазик.
„Оние што се одговорни за ова се луѓето од Влашкиот национален совет, кои сметаат дека Власите се Срби и дека треба да пишуваат на кирилица.
Тие се главно под влијание на владејачките партии во Србија.
На ниедно друго место луѓето од романско потекло не пишуваат на кирилица“, рече Балашевиќ.
Душан Јањиќ, директор на невладината организација Форум за етнички односи, рече дека влашкиот проблем, исто така, постоел во поранешна Југославија.
„Србија и Романија се обидуваат да извршат притисок врз влашката заедница.
Букурешт се обидува да ја прошири својата дијаспора и влијание во регионот, а српските владејачки партии се обидуваат да ја прошират својата гласачка база“, рече Јањиќ за SETimes.
Според него, српските власти се виновни за тоа што не го решија влашкото прашање порано.
„Романија нема да го блокира кандидатскиот статус во ЕУ за Србија.
Но, јас мислам дека ова е сериозно предупредување оти Букурешт нема да го одобри почетокот на разговорите за пристапување на ЕУ со Србија додека не биде решено ова прашање“, рече Јањиќ.
Атила Короди, претседател на комисијата за надворешни работи на домот на делегатите, долниот дом на парламентот, рече дека Србија „погрешно го протолкува романското инсистирање и европското охрабрување во исто време“, рече Короди за SETimes.
„Балканот е и ќе биде во постојана еволуција, со значајна структурна хармонизација.
Проблемот кој се однесува на заштитата на малцинствата е дел од овој процес и ќе заврши кога сите права на задржување на националниот идентитет ќе бидат загарантирани од овие земји, вклучително и Романија“, рече тој.
Српската заедница во Романија беше изненадена од одлуката.
„Знаеме дека ова е сложен проблем, при што дискусиите за оваа тема траат веќе некое време и секоја од двете страни носи свои сопствени аргументи“, рече за SETimes Славомир Гвозденовичи, водач на Сојузот на Србите во Романија.
„Романија и Србија отсекогаш биле во добри и пријателски односи на соседство и заедниците на двете страни од границата треба да продолжат со унапредување на овие врски.
Српската и романската заедница имаат свое место и улога во овие две општества.
Но, кога станува збор за малцинствата и нивните права, треба да бидеме поумерени и внимателни кога ќе отпочнуваме полемики на оваа тема“, рече тој.
„Но, на крајот, не можеме да присилиме никого, ниту во Романија, ниту во Србија, да се изјасни себеси како што ние сакаме.
Мораме да дејствуваме со иста мера на двете страни на границата“, рече Гвозденовичи.
