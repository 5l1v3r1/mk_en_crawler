10/11/2011
Линда Карадаку за Southeast European Times во Приштина -- 10.11.11
Еден Србин е убиен, а двајца други се ранети откако албанските и српските групи се судрија во северното косовско населено место Брѓани/Берѓани во средата (9-ти ноември).
Безбедносните сили беа на местото на настанот и ги претресуваа домовите, но нема извештаи за извршени апсења.
Косовскиот министер за внатрешни работи, Бајрам Реџепи, рече дека иницидентот бил меѓуетнички, но инцидентот се смета за грабеж.
„Ние [отпочнуваме] заеднички истраги со ЕУЛЕКС“, рече Реџепи за SETimes.
„Важно е да се фатат сторителите и да [се] изнесат пред правдата.“
Брѓани/Берѓани е мешана област каде што тензиите останаа високи откако Албанците почнаа да ги реконструираат своите домови под заштита на КФОР.
Градоначалникот на Митровица, Крстомир Пантиќ, ја осуди ситуацијата, и го искажа своето незадоволство од КФОР.
„За жал, кога покажавме добра волја и кога дозволивме слобода на движењето за припадниците на КФОР, еве што им се случи на Србите во Косово и во Митровица“, рече тој за SETimes.
Портпаролот на КФОР, Уве Новицки, изјави за SETimes дека инцидентот започнал кога група луѓе се обиделе да ограбат градилиште во ова населено место.
„Одеднаш имаше пукање, три лица беа поврдени, едно загина.
КФОР не беше воопшто вмешан“, рече Новицки за SETimes.
Тој потврди дека ситуацијата сега е мирна.
„Се надеваме дека ќе остане така.
Градоначалникот треба да придонесе за мирна ситуација, наместо да ја подбуцнува“, рече Новицки за SETimes.
Српскиот министер за Косово, Горан Богдановиќ, побара од ЕУЛЕКС да ја преземе истрагата, наместо косовската полиција.
Богдановиќ рече дека инцидентот е „терористички чин“, кој „треба да биде откриен што е можно поскоро“.
Инцидентот се случува по неколку месеци тензии околу иднината на спорниот северен дел од Косово -- каде што Србите се мнозинство, но косовските власти ја имаат контролата.
Претходно во средата, трупите предводени од НАТО во Косово испукаа солзавец за да запрат два камиони кои се обидоа насилно да влезат во новиот премин јужно од Портата 1 во близина на северниот граничен премин Јариње.
КФОР објави дека употребата на гас била „краткотрајна, изолирана и оправдана“.
Новинската агенција Танјуг го цитираше шефот на општина Лепосавиќ во северниот дел, Бранко Ниниќ, кој рече дека Србите на северот ќе продолжат со „мирниот“ отпор против, како што го нарекуваат, инсталирањето на косовските институции на северните премини.
Ниниќ додаде дека КФОР употребил солзавец „без никаква причина“, како и дека „граѓаните не им се спротивставуваат на КФОР и другите меѓународни организации, туку само на институциите на Косово“.
Бесим Хоти, портпарол на косовската полиција, изјави за SETimes дека нема промена во безбедносната ситуација.
Косовската полиција не е вклучена во дејствата на КФОР на северот.
„Немаше меѓуетнички инциденти.
Се работи [за Срби] кои им се спротивставуваат на меѓународните и локалните институции“, рече Хоти за SETimes.
Ситуацијата во северно Косово го привлече вниманието на генералниот секретар на ОН, Бан Ки-мун, искажано последен пат во најновиот извештај на ОН.
„Основните, нерешени прашања претставуваат закана за мирот и стабилноста на регионот.
Загрижен сум ...
поради влошувањето на меѓуетничките односи низ цело Косово“, рече Бан.
Тој апелираше до Приштина и Белград да дејствуваат со воздржаност и стрпливост и да продолжат да покажуваат доверба во дијалогот, кој треба допрва да продолжи.
