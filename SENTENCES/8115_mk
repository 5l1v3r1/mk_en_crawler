28/07/2011
Линда Карадаку за Southeast European Times – 28.07.11
Ситуацијата е тензична на северот од Косово, откако специјалните полициски единици се обидоа да ја преземат контролата на двата погранични премини.
Акцијата уследи по одбивањето од страна на ЕУЛЕКС и српските членови на косовската полиција стационирани на границата да ја спроведат неодамнешната забрана на Приштина за српскиот увоз во Косово.
Во ексклузивното интервју за SETimes, косовскиот премиер Хашим Тачи говори за интевенцијата и целите на неговата земја.
SETimes:
Што значи интервенцијата на полицијата во северно Косово?
Дали се работи за воспоставување суверенитет во овој дел или едноставно спроведување на трговски реципроцитет со Србија на двата гранични премини на север?
Хашим Тачи:
Дејствувањата на владата на Косово имаат за цел ставање крај на шверцот, организираниот криминал и континуираното кршење на суверенитетот на Косово од страна на српските паралелни криминални структури, кои го тероризираат населението што живее во тој дел од Косово.
Не можеме да им дозволиме на криминалните банди, спонзорирани од Србија, вечно да ја држат во заложништво иднината на нашата држава, бидејќи тоа е неприфатливо -- не само врз основа на нашиот устав, туку и врз основа на меѓународното право и европските принципи.
SETimes:
Според некои критики, Косово не ја спроведе оваа интервенција во координација со меѓународната заедница.
Како би одговориле на ова?
Tачи:
Ситуацијата досега на северот од земјата беше криминал, шверц, корупција и кршење на суверенитетот на државата Косово.
Ова беше статус кво, што за мене отсекогаш било неприфатливо.
За жал, меѓународната заедница во последниве десет години, а сега и мисијата на ЕУ (ЕУЛЕКС), не направија ништо да ја променат оваа ситуација.
Во нашите неодамнешни акции, [за кои] ја информиравме меѓународната заедница, ние ја променивме горката реалност која постоеше таму.
ЕУЛЕКС не се решаваше да помогне во воспоставувањето на законот и редот на северот, како што предвидува неговиот мандат, и [тоа] не може да се смета за немање координација.
Сега полицијата и цариниците кои го почитуваат синџирот на команда и законите на Косово, ќе ги остварат своите должности на граничните премини на север.
Овие полицајци се од различни етнички групи, но ќе бидат задолжени за спроведување на законите и наредбите што ги издаваат косовските државни власти.
SETimes:
Како ќе ги раководите односите со Србите на север, кои не ја признаваат власта на Приштина?
Tачи:
Убеден сум дека косовските Срби сакаат да живеат нормален живот со еднакви можности, како и сите други.
Немаме никаков проблем со Србите кои се граѓани на Косово и живеат во Косово.
Тие се сега дел од легитимните институции на нашата земја и одлучија да ја градат својата иднина тука.
Ние имаме проблем само со полициските и парамилитарните паралелни структури, што беа инсталирани во Косово од Србија и оперираат на север.
Тоа се нелегални структури што ние ќе ги поништиме со законски средства дефинирани со уставот и со законот.
SETimes:
Постои ли договор за повлекување од северот и дали би прифатиле теков договор?
Tачи:
Горката состојба на статус кво која постоеше таму најмалку десет години, сега е променета и нема да има повлекување.
Тоа би било чекор кон анархија и организиран криминал.
Не верувам дека меѓународната заедница ќе побара од нас да направиме такво нешто.
SETimes:
Постои ли ризик од ескалација на ситуацијата?
Што би направиле ако ситуацијата ескалира?
Tачи:
Таа закана постои и постојано ја вршат српските паралелни структури.
Овој ризик постои дури и денес и ќе продолжи сé додека Србија не се откаже од [своето] директно кршење на суверенитетот на нашата држава.
Наместо тоа, со нашите добро испланирани дејствувања, ризикот ќе се намалува во континуитет.
SETimes:
Како би ја опишале ситуацијата на северот?
Tачи:
Ситуацијата останува чувствителна бидејќи операциите се сé уште во тек, но истата е под контрола и може да се раководи.
SETimes:
Како би управувале со радикалните групи на север што се директно под влијание на Белград?
Tачи:
Има само еден одговор.
Никој не е над законот и законот мора да биде почитуван од сите.
SETimes:
Што очекувате од Србија во врска со неодамнешните настани?
Tачи:
Очекувам Србија, како земја што аспирира за членство во ЕУ, да почне да се однесува во согласност со стандардите на ЕУ.
Очекувам Србија да се откаже од насилството и својот болен апетит да ја граба со сила територијата на друга држава.
Тоа се амбиции од минатиот век, кои се осудени од демократскиот свет.
Би било фатално за Србија да не се ослободи од политиката на Милошевиќ на експанзионизам.
Во крајна линија, ние мораме да работиме за целиот регион да стане дел од поголемото европско семејство, каде што границите стануваат релативни благодарение на соработката.
SETimes:
Вие имавте поддршка од сите политички и социјални елементи во земјата за оваа интервенција на север.
Дали сметате дека интервенцијата ја хомогенизира косовската политичка класа и дали очекувате таа поддршка да продолжи, без оглед на меѓународните реакции на интервенцијата?
Tачи:
Институциите на Република Косово, сите политички партии, албански и неалбански во Косово, се за суверенитет на нашата држава и спроведување на владеењето на правото.
Тоа отсекогаш нé обединува во секакви околности.
