27/12/2010
Од Пол Чикои за Southeast European Times во Букурешт -- 27/12/10
Букурешката канцеларија на Одделот за организиран криминал и корупција (ДИИКОТ) ја предводеше операцијата на ниво на државта и уапси 40 млади луѓе осомничени дека извршиле онлајн измама во вредност од 11 милиони евра.
Полицијата презеде чекори за апсење на групата откако нејзините активности се раширија во седум окрузи.
ДИИКОТ издаде соопштение за печатот велејќи дека „се претресени 42 куќи во сопственост на група специјализирана за интернет напади преку Глас преку ИП (ВоИП) технологија -- интернет телефонија“.
Истиот се сомнева дека уапсените извршиле скоро 1,5 милиони лажни телефонски јавувања во вкупно траење од 11 милиони минути.
Полицијата вели дека осомничените добиле пристап до ИТ системите кои овозможуваат ВоИП технологија користејќи различни апликации за вршење интернет напади. 
Правејќи го тоа, осомничените ги идентификувале корисничките сметки и шифри потребни за пристап до серверите што нудат ВоИП услуги. 
Откако серверите паднале, осомничените прибегнале кон други ИТ апликации за 100 истовремени јавувања.
Групата прво ги користела системите за телефонски јавувања на луѓе што ги знаеле, но го сфатиле потенцијалот за поголема финансиска добивка и основале фирма претходно оваа година како маска за нелегалните активности.
Набргу почнале со прекуокеански телефонски јавувања, наплаќајќи преголеми суми за јавувањата.
Полицијата вели дека истрагата траела 11 месеци и дека за време на потрагата, полицајците и обвинителите конфискувале компјутери и апарати за чување податоци. 
Доказите покажуваат дека за секој телефонски повик, член на групата добивал 10 отсто од вредноста на пренаплатениот повик од телефонските претпријатија што нудат вакви услуги.
За да го зголеми профитот, групата регрутирала 30 луѓе во текот на годината и ги обучила, вели полицијата.
Како резултат на тоа, од февруари до декември, групата -- која сега броела 40 луѓе -- се јавила на 10.000 вакви пренаплатени броеви во странство, генерирајќи 11 милиони евра. 
Според истрагата, групата имала нето профит од 1 милион евра.
Оштетените страни се претежно странски претпријатија за телекомуникации.
Веста за оваа голема операција на романската полиција се совпадна со форумот за интернет криминал кој се одржа во Букурешт на 14-ти и 15-ти декември, прв за Романија. 
Според Министерството за правда, целта на форумот беше да создаде платформа за соработка и дијалог меѓу јавните институции и приватните претпријатија, со цел да ја олесни размената на информации и искуство, соработка, професионална обука и да ја направи борбата против интернет криминалот поефикасна.
Оваа пролет, ДИИКОТ пресече уште една мрежа, овојпат хакери од округот Валчеа -- кој се смета за гнездо на романскиот интернет криминал -- операцијата започнала во 2006 година. 
Последиците од нелегалните активности на групата влијаеја на земјите како што се Чешка и Соединетите Држави; повеќе од 800 луѓе беа измамени.
