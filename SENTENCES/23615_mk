28/01/2009
НИКОЗИЈА, Кипар -- Претседателот Деметрис Христофиас и генералниот обвинител Петрос Клеридес се состанаа во вторникот (27-ми јануари) и одлучија да поднесат обвинение до Европскиот суд за човекови права откако еден турски актер рече дека убил десет лица за време на турската воена опеација во 1974 година во Кипар.
Владиниот портпарол Стефанос Стефану вели дека Никозија ќе го покрене прашањето и пред Министерската комисија на Советот на Европа.
Минатата недела актерот Атила Олгач, кој служел во Кипар во 1974 година, на една телевизиска емисија во Турција рече дека ладнокрвно убил 19-годишен воен затвореник, а потоа и деветмина други кипарски Грци.
Тој подоцна ја повлече изјавата, велејќи дека ја измислил за да го привлече вниманието за бруталноста на војната.
Стефану рече дека Кипар има намера да ја принуди Турција да помогне во разјаснувањето на судбината на околу 1.500 луѓе кои исчезнаа за време на турската инвазија.
Во другите вести, Христофиас и водачот на кипарските Турци, Мехмет Али Талат, во средата се состанаа на 17-та рунда директни разговори за повторно обединување.
Тие се очекува да започнат со разговори за имотот, едно од најгорливите прашања.
(Ватан, Хени Сафак, Хуријет - 28/01/09;
КНА, НЕТ, АНА-МПА, Ројтерс, АП, АФП, Ксинхуа - 27/01/09)
