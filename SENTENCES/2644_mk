10/11/2005
Од Давор Коњикушиќ за Southeast European Times – 10/11/05
Додека Србија се движи напред на патот кон пристапот во ЕУ, земјата, најверојатно, ќе се соочи со поголема меѓународна контрола на состојбата со човековите права за малцинствата во републиката. 
Особено голем е интересот за покраината Војводина, каде што хрватските и унгарските заедници долго време се жалат на малтретирање од страна на српските ултранационалисти и недоволна заштита од страна на властите. 
Во последно време и Словаците и Рутенците во провинцијата се жалат дека се напаѓани.
Членовите на Парламентарното собрание на Европа наодамна го свртија вниманието кон проблемите во Војводина, подготвувајќи резолуција во која се изразува загриженост поради „големиот број алармантни и постојани прекршувања на човековите права против етничките и националните малцинства во покраината Војводина, кои се случуваат од 1992 година“.
Помеѓу прекршувањата кои се пријавуваат се и физичките напади, вклучително и врз жените и учениците, вандализам на имотот на малцинствата и закани со насилство кои треба да ги поттикнат малцинствата да ја напуштат Србија, при што главни цели се водечките интелектуалци и политичари.
Покрај прекршувањето на стандардите на човековите права, ситуацијата претставува и потенцијален бегалски проблем за ЕУ, со оглед на тоа што луѓето ја напуштаат Војводина и заминуваат за соседна Унгарија или други делови од блокот, се вели во резолуцијата, и се повикува на испраќање на набљудувачи од ЕУ во провинцијата.
Во октомври, исто така, беше објавен извештај на 52 страници на „Хјуман рајтс воч“, во кој се заклучува дека властите не го решаваат сé поголемиот бран насилства против етничките и верските малцинства низ цела Србија.
„Властите брзо ги минимизира инцидентите, полицијата понекогаш не ги заштитува џамиите и претпријатијата во сопственост на малцинствата кои се нападнати, обвинителите бавно ги осуваат нападите, додека оние кои се изведуваат пред лицето на правдата честопати се казнети со намалени затворски казни или помали парични казни“, вели организацијата. 
Според Холи Картнер, нејзиниот директор за Европа и Централна Азија, напорите на Србија за влез во ЕУ ќе бидат попречени ако „земјата не ги сфати посериозно овие напади“.
Слабата реакција на владата само го охрабрува криминалот од омраза, велат борците за човекови права. 
Опасноста би можела уште повеќе да се влоши во блиска иднина, ако тензиите во врска со статусот на Косово ги поттикнат екстремистите да го насочат својот гнев кон малцинствата кои живеат во нивна близина.
Српскиот министер за малцински и човекови права, Расим Љајиќ, пак, инсистира на тоа дека проблемот е надуен и дека не треба да влијае на процесот на пристап.
„Европската комисија и сите меѓународни претставници се согласуваат дека е постигнат напредок во однос на човековите и малцинските права и фактите се, едноставно, на наша страна“, вели Љајиќ.
Европските дипломати предложија на Војводина да й се даде поголема автономија како еден можен пристап за подобрување на ситуацијата таму. 
Но, таквиот потег зависи од евентуалната измена на уставниот процес во Србија. 
Истовремено, Брисел укажа на тоа дека нема намера да му се наметнува на Белград со решение за нешто што претставува внатрешно прашање. 
Интересот на ЕУ се однесува на намалувањето на етничките инциденти и тензии, како и на тоа Србија да покаже дека презема чекори за доближување на човековите стандарди до оние на Унијата на која сака да й се придружи.
