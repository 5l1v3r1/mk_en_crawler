28/01/2009
Шампионот кој ја бранеше титулата на Отвореното првенство во Австралија, Новак Ѓоковиќ, се откажа од овогодинешниот турнир за време на четвртфиналниот натпревар против Енди Родик во вторникот (27-ми јануари). 
Српската тениска ѕвезда како причина ја наведе повредата и исцрпеноста од жештината. 
Двете други српски тенисерки, Јелена Јанковиќ и Ана Ивановиќ, не влегоа во четвртфиналето. 
Марин Чилиќ од Хрватска влезе во четвртиот круг, но изгуби.
***
Хрватската атлетска федерација ги прогласи двајцата олимпијци од Пекинг -- скокачката во височина, добитничка на сребрениот медал, Бланка Власиќ и финалистот во фрлање кладиво Андрас Хаклитс -- за најдобри хрватски спортисти за 2008 година.
***
Британскиот продуцент Енди Рајт во неделата (25-ти јануари) во Лондон го промовираше албумот на англиски јазик The Hardest Thing на починатата македонска поп ѕвезда Тоше Проески, кој загина во сообраќајна незгода во 2007 година. 
Албумот е пуштен во продажба во сите поранешни југословенски републики.
***
Белград ќе биде домаќин на конвенцијата Беокон 2009 на обожаватели на научна фантастика од 30-ти јануари до 1-ви февруари. 
Четвртиот по ред Беокон вклучува богата програма на научнофантастични книжевни изданија, филмови, изложби и дискусии.
***
Кипарскиот претседател Деметрис Христофиас во понеделникот (26-ти јануари) го положи камен-темелникот на новиот државен театар на Кипарската театарска организација. 
Театарот ќе биде изграден на местото на поранешниот фудбалски стадион во Никозиа. 
Градежните работници очекуваат да ја завршат изградбата до 2011 година, за приближно 20,5 милиони евра.
***
Романецот Лусијан Буте, боксерски шампион на ИБФ, ќе ја брани својата титула во супер-средна категорија на 13-ти март во Монтреал, објави Медиафакс на 22-ри јануари. 
Романскиот боксер ќе се соочи со Колумбиецот Фулгенсио Зунига.
***
Aлбанските власти почнаа со реконструкција на домот на познатиот писател Исмаил Кадаре во Ѓирокастро. 
Трошоците, кои се проценуваат на 124.000 евра, ќе ги покрие Институтот за споменици на културата.
***
Приштинскатa актерка Арта Доброши ќе му се приклучи на жирито на 59-тиот Берлински филмски фестивал, објавија медиумите на 22-ри јануари. 
Доброши се стекна со меѓународна слава со Молкот на Лорна, кој освои награда за најдобро сценарио на Канскиот филмски фестивал во 2008 година.
(Разни извори – 21/01/09-28/01/09)
