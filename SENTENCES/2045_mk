23/02/2005
Од Миранда Нова за Southeast European Times во Загреб – 23/02/05
Оваа година е критична за најголемото хрватско фармацевтско претпријатие „Плива“, кое сака да ја зацврсти својата позиција во светската економија.
Во текот на 2005 година „Плива“ ќе се откаже од своите ексклузивни права за продажба на азитромицин, активната состојка во Сумамед во САД.
Како резултат на тоа, претпријатието може да загуби значителен дел од своите приходи.
Истовремено, финасиската состојба на претпријатието е влошена за 38,4 отсто во споредба со минатата година.
Се шпекулира дека претпријатието планира да отпушти 600 вработени, што претставува една третина од вкупниот број на 2.800 вработени.
По слични вакви гласини во 2003 година беа отпуштени 500 вработени во „Плива“.
Во декември 2004 година „Плива“ објави оперативен профит од 136,3 милиони евра и зголемување на приходот за околу 7 отсто.
Тогаш претпријатието објави дека ќе има трошоци во првата половина од оваа година како резултат на реструктуирањето.
„Плива“ бара купувач за својата главна зграда во центарот на Загреб.
Претпријатието, исто така, наводно, планира да затвори еден од своите производствени капацитети, драстично да ги намали своите трошоци за истражување и развој за околу 50 отсто и да финансира помал број проекти во иднина.
Во последното тримесечје од 2004 година профитот на „Плива“ за период од една година се намали за 50 отсто, додека приходите од азитромицинот се намалија за околу 11,4 отсто.
Една од причините за лошата финансиска состојба на претпријатието е тоа што досега истото создаде само еден успешен лек -- Сумамед.
Од 1980 година досега „Плива“ не успеа да создаде ниту еден друг нов лек и, наместо тоа, ја заснова својата перформанса на генерички копии на други лекови.
Голем дел од финансискиот успех на „Плива“ се должи на редовните приходи од продажбата на азитромицин во американскиот фармацевтски гигант „Физер“, кој продава свој вид на Сумамед под името Цитромакс.
„Физер“ моментно й плаќа на „Плива“ малку повеќе од 600 американски долари за килограм азитромицин.
На крајот од оваа година, сепак, други претпријатија ќе започнат со производство на азитромицин, при што цената за килограм ќе се намали од 600 американски долари на 100 до 200 долари.
Може да се очекуваат огромни загуби за „Плива“.
Аналитичарите се согласуваат дека „Плива“ реагирала премногу бавно на неизбежното губење на своите ексклузивни права за производство и продажба на азитромицин, и покрај тоа што во извештаите на медиумите се вели дека претпријатието ќе се врати на голема врата со пронаоѓањето на нов лек против ракот.
Досега тоа не се оствари, и покрај тоа што „Плива“ неодамна предизвика сензација на хрватскиот пазар нудејќи замена за Вијагра.
