05/09/2005
(Блиц - 05/09/05;
Бета, Танјуг - 04/09/05;
АП, Ројтерс, Радио Б92, Макфакс - 02/09/05)
Обелоденувањето на пакет контроверзни договори за воена опрема е причина за барањата до министерот за одбрана на Србија-Црна Гора да се повлече од функцијата.
Според договорите, владата треба да плати 296 милиони евра за купување на опрема која ги надминува потребите на Армијата на Србија-Црна Гора, притоа плаќајќи многу надуени цени.
Давиниќ мора да даде оставка веднаш, бидејќи тој е одговорен за актуелната ситуација во неговото министерство, рече претседателот на парламентот во Србија-Црна Гора Зоран Сами во неделата (4 септември).
Барања тој да даде оставка упатија и српскиот претседател Борис Тадиќ и премиерот Воислав Коштуница.
„Животот во Србија денес е толку тежок, така што никој неможе да си дозволи да потроши ниту еден динар, освен ако не станува збор за нужност и е во основните интереси на земјата“, рече Коштуница.
Во сооштението издадено од српската влада се вели дека овие зделки би можеле да и „нанесат огромна штета“ на Армијата на Србија-Црна Гора, како и на Србија-Црна Гора и Србија, и тие треба да бидат откажани веднаш од страна на федералниот Совет на министри.
Во петокот, Давиниќ беше исклучен од Г17 Плус, партија од владејачката коалиција.
„Со злоупотребите и престапите кои ги изврши, Првослав Давиниќ се покажа како неспособен за извршување на било каква должност во една сериозна и демократска држава“, се вели во соопштението на партијата.
Според српскиот министер за финансии Млаѓан Динкиќ, клучна личност во Г17 Плус, петгодишните договори за купување опрема се потпишани со фирмата на Миле Драгиќ, локален бизнисмен.
Тие предвидуваат купување на околу 74 000 шлема и 69 000 заштитни елеци за армијата, во која има само 28 000 војници, како и 500 пилотски јакни за авијацијата, со помалку од 30 авиони.
Откако прво најави дека ќе си замине од функцијата, министерот ја смени својата одлука, велејќи дека ќе се повлече само ако бидат „разјаснети“ обвиненијата против него.
Според извештај на белградскиот дневен весник <I>Блиц</I> објавен во понеделникот, Советот на министри на Србија Црна Гора донел одлука за купување на опремата во текот на една телеконференција.
„Во таа телефонска сесија на советот на министри одржана во август од (премиерот на Србија-Црна Гора) Светозар Маровиќ, не беше спомнато ништо околу вредноста на договорот и видот на опремата за армијата“, извештајот ги цитира зборовите на еден од членовите на советот, под услов тој да остане анонимен.
„Беше спомнато само дека опремата е потребна, дека тоа е барање на штабовите на Армијата на Србија-Црна Гора и дека барањето ќе биде прифатено.
Сите го сфативме ова како чиста формалност.
Меѓутоа, армијата соопшти дека дознала за договорот само од медиумите и дека нема дури ни копии од договорите.
Тврдејќи дека ги има видено договорите, Блиц откри некои детали околу цената во петокот, прикажувајќи ги многу повисоки од оние на меѓународните пазари.
Цените на заштитните елеци, на пример, се движат помеѓу 1664 и 1928 евра по парче, а истите можат да се набават за 490 до 800 на европскиот пазар.
Србија, исто така, ќе мора да и плати на компанијата на Миле Драгиќ 250 евра за еден шлем, а истиот може да го купи од соседна Македонија за само 150 евра.
Поранешен службеник во компанијата тврди дека, според еден претходен договор вреден околу 100 милиони евра, Армијата на Србија-Црна Гора веќе набавила опрема доволна за 50000 војници.
