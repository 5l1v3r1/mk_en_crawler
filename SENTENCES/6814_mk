27/10/2012
Александар Павлевски за Southeast European Times во Скопјe -- 27.10.12
Народната банка на Македонија, заедно со граѓаните и бизнисмените, ги повикаа комерцијалните банки да ги намалат каматните стапки заради поддршка на економскиот раст во земјата.
Народната банка ги намали каматите на благајничките записи од 4 на 3,75 проценти во мај.
Каматните стапки на благајничките записи претставуваат референтна точка за националните банки. 
Тие го сигнализираат правецот на монетарната политика и ги одредуваат каматките стапки на кредитите што народната банка им ги дава на комерцијалните банки за одржување на нивната ликвидност.
Со оглед на тоа што комерцијалните банки во земјата ги задржаа своите каматни стапки на исто ниво, граѓаните велат дека банките профитираат.
Премиерот Никола Груевски ги повтори повиците за намалени каматни стапки на комерцијалните кредити.
„Одлуката на Народна банка за намалување на каматната стапка [беше] со цел да се поттикнат банките на поголеми инвестиции во економијата, индустријата или приватниот сектор“, рече Груевски.
Банкитре имаат огромна ликвидност поради намаленото кредитирање, рече тој, додавајќи дека оваа монетарна политика претставува механизам со кој Народна банка сака да ги охрабри банките да ги насочуваат финансиите кон домашната економија, со што ќе им помогнат на претпријатијата да ја преживеат тековната криза.
„Без нов инвестициски циклус, кој може да се иницира од банките, нема да има брз излез од економската криза. 
Тоа може да помогне во ова време кога се соочуваме со висока ликвидност, а намалено производство“, рече заSETimesОрце Богдановски, сопственик на мала текстилна фабрика во Куманово.
Многумина велат дека банките отсекогаш имале „недоволно разбирање“ кога станува збор за намалувањето на каматните стапки.
„Бавни и скромни кога треба да намалуваат, но брзи и ефикасни кога треба да ги зголемат каматните стапки е основниот принцип во бизнис политиката во македонскиот банкарски сектор во последниве години“, рече Трајко Трифиновски, клиент на банка од Скопје.
„[Комерцијалните банки] се бавни и ригидни кога станува збор за надолни приспособувања на каматите на кредитите“, рече заSETimesКатерина Николов, сопственичка на мал бизнис во Скопје.
Мирче Чекреџи, заменик-претседател на Стопанската комора, рече дека е време комерцијалните банки да одговорат за доброто на сите.
„Намалувањето на каматните стапки на државните записи претставува важен сигнал дека има олабавување на монетарната политика. 
Ние сметаме дека тоа е позитивен сигнал, по кој комерцијалните банки ќе почнат да ги намалуваат каматните стапки на кредитите за економијата“, рече Чекреџи заSETimes.
Минатата година банките издадоа само 257 милиони евра во кредити повеќе од претходната година, што резултираше со кредитен раст од 1 отсто, на 8,5 отсто.
Со оглед на тоа што банките ставија милиони во странски банки, државни обврзници и записи, лесно е да се заклучи дека голем дел од парите во банките завршува во инструменти со мал ризик, а не во економијата.
Комерцијална банка во Скопје објави дека со намалувањето на референтната каматна стапка од 4 на 3,75 отсто, Народна банка на Македонија сé уште не може да предвиди каков било понатамошен економски раст или турбуленција во секторот.
„Сметаме дека е прерано да се прејудицира што ќе се случи со каматните стапки во 2012 година“, изјавија од банката за SETimes.
