19/01/2012
Билјана Пекушиќ и Клаудија Лутовска за Southeast European Times во Белград и Скопјe -- 19.01.12
Двонеделното Европско ракометно првенство започна во Србија во неделата (15-ти јануари) со посебна бенефиција за Македонците -- тие можат да влезат во Србија без пасоши.
Спроведувањето на договорот -- постигнат меѓу министрите за внатрешни работи, Ивица Дачиќ и Гордана Јанкуловска во октомври -- значи дека српско-македонската граница граѓаните може да ја преминат со покажување на своите биометрички лични карти.
Иако договорот не е ратификуван од парламентите на двете земји, „одлучивме да го забрзаме спроведувањето за граѓаните од Македонија да можат полесно да доаѓаат за натпреварите“, изјави за SETimes српскиот министер за внатрешни работи, Ивица Дачиќ.
„За време на првите два дена [на олеснатите барања], повеќе од 30.000 Македонци влегоа [во Србијa] без пасоши“, рече Јанкулоска за SETimes.
Претставниците на македонската гранична полиција ќе бидат присутни за да им помогнат на своите српски колеги.
Отворени се три дополнителни коловозни ленти за напуштање на Македонија, и една дополнителна лента за влез во Србија на граничните премини во текот на овие недели, изјави Јанкулоска за новинарите.
Во 2011 година, 3,5 милиони српски граѓани ја преминаа заедничката граница со Македонија.
Се очекува бројот да се зголеми оваа година поради олеснатите услови.
„Штом ја прочитавме оваа вест, мојата сопруга и јас одлучивме дека оваа година ќе одиме на одмор во Македонија, на нивното прекрасно Охридско Езеро“, рече за SETimes пензионерот од Белград, Борислав Тахировиќ.
Поедноставената процедура на премините, исто така, се очекува да ги олесни заедничките инфраструктурни проекти меѓу двете земји -- како што е Коридорот 20 и изградбата на гасоводот Ниш-Скопје.
За Драгиша Симоновиќ, Србин кој живее во Битола, во Македонија, можноста за премин на границата без пасош е одлична вест.
„Немав можност да извадам биометрички пасош, но сега [дури и без него] можам да го посетам мојот брат во Србија“, рече Симоновиќ за SETimes.
Но, оние кои ја преминуваат границата сносат трошоци -- Македонците плаќаат меѓу 60 и 90 евра, во зависност од големината на нивниот автомобил, додека Србите плаќаат 20 евра.
Дачиќ, исто така, ја истакна целта на Хрватска и Албанија да потпишат договор кој ќе овозможи реципрочно движење на регионалните граѓани без пасоши, што ќе го направи Западен Балкан еден вид „мини-Шенген“.
Србија со години има договор кој предвидува дека „нема потреба за пасош“ со Босна и Херцеговина, а со Косово потпиша ваков договор во декември 2011 година.
Растечкиот тренд беше нагласен на состанокот од декември 2011 година на Јадранската повелба во Тирана, каде што Албанија, Македонија и Црна Гора потпишаа договор кој им овозможува на нивните граѓани да преминуваат од една во друга земја со биометрички лични карти.
Договорот сé уште чека ратификација.
