08/03/2012
Бедрана Калетовиќ за Southeast European Times во Тузла -- 08.03.12
Здравствените власти проценуваат дека бројот на луѓе во регионот на кои им требаат трансплантации на органи е неколку илјади и дека тој број расте.
„Луѓето што умираат може да спасат многу животи ако ја знаат важноста -- и се согласат на -- донирање органи“, рече за SETimes директорката на одделот за бубрези и дијализа при Универзитетскиот клинички центар (УКЦ) во Тузла, Енеса Мешиќ.
Сепак, некомпетентните државни власти во некои земји, слабата организација на донациите и недостатокот на законодавна рамка, спречуваат сé повеќе луѓе во регионот да ги добијат органите што им се потребни.
Законот за трансплантација на органи на Босна и Херцеговина (БиХ) дозволува лицата да станат донатори откако ќе потпишат донаторска картичка.
Пациентите може законски да примат органи од членови на семејството или да побараат органи -- и да им биде извршена процедура -- во странство, ако можат да си ја дозволат.
Во практиката, семејствата честопати се колебаат дали да донираат, од етички и верски причини.
Ситуацијата е забележително поразлична во Хрватска, која го третира секој граѓанин како потенцијален донатор, освен ако тие не се изјаснат поинаку, или ако го смести нивното име во регистар на не-донатори.
Хрватска води во регионот по бројот на трансплантации на органи и тој број расте за 12 отсто годишно.
Хрватските лекари вршат повеќе од 250 трансплантации на бубрези годишно.
Хрватското здружение за трансплантација вели дека Хрватска води во светот по трансплантациите на црн дроб и бубрег, и е на второ место зад Шпанија според извршените трансплантации на срце и бројот на донатори на органи.
Трансплантациите на бубрег се, исто така, меѓу најбараните во БиХ -- бројот расте за 15 отсто годишно, по што следат трансплантациите на црн дроб.
Повеќе од 6.000 луѓе се на дијализа во Хрватска и БиХ, од кои многумина чекаат или може потенцијално да дојдат до потреба за бубрези.
Но, лекарите во БиХ рекоа дека не можат да ја задоволат потребата поради недостатокот на органи, како и поради внатрешната организација на земјата и политичките разлики.
„Ние не сме членка на мрежата Еуротрансплант која бара партнер на државно ниво.
БиХ нема Министерство за здравство, иако секој од нејзините два ентитети, како и десет кантони, има“, рече за SETimes д-р Емир Хоџиќ, шеф на Одделот за трансплантација на бурбрези во УКЦ.
За да им помогнат на пациентите, лекарите неодамна склучија договор со француската влада, да им се овозможи на барателите на трансплантација на органи од БиХ да се вклучат во француските листи на чекање.
„Многумина кои се очајни одат во далечни земји како што се Индија и Пакистан, и честопати им се вршат нелегални и ризични процедури, спротивни на воспоставените медицински практики и етика“, рече за SETimes директорот на Интерна медиција на УКЦ, д-р Митхат Табаковиќ.
Самир Окиќ, 35-годишен здравствен работник, кому му треба трансплантација на срце за да остане жив -- процедура која не се изведува во БиХ -- стана симбол на јавната борба за трансплантации на органи.
За процедурата тој мора да оди во Берлин, каде што тоа чини 300.000 евра.
Медиумите во БиХ објавија за проблемот на Окиќ, што ги обедини Босанците во донирањето пари.
„Тоа е огромна сума.
Семејството не може да обезбеди [толку пари] самото, но сите ние заедно можеме.
Никогаш не можеме да знаеме кога нам може да ни затреба ваква помош“, рече за SETimes донаторот Енвер Кариќ.
Цената за трансплантација на бубрег во БиХ изнесува меѓу 20.000 и 35.000 евра, но тоа е покриено од здравствениот фонд на земјата.
Во странство тоа чини меѓу 100.000 и 153.000 евра и пациентите плаќаат целосно сами.
Ситуацијата во Србија е слична како во БиХ, каде што преку 70.000 граѓани се регистрирани како донатори на органи, но лекарите извршиле само 142 процедури во изминатите две години.
Во моментов се изведуваат само трансплантации на бубрег и црн дроб.
Лекарите и пацинетите ја обвинуваат правната рамка на Србија и инсистираат на тоа дека земјата морада усвои закон како оној во Хрватска.
„Хрватска има 36 донатори на милион жители;
Србија само четири.
Затоа повеќе од 2.000 луѓе страдаат чекајќи да добијат орган, додека во Хрватска се работи само за околу двеста“, рече за SETimes д-р Душан Шчепановиќ.
Сé на сé, медицинските професионалци ги карактеризираат техничките способности во регионот како многу добри.
„Лекарите во БиХ изведуваат сложени операции на трансплантација, но бројот на процедури е низок во споредба со параметрите на регионот -- и светот.
Нашите лекари се вешти, образовани од австриски ментори, и оваа услуга е на ниво на Западна Европа“, рече за SETimes д-р Сенад Трначевиќ, од Здружението на лекари за бубрези во БиХ.
Во обид за решавање на проблемот со донирањето органи и трансплатациите систематски, делегациите здравствени власти од 11 регионални земји, се состанаа во Скопје минатиот мај.
Оттогаш има напредок, според македонскиот национален координатор за трансплантации и донации на органи во Здравствената мрежа на Југоисточна Европа, д-р Гоце Спасовски.
„Македонија усвои нов закон [хармонизиран со ЕУ] кој ги регулира процесите на трансплантација.
Во следните неколку месеци, ќе бидат донесени други акти за комплетирање на целата законска рамка“, рече Спасовски за SETimes.
Тој објасни дека се прават напори за подобрување не само на организацијата, туку и на инвестирањето во идните професионални способности.
„Организиравме лекари да работат во клиника во Турција, каде што тие ќе извршат пет трансплантации, како од трупови, така и од живи луѓе“, рече Спасовски.
„Ние, исто така, почнавме со обука на медицински персонал кој ќе учествува во трансплантации од трупови на живи луѓе.
Очекувам дека наскоро ќе имаме да објавиме позитивни вести“, додаде тој.
