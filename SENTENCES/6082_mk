04/05/2011
Од Мухамет Брајшори за Southeast European Times во Приштина – 04/05/11
Парламентот е подготвен да одлучи дали ќе започне истрага за активностите на Косовската разузнавачка служба (ШИК), предвоената и повоената тајна служба.
Една политичка партија, Сојузот за иднината на Косово (ААК), тврди дека разузнавачката служба функционира како инструмент на Демократската партија на Косово (ПДК) на премиерот Хашим Тачи.
Истрагата за активностите на ШИК, законитоста и мисијата, е една од најзначајните од конфликтот во 1999 година, според Бурим Рамадани од ААК.
„Косовските граѓани мора да знаат дали ШИК беше криминална организација или организација која им служеше на интересите на народот ...
ние мораме да знаеме како биле финансирани, како функционирале и што сториле“, рече тој.
Но, претседателот на парламентот, Јакуп Красниќи, член на ПДК, го критикуваше предлогот, опишувајќи го како „конфузно барање кое мора да се разјасни пред собранието да може да решава за истото“.
ПДК, во меѓувреме, поднесе свое сопствено барање за истрага во политичките убиства по 1999 година, тврдејќи дека ААК наредила атентат на политичките ривали -- наводи кои партијата ги негира.
Откривањето на вистината за политичките убиства од 1999 година претставува голем предизвик, вели безбедносниот аналитичар Гранит Салиху.
„Јасно е дека убиствата беа претресени за одредени групи и за јавноста да биде политички мотивирана, но никогаш не беа решени“, рече тој за SETimes, додавајќи дека полицијата и судскиот систем генерално не успеаја да ги испитаат ваквите случаи.
Но, отпочнувањето истрага сега ќе создаде нови проблеми, според Салиху.
„На крајот, некои ќе кажат дека резултатите се политички мотивирани и ништо нема да се реши, туку само на површина ќе избие уште едно прашање“, рече тој.
Што се однесува до предлозите ставени пред парламентот, или двата ќе бидат одобрени или двата ќе бидат одбиени, рече Салиху, објаснувајќи дека исходот зависи од „политичкото договарање што ќе следи“.
Шефот на парламентарната група на ПДК, Адем Грабовичи, рече за SETimes дека неговата партија е подготвена да ја поддржи инстрагата за ШИК, но дека парламентот мора да ја поддржи резолуцијата за политичките убиства.
„Мораме да сфатиме дека политичките убиства сé уште ги тероризираат граѓаните на Косово и од таа причина ние мораме да ја откриеме вистината, што навистина се случило во тој период“, рече Грабовици.
Шестмина актуелни пратеници на ПДК признаа дека биле членови на ШИК.
Градоначалникот на Приштина и водач на Демократската лига на Косово (ЛДК) Иса Мустафа рекоа дека ШИК бил реорганизиран и реинтегриран во јавните институции.
„Луѓето кои беа дел од ШИК се сега дел од политичките сили, но ги користат истите методи како поранешната Југословенска државна безбедносна администрација (УДБА)“, рече тој.
