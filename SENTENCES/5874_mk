14/12/2010
(Разни извори - 13/12/10 - 14/12/10)
Истакнатиот американски дипломат Ричард Холбрук, кој на Балканот и остатокот од светот е можеби најдобро познат како архитект на Дејтонскиот мировен договор, почина во понеделникот вечер (13-ти декември), во предвечерјето на 15-годишнината од потпишувањето на договорот.
Холбрук беше однесен во болница во петокот, откако му се слоши за време на состанокот со американскиот државен секретар Хилари Клинтон.
Му беше дијагностицирано кинење на аортата и беше подложен на операција која траеше 21 час и заврши во саботата.
Тој остана во критична состојба и по втората операција во неделата, и почина следната вечер, на возраст од 69 години.
Според Вашингтон пост, последен пат Холбрук говорел пред својата последна операција.
„Морате да ја запрете оваа војна во Авганистан“, весникот ги цитираше зборовите што тој му ги кажал на својот пакистански хирург во неделата.
Американскиот претседател Барак Обама, кој го назначи Холбрук за специјален претставник на својата администрација за Авганистан и Пакистан во 2009 година, го пофали како „вистински гигант на американската надворешна политика, кој ја направи Америка посилна, побезбедна и попочитувана“.
„Тој беше навистина уникатна фигура и ќе остане запаметен по неговата неуморна дипломатија, љубов за земјата и борба за мир“, рече тој во изјавата.
„Америка изгуби еден од своите најжестоки шампиони и најпосветени јавни службеници“, рече Клинтон во својата изјава.
„Ричард Холбрук й служеше на земјата што ја сакаше скоро половина век, претставувајќи ги Соединетите Држави во далечните воени зони и во мировните разговори на високо ниво, секогаш со посебна брилијантност и ненадминлива решителност.
Тој беше единствен -- вистински државник -- и тоа го прави неговото заминување уште поболно.“
Холбрук почнал да работи во Стејт департментот како службеник за надворешни работи по дипломирањето на Универзитетот Браун во 1962 година.
Три години работел во Виетнам, а потоа му се приклучил на персоналот на претседателот Линдон Џонсон во Белата куќа во 1966 година, станувајќи помлад член на делегацијата на Париските мировни разговори.
Холбрук, кој работел за секој демократски претседател од крајот на 1960-тите, беше назначен за помошник-државен секретар за европски и канадски прашања во 1994 година, во врвот на конфликтите што го придружуваа распадот на поранешна Југославија.
Во 1995 година отворениот дипломат го предводеше меѓународниот преговарачки тим кој имаше задача да ја реши кризата на Балканот.
Холбрук водеше шатл-дипломатија меѓу Белград, Загреб и Сараево, додека не ги убеди главните водачи таму да се согласат на мировни разговори.
Неговите напори за постигнување договор успеаја на 21-ви ноември 1995 година.
По неколку недели тешки преговори, тогашниот српски водач Слободан Милошевиќ и претседателите на Хрватска и Босна, Фрањо Туѓман и Алија Изетбеговиќ, конечно го прифатија предложениот договор во Дејтон, Охајо.
Тројцата тогаш официјално го потпишаа договорот во Париз, на 14-ти декември 1995 година.
Холбрук подоцна се вклучи во меѓународните напори за мирно решавање на конфликтот во Косово во периодот 1998-1999 година.
Бил Клинтон, кој беше претседател на САД за време на балканските конфликти во 1990-тите, го пофали Холбрук за неговата „страстна, брилијантна служба“, велејќи дека тој „спаси животи, обезбеди мир, и им ја врати надежта на многу луѓе низ целиот свет“.
„Утре е 15-годишнината од потпишувањето на Дејтонскиот договор -- договорот во кој тој преговараше, а кој ги запре убиствата во Босна и го отвори патот за мир на Балканот кој трае и до денес“, рече Клинтон во понеделникот.
Во 1999 година тој го номинираше Холбрук за амбасадор на Соединетите Држави во ОН.
Генералниот секретар на НАТО, Андерс Фо Расмузен, издаде специјална изјава во вторникот, велејќи дека „длабоко го разжалостила“ смртта на Холбрук.
„Му оддавам признание за неговите дипломатски вештини, стратешка визија и легендарна решителност“, рече тој.
„Како архитект на Дејтонскиот договор во 1995 година, амбасадорот Холбрук играше клучна улога во ставањето крај на војната во Босна, најужасната трагедија на европска почва од Втората светска војна.“
Голем број светски водачи и високи меѓународни претставници, исто така, го пофалија Холбрук за неговото сочувство, неговите дипломатски вештини и врвно стратешко расудување.
Неговата „енергична дипломатија помогна да се стави крај на војната [во БиХ], тој помогна да се спасат животите и да се донесе мир во делот од нашиот континент погоден од граѓанска војна и жесток конфликт“, рече Дејвид Лидингтон, британски министер за Европа.
„Сите Европјани му се должни.“
Говорејќи за CNN во вторникот, пакистанскиот претседател Асиф Али Зардани го опиша Холбрук како „исклучително вреден човек“ кој можеше „да ги заврши работите што инаку би траеле со недели“.
Поранешниот американски државен секретар, Хенри Кисинџер, еднаш за Холбрук го рекол следново:
„Ако Ричард ви се јави и ви побара нешто, само кажете да.
Ако кажете не, на крајот пак ќе стигнете до да, но патот ќе ви биде многу поболен.“
