15/09/2004
Од Марија Лазарова за Southeast European Times во Скопје - 15/09/04
Македонскиот Парламент го закажа референдумот во врска со новите закони за територијална организација на земјата за 7-ми ноември. 
Оваа одлука беше донесена откако Светскиот македонски конгрес, организацијата што стои зад иницијативата за референдум, собра 180.454 потписи како поддршка на иницијативата. 
Потписите беа собрани во законски одредениот рок од шест месеци, помеѓу 23-ти февруари и 23-ти август.
Отворајќи ја парламентарната седница посветена на ова прашање, претседателот на Парламентот, Љупчо Јордановски, објасни дека според уставот, пратениците не треба да расправаат за самиот референдум, а можат само да одлучуваат за датумот на кој истиот ќе се одржи. 
Неодамна усвоените закони ги исполнуваат преостанатите обврски на Македонија од Охридскиот мировен договор, со кои беше ставен крај на седуммесечните меѓуетнички превирања во 2001 година.
Опозициската партија ВМРО-ДПМНЕ и Либерал-демократиите рекоа дека датумот треба да биде оној кој го предлагаат иницијаторите на референдумот. 
„Светскиот македонски конгрес ... 
сака референдумот да се одржи на 21-ви ноември“, објави ВМРО-ДМНЕ, „значи овој датум, кој не се поклопува со муслиманскиот верски празник Рамадан, треба да биде прифатен“.
Според Рафис Алити од помалиот партнер во коалицијата - Демократската унија за интеграција, сепак, гласањето треба да се одржи што е можно побргу. 
„За нас, како партија, предлогот за 7-ми ноември е прифатлив“, рече Алити, „и верските работи не треба да се мешаат со ова“.
Македонските гласачи ќе одговараат со „да“ или „не“ на референдумското прашање: „Дали сте за територијалната организација на локалната самоуправа (општините и град Скопје) како што е дефинирана со Законот за територијална организација на Република Македонија и утврдување на областите на единиците на локалната самоуправа донесен во 1996 година и Законот за град Скопје донесен истата година?“
Според законот, референдумот се смета за важечки ако мнозинството гласачи го поддржат и ако одѕивот е поголем од 50 отсто. 
Резултатот е обврзувачки и мора да се прифати од страна на државните тела.
Локалните избори во Македонија беа закажани за 21-ви ноември, но сега ќе бидат одложени заради референдумот. 
Парламентот изгласа измени на законот за локалните избори, одлучувајќи локалните избори да се одржуваат во првата недела од март секоја четврта година. 
Локалните избори во 2005 година се исклучок: тие ќе се одржат на 31-ви март.
Во меѓувреме, ЕУ ја предупреди Македонија дека нејзините шанси за членство би можеле да бидат загрозени ако гласачите ги отфрлат законите за територијална организација. 
Говорејќи во вторникот (14-ти септември) холандскиот министер за надворешни работи, Бернард Бот - чија земја моментно претседава со ЕУ - рече дека Унијата смета оти целосното спроведување на Охридскиот договор е „од суштинска важност“. 
ЕУ, исто така, потврди дека прашалникот на Европската комисија во врска со акпликацијата на Македонија за кандидатски статус, ќе биде предаден во Скопје на 1-ви октомври.
