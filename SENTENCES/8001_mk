03/11/2012
Дражен Ремиковиќ за Southeast European Times во Сараевo -- 03.11.12
Застапниците за човекови права и професорите во Босна и Херцеговина (БиХ) ја потврдија својата посветеност на ставањето крај на училиштата со сегрегација, откако локалниот суд во Травник ја отфрли судската парница чија цел беше да се укине оваа практика.
Мрежата за правна помош, сараевска невладина организација, покрена судска постапка против системот „две училишта под еден покрив“, во кој бошњачките и хрватските деца учеа во различни одделенија. 
Судот на 24-ти октомври пресуди дека организацијата не е компетентна да поднесува ваква тужба.
„Сето ова води до понатамошна сеграција и растење на една генерација во која луѓето не знаат ништо едни за други“, рече за SETimes. 
Емир Прцановиќ, директор на Мрежата за правна помош. 
„Властите немаат одговор на прашањето зошто различните нации се измешани во полицискиот, судскиот, административниот и другите сегменти на општеството, а не смеат да се мешаат во училиштата. 
Наместо да ги подготвуваме децата да живеат заедно и да ги ценат другите луѓе, политичарите ги одвојуваат уште од почеток. 
Тоа е трагично.“
Според Министерството за образование, во БиХ има 52 училишта кои се поделени според националноста, претежно во Федерацијата на БиХ (ФБиХ). 
Сеад Хрустиќ, директор на поделеното средно училиште во Витез, сведочеше на рочиштето во Травник.
„Го реков на судењето тоа што ќе ви го кажам и вам: ако некој побара, веднаш би ја укинал сегрегацијата“, рече Хрустиќ заSETimes. 
„Но, реалноста е поинаква. 
Властите ги поделија училиштата за време на војната и ние мислевме дека тоа беше привремено решение. 
Како директор, јас не можам да сторам многу за да ја решам оваа работа, бидејќи тоа се работи за високата политика, но апелирам уште еднаш до властите да го решат ова прашање, за децата да одат на училиште заедно.“
Александра Пандуревиќ, претседателка на Парламентарната комисија за човекови права, правата на децата, младите, емиграцијата, бегалците, азилот и етиката на БиХ, ја критикуваше одлуката во Травник.
„Незамисливо е тоа што народниот правобранител [на БиХ] не реагираше на ваквите работи“, рече Пандуревиќ заSETimes. 
„ЕУ бара конкретно со години БиХ да ја надмине оваа работа. 
... 
Дали некој се прашува какви ќе станат овие деца како луѓе, ако ги учиме да се делат од другите националности и да бараат среќа само во своите национални кампови? 
Одговорноста за оваа ситуација лежи единствено во рацете на политичарите.“
Во мај судот во Мостар пресуди дека системот две училишта под еден покрив во Столац и во Чапљина ги крши босанските закони против дискриминацијата и им нареди на училиштата таму да формираат мешани одделенија до септември. 
Образовните власти, наместо тоа, рекоа дека училиштето ќе биде интегрирано за две години.
Mери Ен Хенеси, шеф на канцеларијата на Советот на Европа во БиХ, изјави за SETimes дека десегрегацијата на училиштата бара посветеност на повеќе нивоа.
„Политичарите не можат да го решат ова сами“, рече Хенеси. 
„Но, избраните функционери, државните службеници, владините министри мора да го завршат својот дел од работата и крајно време е тоа да се направи на јасен и недвосмислен начин.“
Министерството за образование на ФБиХ оваа година објави документ во кој нуди препораки за укинување на сегрегацијата во училиштата, кој содржи чекори што училиштата треба да ги следат.
„Со подготвувањето на овој документ, покажуваме дека има метод и модел за отстранување на овој феномен во БиХ“, рече за SETimesДамир Масиќ, министер за образование на ФБиХ. 
„Она што нé загрижува е дека судовите го третираат овој проблем на различен начин. 
Се надевам дека страната која ќе покрене судска постапка ќе поднесе жалба на пресудата на овој суд, а дека повисокото ниво на судството ќе ја преиспита ваквата пресуда.“
БиХ не е единствената држава во регионот каде има поделени училишта. 
Во хрватскиот град Вуковар српските и хрватските деца учат во одделни училишта.
Во многу области на Македонија каде што Албанците и Македонците живеат заедно, како што се градовите Гостивар, Куманово и Дебар, етничката сегрегација на училиштата е скоро целосна.
Во мултиетничките области на Косово, како што е Раховац, српските деца се одвоени од албанските деца. 
Тие одат во истото училиште, но користат различен влез и имаат одвоена настава.
