29/06/2005
Од Антонио Прленда за Southeast European Times во Сараево – 29/06/05
Единицата за отстранување на оружјето (ЕОД) од вооружените сили на Босна и Херцеговина (БиХ) ја заврши својата прва воена операција во Ирак само неколку дена по распоредувањето на 10-ти јуни.
Босанските војници уништија таен склад со старо ирачко оружје и муниција, скриени во близина на кампот на американската морнарица во областа на Фалуџа.
Единицата со големина на вод, ЕОД, се состои од 36 војници во три тима, претставници на сите етнички групи од ентитетите на БиХ.
„Нашите војници добро ја сработија задачата“, рече шефот на здружениот Генералштаб на БиХ, генерал-полковник Сифет Поџиќ.
Нашиот тим ја оствари задачата на ЕОД, додека другите два тима се подготвуваат за сместување во кампот.
Нашите војници ќе бидат под команда на инженерскиот баталјон на американската морнарица.
Командантот на баталјонот веќе ги пофали босанските војници за нивната прва извршена задача.“
Распоредувањето беше спроведено и покрај вербалните закани што се појавија во некои сараевски медиуми.
Двонеделното списание за млади САФФ, познато по својот екстремен исламстички став, објави, како што тврди, порака од ирачки бунтовници, во која се предупредуваат босанските војници дека ќе бидат третирани како „агресори“ и ќе бидат цел на напади.
Официјалните претставници на одбраната на БиХ рекоа дека таквите изјави не се изненадувачки и дека имаат резервни планови за справување со каква било опасност за војниците.
„Јасно ни е дека сите луѓе во Ирак не го прифаќаат падот на режимот на Садам Хусеин и вакви ситуации се очекувани“, рече Поџиќ.
„Мисијата на нашите војници е да го пронајдат и уништат конвенционалното неексплодирано оружје, кое претставува опасност за секој човек, ирачко дете, припадник на Коалициските сили или кој било што ќе дојде во земјата.
Тие имаат правила на ангажманот и ќе дејствуваат во согласност со нив во случај на борба.“
Експертската единица на оваа мисијата ја сочинуваат професионални војници со борбено искуство, кои се доброволци со помината петмесечна обука.
Првиот босански контингент ќе остане во Ирак шест месеци додека, во меѓувреме, се подготвува вториот контингент.
