23/09/2008
Tурскиот министер за надворешни работи, Али Бабаџан, и американскиот државен секретар Кондолиза Рајс во понеделникот (22-ри септември) се состанаа на маргините од 63-тата сесија на Генералното собрание на ОН.
Бабаџан ја информираше Рајс за турскиот предлог за создавање Кавкаски пакт за стабилност.
Тие, исто така, разговараа околу соработката во борбата против терористичката Курдистанска работничка партија, како и историската посета на 6-ти септември на Ерменија од страна на Бабаџан и турскиот претседател Абдула Ѓул.
Во петокот Бабаџан ќе се состане со својот ерменски и азербејџански колега, Едвард Налбандијан и Елмар Мамедјаров, во обид за премостување на разликите.
Српскиот претседател Борис Тадиќ во неделата (21-ви септември) пристигна во Њујорк, за да присуствува на 63-тата сесија на Генералното собрание на ОН, која беше отворена на 16-ти септември.
Тој ќе побара поддршка од ОН за напорите на Србија за оспорување на независноста на Косово во Меѓународниот суд на правдата.
Состанокот во петокот (19-ти септември) помеѓу грчката министерка за надворешни работи, Дора Бакојани, и нејзиниот македонски колега, Антонио Милошоски, заврши со договор за продолжување на разговорите околу името помеѓу двете земји под покровителство на ОН.
Состанокот се одржа во Париз, на маргините од форумот ЕУ-Централна Азија.
Претседателот на хрватскиот парламент, Лука Бебиќ, во понеделникот (22-ри септември) й се заблагодари на Латвија за поддршката на интеграцијата на Хрватска во НАТО.
Во изјавата за новинарите по разговорите во Рига со својот латвиски колега, Гундар Дауџе, Бебиќ истакна дека Латвија беше една од првите земји што го ратификуваа протоколот за пристапот на Хрватска во НАТО.
Тој изрази надеж дека другите членки на Алијансата ќе го сторат истото.
Tурскиот државен министер, Мехмет Шимшек, во неделата (21-ви септември) замина за Париз, на серија состаноци со цел поттикнување на француските инвестиции во Турција.
Во понеделникот Шимшек и неговата делегација се состанаа со претставниците на францускиот сателитски оператор Еутелсат и Европската вселенска агенција.
Во вторникот Шимшек говореше во Париската комора за трговија и индустрија.
Рускиот министер за вонредни состојби, Сергеј Шоигу, во неделата (21-ви септември) допатува во Белград за да ја провери работата на руските експерти кои го чистат аеродромот во Ниш од мини.
За време на својата посета Шоигу се состана со српскиот премиер Мирко Цветковиќ, министерот за надворешни работи, Вук Јеремиќ, и министерот за економија, Млаѓан Динкиќ.
Грчкиот премиер Костас Караманлис во петокот (19-ти септември) се состана со данскиот колега во посета на земјата, Андрес Фо Расмусен.
Тие разговараа за енергијата, климатските промени и прашањата поврзани со ЕУ.
Австрискиот дипломат Вернер Алмхофер е новиот шеф на мисијата на ОБСЕ во Косовo, на местото од Швајцарецот Тим Гулдиман.
Алмхофер (48) беше австриски амбасадор во Босна и Херцеговина од 2005 година.
(Разни извори -- 16/09/08-23/09/08)
