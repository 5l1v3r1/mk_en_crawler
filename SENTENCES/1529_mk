26/10/2010
Црногорскиот премиер Мило Ѓукановиќ во петокот (22-ри октомври) беше во Скопје, каде што се состана со македонскиот премиер Никола Груевски, претседателот на парламентот, Трајко Велјановски, и други високи претставници.
Билатералниот договор потпишан за време на посетата предвидува зајакнување на соработката во областите на социјалното осигурување, образованието, технолошкиот развој и економските врски.
Хрватскиот претседател Иво Јосиповиќ во неделата (24-ти октомври) рече дека неговиот српски колега, Борис Тадиќ, се очекува да ја посети Хрватска следниот месец.
Градоначалникот на Вуковар, Жељко Сабо, неодамна рече дека посетата на Тадиќ ќе биде многу важна за жителите на градот.
Република Кирибати го призна Косово како држава, станувајќи 71-вата земја што го стори тоа, објави Министерството за надворешни работи во понеделникот (25-ти октомври).
Кирибати изрази подготвеност за воспоставување на дипломатските односи со Косово и отпочнување соработка во политиката, трговијата и економијата.
Кирибати е островска држава која се наоѓа во централниот Пацифик.
Tурскиот премиер Реџеп Тајип Ердоган вели дека не е задоволен од темпото на разговорите за членство на Анкара во ЕУ.
„Ниту една друга земја не чекаше толку многу години“, рече Ердоган по состанокот на 20-ти октомври со финската колешка Мари Кивиниеми во Хелсинки.
Српскиот претседател Борис Тадиќ и неговиот македонски колега во посета на земјата, Ѓорге Иванов, на 20-ти октомври го пофалија нивото на билатералните односи и изразија взаемна поддршка за кандидатурите на нивните земји за ЕУ.
Тие рекоа дека и покрај разликите меѓу Белград и Скопје во врска со косовското прашање, двете земји се подготвени да ја продлабочат својата културна и економска соработка и да станат пример за регионалната соработка.
Maкедонскиот претседател Ѓорге Иванов ја започна официјалната посета на Естонија, каде што се состана со претседателот Томас Хендрик Илвес, премиерот Андрус Ансип и претседателот на парламентот, Ене Ергма.
Естонските претставници ја потврдија својата поддршка за евроатланската интеграција на Македонија и рекоа дека билатералните спорови не треба да го блокираат пристапувањето во ЕУ и НАТО.
Претседателот на ЕУ, Херман ван Ромпуј, ги повика сите клучни играчи во Босна и Херцеговинa (БиХ) да се фокусираат на политичките реформи во врска со перспективата во ЕУ.
По разговорите со членовите на трипартитното претседателство и високиот претставник Валентин Инцко, Ван Ромпуј го критикуваше недостатокот на напредок, но вети дека ЕУ ќе остане активно ангажирана во земјата.
За време на балканската турнеја, Ван Ромпуј отпатува и за Aлбанијa, Maкедонијa и Црна Гoра.
(Разни извори -- 19/10/10-26/10/10)
