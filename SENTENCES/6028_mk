08/04/2011
Од Линда Карадаку за Southeast European Times во Приштина -- 08/04/11
Како настан без преседан, главните политички партии во Косово се здружија и постигнаа договор за нов претседател.
Нивниот избор беше заменик-началничката на косовската полиција, генерал мајор Атифете Јахјага.
По гласањето во парламентот во четвртокот вечер (7-ми април) таа стана првата претседателка на Косово.
Јахјага лесно ја порази противкандидатката, Сузане Новобердалиу, освојувајќи 80 отсто од гласовите на 100-те пратеници кои учествуваа.
Потребен беше само еден круг гласање.
Сите парламентарни партии, освен Ветевендосје, учествуваа на седницата.
„Мојата кариера ги одразува промените низ кои мина Косово во текот на минатата деценија“, им рече Јахјага на пратениците по претседателската заклетва.
Таа ја искажа својата поддршка за тековните разговори меѓу Косово и Србија.
„Со оглед на тоа што не можеме да го промениме минатото, ние ќе ја градиме иднината, учејќи од грешките во минатото“, рече Јахјага.
Таа беше заеднички кандидат на три партии -- Демократската партија на Косово (ПДК), Демократската лига на Косово (ЛДК) и Сојузот за ново Косово (АКР).
Шефот на Косовското биро на Радио Слободна Европа, Арбана Видишиќи, изјави за SETimes дека договорот „претставува важен чекор кон политичкиот компромис, нешто што на Косово му недостасува во последно време“.
Јахјага „секако дека има добар старт, имајќи ја предвид политичката поддршка со која почнува“, рече Видишиќи.
Премиерот Хашим Тачи рече дека она што се чинеше невозможно, сега се оствари.
Меѓународните претставници во Косово, исто така, го поздравија политичкиот дијалог, при што американскиот амбасадор Кристофер Дел рече дека земјата поминала низ тежок период кој ги стави на тест нејзината сила и одржливоста на нејзините млади институции.
„Не само што структурите и институциите се исправија пред притисокот, туку и младите водачи докажаа дека се способни да ги стават интересите на нацијата пред своите лични или своите партиски интереси“, рече Дел.
„Во време кога косовските институции претрпеја штета и кога се покренаа многу прашања дали Косово е способно да му обезбеди правда на својот народ, мислам дека Атифете Јахјага ќе биде важен симбол на посветеноста на земјата на правдата, и дека нејзиното претседателствување ќе биде почеток на едно ново и конструктивно поглавје од историјата на оваа земја“, додаде тој.
Сепак, не беа сите политичари среќни со исходот.
Претседателот на парламентот Јакуп Красниќи вели дека договорот бил противуставен и го обвини Тачи дека го крши статутот на партијата.
Красниќи беше вршител на претседателската фунција откако пресудата на судот доведе до оставка на Бехџет Пацоли од функцијата шеф на државата минатиот месец.
Во меѓувреме, заменик-претседателот на Ветевендосје, Висар Имери, го критикуваше договорот меѓу главните партии како недемократски.
Претседателствувањето на Јахјага „ќе биде производ на партиски договор кој носи крај на Косово како република“, тврди тој.
