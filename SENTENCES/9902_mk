10/04/2013
Линда Карадаку за Southeast European Times во Приштина -- 10.04.13
Косово неодамна стана една од 37-те држави во светот -- и единствената на Балканот -- што влезе во глобално партнерство во борбата против организираниот криминал, шверцот со оружје и тероризмот.
Владата ќе добие бесплатен пристап до Е-трејс, интернет систем кој се користи за лоцирање на нелегалното оружје. 
Апликацијата овозможува анализа на податоците од лоцирањето на огненото оружје кои можат да помогнат во идентификувањето на начините на шверцот, како и географското профилирање на криминалните жешки точки и евентуалните извори на нелегално огнено оружје.
Mентор Врајоли, аналитичар во Косовскиот центар за безбедносни студии, рече дека програмата „може да им помогне на косовските институции за владеење на правото да заземат поистакната улога во борбата и спречувањето на организираниот криминал на регионално ниво“, со оглед на тоа што шверцот претставува регионален проблем и Косово ќе стане единствената држава на Балканот со ваков ангажман.
Косово покажува заложби во насока на неколку клучни процеси на меѓународните односи, вклучително и обидите за исполнување на условите за визната либерализација и тековните преговори со Србија.
Врајоли рече дека Косово мора да постигне постабилен напредок за да се приклучи на процесот на европска интеграција и додаде дека количеството на нелегално оружје за кое се верува дека постои во земјата може да им наштети на европските аспирации на Косово.
Во извештајот на косовскиот Форум за безбедност од 2012 година се вели дека 17.142 парчиња оружје се конфискувани во Косово меѓу 2000 и 2011 година. 
Според извештајот на Програмата за развој на ОН за 2011 година, во Косово има повеќе од 330.000 парчиња нелегално оружје.
„Зајакнувањето на владеењето на правото во Косово придонесува за намалување на корените на организираниот криминал во регионот, што го олеснува лоцирањето на овие појави за институциите за владеење на правото од другите држави“, додаде Врајоли.
Од косовските полициски сили изјавија за SETimes дека аранжманот ќе помогне за зголемување на безбедноста во земјата.
„Овој меморандум сигурно ќе помогне косовската полиција да ги зајакне своите капацитети при пронаоѓањето на нелегалното оружје и борбата против организираниот криминал“, се вели во писмената изјава на полицијата. 
„Тоа ќе ја зголеми безбедноста на граѓаните на Косово и ќе помогне во зголемувањето на регионалната безбедност.“
Како дел од договорот, Косово и другите 35 држави ќе соработуваат со американската Агенција за алкохол, тутун и оружје, oддел на американското Министерство за правда кој се бори против насилниот криминал.
Таулант Ходај, претседател на Иницијативната група Алпбах Косово, придружна членка на Европскиот форум Алпбах, изјави за SETimes дека аранжманот има позитивно влијание врз Косово како држава.
„Овој договор му помага на Косово да добие пристап до различни програми кои имаат за цел борба против транспортот на нелегалното оружје“, рече Ходај.
Министерот за внатрешни работи, Бајрам Реџепи, рече дека договорот ќе ја зголеми регионалната безбедност и „е особено важен во меѓународната борба против тероризмот“.
Косовските граѓани ја поздравија веста, велејќи дека нелегалното оружје претставува легитимна опасност.
Рон Дема, студент од Приштина, вели дека неколкуте инциденти во кои е употребено оружје предизвикуваат загриженост.
„Би сакал овој договор да овозможи пронаоѓање и откривање на целото нелегално оружје, бидејќи тоа ќе го направи нашето општество побезбедно “, рече Дема за SETimes.
Ајше Келменди, која работи во продавница во приштинското предградие Фуше Косове, вели дека бројот на парчиња нелегално оружје во рацета на граѓаните најдобро се огледува во бројот на инциденти во текот на летото и на свадбените прослави, каде што прилично голем број луѓе завршуваат со повреди од неконтролираното славеничко пукање од оружје.
„Се надевам дека владата, а особено косовската полиција, ќе ја сфатат многу сериозно конфискацијата на нелегалното оружје и јас би сакала овој нов систем да биде успешен“, рече Келменди за SETimes.
Koи други иницијативи ќе помогнат да се немали нелегалното оружје во регионот? 
Кажете ни ги вашите размислувања во делот за коментари.
