09/08/2007
Од Георги Митев-Шантек за Southeast European Times во Белград – 09/08/07
Со години веќе се води жестока дебата околу курсот на српскиот динар наспрема еврото.
Едната страна сака послаб динар, што ќе й овозможи на Србија да извезува повеќе стока и ќе ја стимулира нејзината економија.
Другата страна, пак, е загрижена околу можноста за инфлација и сака да одржување на стабилни стапки.
Обичните граѓани, пак, би сакале да има зголемување на динарот, што ќе им овозможи да си ги исплатат заемите врзани за еврото.
На оние кои сметаа на пораст на динарот, неодамна им беа подгреани надежите.
На крајот од јуни домашната валута доживеа пораст од 2,66 отсто во период од десет дена.
И додека должниците и увозниците славеа, извозниците се нервираа.
Аналитичарите беа загрижени дека домашната валута би можела да излезе надвор од контрола, наштетувајќи й и на онака кревката српска економија.
Соочени со потенцијални огромни загуби, некои менувачници ја ставија во мирување продажбата на евра додека се стабилизира ситуацијата.
До почетокот на јули еврото се врати на своето претходно ниво од околу 81,5 динари.
Извозниците и некои економисти, сепак, не се задоволни.
Тие сакаат централната банка уште повеќе да ја намали вредноста на динарот.
Божидар Ѓелиќ, вицепремиер на српската влада, не гледа потреба за промени во монетарната политика.
Тој, наместо тоа, вели дека целта треба да биде наоѓање заедничка основа помеѓу монетарната и фискалната политика, што ќе овозможи ниска инфлација, како и висок индустриски раст.
Позицијата на Народната банка на Србија и нејзиниот гувернер Радован Јелашиќ -- чиј мандат беше потврден од новата српска влада -- е јасна.
Основната цел на централната банка е ниска инфлација.
Според гувернерот, ако извозниците сакаат да го зголемат извозот, тие треба да го развијат производството, да го подобрат квалитетот на нивните производи и производствената ефикасност и не треба да ги засноваат своите надежи на курсните разлики.
Официјалните статистички податоци се чини дека одат во прилог на ставот на Јелашиќ.
Според податоците, српскиот извоз се зголеми и покрај тоа што динарот остана на релативно високо ниво, а еврото падна.
Во првите пет месеци од годинава, извозот се зголеми за 33,4 отсто, макар што увозот, исто така, беше повисок за 28,8 отсто.
Клучниот извоз вклучува железо и челик, обоени метали, облека и жита.
Увозот вклучува нафта и природен гас, автомобили, камиони, машини и железо.
Голем број економисти не ги сметаат овие курсни стапки за најважен фактор што ги раководи нивоата на извоз во Србија.
Наместо тоа, тврдат тие, извозот го попречуваат лошите амбалажи, непочитувањето на крајните рокови и проблемите во производството.
Српскиот трговски дефицит останува висок, со 25 отсто зголемување во текот на првите неколку месеци од оваа година.
Послабото евро, во комбинација со зголемената побарувачка за странски производи, го зголеми дефицитот.
Краткорочно, според некои економисти, приливот на евтини увозни стоки е добар, со оглед на тоа што во спротивно побарувачката би можела да ги зголеми цените на домашните производи, евентуално предизвикувајќи инфлациска криза.
Србите сé уште се сеќаваат како носеле сметки со девет цифри во своите паричници во текот на деведесеттите.
Малкумина сакаат да се повтори едно вакво сценарио.
