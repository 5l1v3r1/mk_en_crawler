04/10/2012
Лили Линч за Southeast European Times во Белград -- 04.10.12
Српските власти во средата (3-ти октомври) мобилизираа 2.000 полицајци во Белград и распоредија стража пред Американската амбасада, додека заканите од хулиганите и ултранационалистичките групи доведоа до откажување на парадата на гордоста на хомосексуалците, втора година по ред.
Безбедносните сили се распоредија околу културниот центар, во кој се одржуваше изложба на фотографии организирана како дел од активностите на неделата на гордоста, како и во центарот на Белград и пред Американската амбасада.
Мала група демонстранти се собра во близина на културниот центар, пеејќи црковни песни во знак на протест поради контроверзната изложба, за која некои велат дека е навредлива за Христијаните. 
И покрај заканите од ултранационалистичките групи, немаше насилство.
Властите ја откажаа парадата закажана за во сабота и сите други собири тој ден, наведувајќи ја како причина загриженоста за безбедноста. 
Во своето соопштение, премиерот Ивица Дачиќ рече дека владата стравува оти настанот може да се претвори во насилство. 
Парадата во 2010 година резултираше со судири меѓу ултранационалистите и полицијата, во кои беа повредени повеќе од 100 луѓе. 
Парадата планирана минатата година беше, исто така, откажана.
Горан Милетиќ, еден од организаторите на парадата, рече дека изложбата на фотографии поминала без никакви проблеми, и покрај контроверзноста, бидејќи владата распореди обезбедување за да ја загарантира безбедноста. 
„Не беше воопшто тешко да се обезбеди овој настан“, рече тој за SETimes. 
„За полицијата тоа беше еден вид нормална работа што ја врши и ја изврши многу добро бидејќи имаше политичка волја.“
Откажувањето на парадата на гордоста предизвика критики од групите за човекови права и се очекува да биде разочарување за ЕУ, за која парадата на гордоста претставуваше тест за посветеноста на Србија на човековите права и политичката волја за заштита на ранливите групи од насилство.
Некои тврдат дека одлуката на српската влада да ја забрани парадата претставува повеќе политичко маневрирање отколку загриженост за јавната безбедност.
„Клучната причина зад ваквата одлука не беше безбедносната проценка, туку политичката проценка“, рече за SETimesФилип Ејдус, асистент на студиите по безбедност на Белградскиот универзитет. 
„Од безбедносна гледна точка, десничарските групи кои се закануваа со големо насилство може лесно да се неутрализираат. 
Повеќето луѓе во Србија не гледаат поволно на геј-парадата и владата во Србија едноставно не сака да биде поврзувана со нешто толку непопуларно.“
Иако полицијата е успешна во спречувањето на секакво насилство за време на овонеделните активности на неделата на гордоста, некои го критикуваат полицискиот синдикат за својот политички став во врска со парадата на гордоста. 
Синдикатот објави соопштение во кое се вели дека парадата треба да се забрани, а некои безбедносни експерти се прашуваат дали полицијата треба да биде таа што ќе одлучува кого ќе штити, а кого нема да штити по службена должност.
Соња Стојановиќ од белградскиот Центар за безбедносни студии рече дека политичарите имаат одговорност да ја информираат полицијата за неопходноста од заштита на сите граѓани.
„Полицијата најдобро знае што може да направи, а што не може, но политичарите треба да се тие што ќе им кажат кој треба да биде заштитен и од кои причини“, рече таа за SETimes.
