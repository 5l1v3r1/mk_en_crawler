12/01/2010
Германскиот министер за надворешни работи, Гвидо Вестервеле, во четвртокот (7-ми јануари) ја објави поддршката за кандидатурата на Tурција за ЕУ.
На прес-конференцијата во Анкара по состанокот со турскиот колега Ахмет Давутоглу Вестервеле рече дека Германија стои зад договорите меѓу Турција и ЕУ.
Тој, исто така, ја пофали иницијативата на Турција да му се дадат поголеми права на нејзиното турско малцинство, додека Давутоглу вети дека Анкара ќе продолжи со спроведувањето на реформите потребни за членството во ЕУ.
Хрватската премиерка Јадранка Косор и нејзиниот словенечки колега, Борут Пахор, в среда (13-ти јануари) ќе се состанат во словенечкиот ски-центар Крањска Гора.
Тие се очекува да разговараат околу ратификацијата од страна на Словенија на арбитражниот договор за решавање на нивниот долготраен пограничен спор.
Tурција и Либан во понеделникот (11-ти јануари) потпишаа договор за укинување на нивниот визен режим.
Овој потег уследи за време на посетата на либанскиот премиер Саад Харири на Анкара.
За време на заедничката прес-конференција, турскиот премиер Реџеп Тајип Ердоган му се придружи на Харири во критикувањето на Израел, наведувајќи ја нуклеарната програма на земјата и нарушувањето на либанскиот воздушен простор.
Бугарскиот заменик-министер за надворешни работи, Марин Раиков, и неговиот грчки колега, Димитрис Друцас, во понеделникот (11-ти јануари) потпишаа договор за отворање нов пограничен премин меѓу двете земји.
Новиот пограничен премин Златоград-Термес ќе биде официјално отворен од страна на бугарскиот премиер Бојко Борисов и неговиот грчки колега Јоргос Папандреу в петок.
Србијa е подготвена да посредува во долготрајниот спор околу името помеѓу Mакедонијa и Грција, рече претседателот Борис Тадиќ на 5-ти јануари.
Тадиќ ја понуди помошта на Србија за време на разговорите со грчкиот премиер во посета на земјата, Јоргос Папандреу.
На дипломатската конференција во Белград, Тадиќ рече дека приоритетите на надворешната политика на земјата во 2010 година ќе бидат забрзувањето на нејзината кандидатура за членство во ЕУ;
зачувувањето на нејзиниот територијален интегритет;
зајакнувањето на регионалната соработка и економската дипломатија.
Maкедонскиот премиер Никола Груевски во средата (6-ти јануари) ја заврши тридневната посета на Тел Авив, за време на која се состана со израелскиот министер за надворешни работи, Авигдор Либерман, и премиерот Бенјамин Нетањаху.
Груевски, исто така, се состана со претседателката на опозициската партија, Ципора Ливни.
Tурскиот министер за надворешни работи, Ахмет Давутоглу, на 5-ти јануари се состана со својот бразилски колега во посета на земјата, Челзо Аморим, и двајцата се согласија да го спроведат планот за стратешко партнерство.
Давутоглу по состанокот рече дека двете земји ги делат перспективите за многу глобални прашања, вклучително и климатските промени и нуклеарната енергија.
(Разни извори -- 05/01/10-12/01/10)
