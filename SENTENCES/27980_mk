19/05/2010
БУКУРЕШТ, Романија -- Поголемата партија во владејачката коалиција, Либерал-демократската партија (ПДЛ), потпиша договор за соработка во вторникот (18-ти мај) со Националната унија за напредок на Романија (УНПР), нова група формирана од одметниците од опозициската Социјалдемократска партија (ПСД). 
УНПР беше официјално основана на почетокот од месецот, и сé уште нема официјална парламентарна група. 
Партијата има левичарско-центристичка платформа, претставувајќи се себеси како „модернизирана“ ПСД. 
Истата ги контролира гласовите на скоро дваесетина пратеници, што е добредојдено зајакнување за владејачката коалиција. 
Сепак, и покрај овие гласови, владејачката ПДЛ и Демократскиот сојуз на Унгарците нема официјално мнозинство и мора да се потпре на гласовите на претставниците на етничкото малцинство. 
(Реалитатеа, Котидианул, Зиаре - 18/05/10)
