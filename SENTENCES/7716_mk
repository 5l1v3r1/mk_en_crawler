14/03/2013
Енди Дабилис за Southeast European Times во Атина -- 14.03.13
Грчката влада презема мерки за решавање на проблемот со растечкиот екстремизам и нападите врз емигрантите по убиството на 27-годишниот Пакистанец во Атина.
Шехзад Луќман, кој живеел во Грција од 2007 година, беше избоден до смрт додека возел на својот мотор до работа.
„Неказнетоста мора да престане и откривањето на вистината за убиството на 27-годишниот граѓанин од Пакистан може да претставува значајна почетна точка.
Градот Атина, грчкото општество и демократијата повеќе не можат да толерираат вакво одвратно однесување“, рече градоначалникот на Атина, Јоргос Каминис.
Два дена по смртта на Луќман неколку илјади Грци и имигранти, од антифашистички групи па сè до фудбалски навивачи, се собраа да протестираат против расизмот и да ја осудат неонацистичката партија Златна зора.
Додека активистите за човекови права се загрижени дека нападите врз имигрантите ескалираат и може да станат невралгична точка за повеќе насилство, владата објави дека формира специјална антирасистичка полициска единица.
Полицијата, исто така, формираше 70 специјални канцеларии низ цела Грција за легалните имигранти да пријавуваат расистички инциденти и отвори директна телефонска линија.
Минатиот месец полицијата уапси еден 20-годишен Грк под сомневање за обид за убиство, подметнување пожар и грабеж.
Мажот, наводно, припаѓа на банда расисти која извршуваше напади врз пакистанските имигранти во Атина минатата година.
Овие се охрабрувачки знаци, според Алекс Сакелариу, социолог на Универзитетот Пантеон во Атина.
„Најопасниот исход ќе биде ако [расистичката] идеологија стане доминантна во грчкото општество.
Идеите се многу блиски до дејствата и расистичката идеологија не е далеку од расистичките напади“, рече за SETimesСакелариу.
Критичарите долго време ја обвинуваат грчката влада дека не презема дејства против растечкиот број насилни напади кои ги спроведува претежно неонацистичката Златна зора, партија која држи 18 места во парламентот, со растечка популарност.
Златна зора и другите екстремистички организации ги обвинуваат имигрантите за голем број социјални слабости, но особено за зголемувањето на криминалот.
Фаталниот напад врз Луќман одговара на документираниот вид насилна нетолеранција во Грција и претставува уште еден потсетник на потребата за масивна акција за нејзино спротивставување, според Џудит Сандерланд, висок западноевропски истражувач во Хјуман рајтс воч.
„Добро е да се види брзо дејствување во овој случај.
Ќе ја следиме истрагата и сигурно се надеваме дека расистичкиот мотив ќе биде земен предвид во најраната можна фаза“, рече Сандерланд за SETimes.
Многумина во пакистанската заедница во Грција се охрабрени од овој потег на владата, но недовербата е сè уште длабока.
„Чувствуваме многу длабока болка“, рече за SETimes Џавед Аслам, претседател на Пакистанската заедница во Грција.
