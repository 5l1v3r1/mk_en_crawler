11/02/2008
Од Горан Трајков за Southeast European Times во Скопје -- 11/02/08
Македонскиот парламент на 22-ри јануари усвои закон со кој бара сите кандидати за официјални позиции да бидат проверени со цел да се утврди дали соработувале со -- или биле припадници на -- тајните служби во периодот на комунизмот.
Ваков вид процес на проверка се нарекува лустрација, термин кој историски се поврзува со ритуалите на прочистување кои ги практикувале античките Грци и Римјани. 
По падот на комунизмот, овој термин почна да се користи за ограничувањето на поранешните комунисти -- а особено шпионите на комунистичката тајна полиција -- од учество во власта и сите други јавни функции.
Македонскиот закон беше конечно усвоен откако владата се согласи дека истиот ќе се применува за периодот од 1944 година па сé до денес. 
Во мај 2007 година владата предлагаше процесот на проверка да важи само до јули 2000 година. 
Заговорниците на законот ја критикуваа идејата, велејќи дека тоа е доказ оти владата сака да ги изземе агентите и информаторите кои се сега на власт.
Оние кои сакаат да работат во граѓанските служби, судството, академијата, медиумите и невладините и верските организации сега мора да потпишат писмена изјава дека не соработувале со тајните служби. 
Нивните досиеја потоа ќе бидат проверени од деветчлената парламентарна комисија. 
Законот ќе биде на сила пет години.
Македонија е помеѓу последните земји во поранешна Југославија и Источниот блок кој го спроведува законот за лустрација. 
Заговорниците на истиот тврдат дека користа од истиот е двократна: законот ќе им овозможи на жртвите на режимот да добијат правда, истовремено одземајќи им го на поранешните комунисти влијанието што го имаат во македонската економија и институции.
Сепак, некои се загрижени од можни манипулации во процесот на лустрација, како и дека премногу докази за соработниците се веќе уништени.
Игор Ивановски, пратеник на Социјалдемократскиот сојуз на Македонија (СДСМ), рече дека неговата партија го поддржува законот. 
„Но тоа не значи дека го прифаќаме законот безусловно“, додаде тој, предупредувајќи дека во својата сегашна форма законот би можел да се користи за дискредитација на опозицијата и за политички манипулации.
Стојан Андов, пратеник и поранешен претседател на парламентот, го предложи законот. 
„Со овој закон работата во јавната администрација нема да биде можна за оние кои се идеолошки или политички мотивирани и кои биле тајни политички информатори што работеле за елиминирање на секоја друга политичка опција освен комунизмот“, објасни тој.
Законот, според Андов, е многу важен за земјата, бидејќи овозможува клучните луѓе на позиции во политичките структури, медиумите, образованието и науката да бидат независни од тајните центри на власта останати од комунистичкиот режим. 
Затоа, вели тој „одлуките што ќе ги носи комисијата за проверка ќе бидат повеќе во корист на државата и граѓаните, и ќе ги следат законите на Македонија“.
