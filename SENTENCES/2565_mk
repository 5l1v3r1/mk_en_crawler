20/02/2006
Од Игор Јовановиќ за Southeast European Times во Белград – 20/02/06
Претседателот на Европската комисија, Хозе Мануел Баросо, во четвртокот (16-ти февруари) изјави дека ЕУ останува силно посветена на европската иднина на Србија и Црна Гора, истовремено предупредувајќи дека преговорите за стабилизација и асоцијација би можеле да бидат доведени во прашање ако соработката на државната заедница со Меѓународниот кривичен трибунал за поранешна Југославија (МКТЈ) и понатаму биде недоволна.
Соработката мора да се подобри до крајот на февруари за процесот да продолжи, истакна Баросо, по разговорите на високо ниво во Белград.
Брисел би сакал да го потпише договорот оваа есен, рече Баросо, но тоа не може да се случи ако Белград не ја отстрани пречката предизвикана од неговото неисполнување на обврските кон хашкиот трибунал.
Еден од главните камења на сопнување е континуираниот бегалски статус на обвинетите, меѓу кои и поранешниот воен командант на босанските Срби, Ратко Младиќ.
„На коцка е ставен кредибилитетот на владеењето на правото и демократските основи на ова општество.
Никој не треба да им дозволи на оние кои се обвинети за злосторства да го украдат овој дел од европската иднина“, им рече Баросо на членовите на парламентот на Србија и Црна Гора.
Комесарот за проширување на ЕУ, Оли Рен, кој го придружуваше Баросо на неговата турнеја низ Југоисточна Европа, рече дека ќе ги информира министрите за надворешни работи на ЕУ на крајот од овој месец во врска со нивото на соработка со МКТЈ.
Таа оценка, од друга страна, ќе зависи од мислењето на Карла дел Понте.
Дел Понте е многу критички настроена кон Белград, обвинувајќи го дека повторуваните ветувања за соработка не резултираа со конкретни дејства.
Сепак, властите во Белград се обидуваат да ја убедат меѓународната заедница во својата решеност за справување со проблемот.
Претседателот на Србија и Црна Гора Светозар Маровиќ по својот состанок со Баросо рече дека разговорите за стабилизација и асоцијација се многу важни за државната заедница, како и дека никој нема да ги ризикува одбивајќи соработка со Хашкиот трибунал.
Во меѓувреме, сојузниот министер за одбрана, Зоран Станковиќ, - поранешен соработник на Младиќ - рече дека ќе поднесе оставка ако бегалецот не биде наскоро уапсен.
И покрај овие ветувања, Младиќ сé уште се наоѓа во бегство.
