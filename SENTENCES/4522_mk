30/04/2009
(ЕурАктив - 29/04/09; AФП, Ројтерс, ДПА, ФТ, ББС, Еуроњус, Ксинхуа - 28/04/09; Eуопсервер - 27/04/09)
Aлбанија аплицираше за членство во ЕУ во вторникот (28-ми април) во Прага, помалку од еден месец откако пристапи во НАТО, заедно со Хрватска.
„Овој чин има историско значење и го одбележува враќањето на мојата нација во семејството на европскита нации“, рече албанскиот премиер Сали Бериша пред да му ја предаде апликацијата на својот чешки колега Мирек Тополанек, чија земја моментно претседава со ЕУ.
Албанија го направи својот прв чекор кон членството во ЕУ во јуни 2006 година, кога го потпиша Договорот за стабилизација и асоцијација (ДСА) со Унијата.
Во последниот редовен извештај на Европската комисија (ЕК) за напредокот на Албанија, издаден в ноември 2008 година, се вели дека земјата треба уште да се бори против организираниот криминал и корупцијата и да постигне поголем „напредок во судските реформи“ и да ја зајакне својата јавна администрација.
Брисел ја повика Албанија да ја одложи својата апликација за по своите општи избори на 28-ми јуни, но земјата сепак ја поднесе апликацијата. 
Поздравувајќи ја апликацијата на церемонијата во вторникот во Прага, Тополанек рече дека Албанија направила „огромни позитивни промени“.
„Убеден сум дека тие се на половина пат [до полноправното членство] денес“, рече тој, според АФП.
Чешкиот премиер истакна дека има сé уште „многу работа“ што Албанија мора да ја заврши пред да пристапи во Унијата, што најверојатно нема да се случи пред 2015 година, според извештајот на ББС од вторникот.
Мајкл Ли, генералниот директор на ЕК за проширување, кој исто така присуствуваше на церемонијата во Прага, ја пофали Албанија за напредокот во донесувањето на клучните реформи потребни за ЕУ и за својата „конструктивна и стабилизирачка улога“ на Балканот.
„Одржувањето парламентарни избори во јуни на слободен и фер начин останува клучен услов“, предупреди тој.
Нерегуларностите и наводите за местење на гласови ги нарушуваа изборите таму од падот на комунизмот во декември 1990-та година.
Минатиот ноември, парламентот воведе пропорционален изборен систем, кој, според владејачката Демократска партија на Бериша, ќе ги разјасни изборните резултати.
Албанија во вторникот стана втората земја од Западен Балкан што аплицираше за членство од декември, по Црна Гора.
Тирана, исто така, можеби ќе мора да чека уште неколку месеци за зелено светло од Брисел, се вели во уредничкиот натпис на британскиот весник <i>Фајненшал тајмс</i> во вторникот, и се истакнува дека би било „погрешно“ ЕУ да ја „игнорира“ кандидатурата на Албанија.
„Проширувањето на Унијата кон исток е меѓу нејзините најголеми успеси; таа мора да се зајакне со прифаќање на ранливите земји од Западен Балкан, вклучително и Албанија“, се вели во весникот.
Хрватска е најнапред во процесот на пристапување и може да се приклучи на ЕУ во текот на следните две години. 
По неа следат Македонија, Србија, Босна и Херцеговина и Косово.
