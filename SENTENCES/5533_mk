06/07/2010
(Eурактив, РФЕ/РЛ - 06/07/10;
AП, АФП, ВWAZ.Euobserver, Ксинхуа, Б92, Блиц, Balkans.com, Фокус - 05/07/10)
Европската интеграција на земјите од Западен Балкан е од суштинска важност за зајакнување на регионот, рече претседателот на Советот на ЕУ, Херман Ван Ромпуј, во интервјуто објавено во понеделникот (5-ти јули).
„Европската иднина на регионот е клучна за нејзината стабилност и намерата е тој процес на интеграција во ЕУ јасно да продолжи на најефикасен можен начин“, рече тој за хрватскиот весник Jутарњи лист, пред посетата на Загреб.
„Европската унија, во неколку прилики, ја потврди својата посветеност на процесот на проширување и Европската перспектива на Западен Балкан.“
Ван Ромпуј, кој беше белгиски премиер пред да биде избран за прв претседател на блокот од 27 земји во декември, рече дека Брисел ќе продолжи да работи за напредокот на кандидатките за ЕУ.
Но, земјите мора да вложат повеќе напори за спроведување на потребните реформи и исполнување на критериумите на Унијата за членство, истакна тој.
Хрватска, најнапредна во процесот на пристапување во ЕУ меѓу земјите од Западен Балкан, се очекува да влезе во блокот во 2012 или 2013 година, како нејзина 28-ма членка.
Со тоа таа ќе стане втора поранешна југословенска република што го стори тоа, по приемот на Словенија пред шест години.
„Пристапувањето на Хрватска, исто така, ќе даде позитивен сигнал за регионот, докажувајќи дека пристапувањето во ЕУ е остварливо“, рече Ван Ромпуј по разговорите со хрватската премиерка Јадранка Косор во Загреб, на третата посета од неговата дводневна турнеја низ регионот.
Тој беше во куси посети на Словенија и Србија претходно во понеделникот.
Во Белград, Ван Ромпуј, се состана со претседателот Борис Тадиќ, кој го изрази „своето незадоволство од забавувањето на процесот на европска интеграција“, според изјавата издадена од неговиот кабинет по состанокот.
Тадиќ „верува дека е суштински за иднината на Западен Балкан да се интегрира во Европската унија што е можно побргу“ и дека секое друго решение би било „бескорисно“ за регионот и за ЕУ, се додава во истото.
Tадиќ и Ван Ромпуј, исто така, разговараа за ситуацијата во Косово, каде што еден маж загина во етнички поделениот град Митровица во понеделникот при експлозија во која беа повредени други 11 лица.
Додека претседателот на ЕУ патуваше низ регионот, пратеникот на косовските Срби Петар Милетиќ беше застрелан и ранет од вооружен напаѓач во Митровица во понеделникот.
Осудувајќи го неодамнешното разгорување на насилството во Косово, Ван Ромпуј повика на „воздржаност, смиреност, стабилност и дијалог“ за време на својата посета на Загреб.
Тој ја завршува својата турнеја низ регионот по посетата на Приштина во вторник (6-ти јули), каде што треба да се состане со претседателот Фатмир Сејдиу.
