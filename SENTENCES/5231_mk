01/09/2009
Од Горан Трајков за Southeast European Times во Скопје – 01/09/09
Македонскиот претседател Ѓорге Иванов, кој дојде на функцијата во мај, има неколку неодложни прашања на својата агенда.
Тука спаѓаат наоѓањето решение на грчко-македонскиот спор во врска со името, добивањето датум за почеток на преговорите за членство со ЕУ и спроведувањето на безвизниот режим.
Претседателот, исто така, се залага за надминување на разликите меѓу етничките заедници во Македонија.
Во ексклузивното интервју со новинарот на SETimes Горан Трајков, тој говори за своите планови и политики.
SETimes:
Откако станавте претседател, почнавте да се залагате за „разумно решение“ со Грција во врска со спорот околу името.
Што значи разумно решение?
Дали би ја поддржале евентуалната промена на името на Македонија?
Ѓорге Иванов:
Македонија е добро позната како земја која применува компромиси и мирољубиви решенија во сите свои политики, вклучително и во надворешната политика.
Според тоа, Македонија, нејзините водачи и граѓани, остануваат посветени на стратегиите на дијалог и компромис, кои ќе донесат пријателство, соработка и благосостојба за нас, нашите соседи и целиот регион.
Покажавме јасна политичка волја бидејќи Македонија сака да го остави зад себе овој проблем.
Посредникот, нашите партнери и сојузници во ЕУ и НАТО, како и многу грчки водачи, знаат дека непринципиелен компромис нема да й донесе ништо добро на ниедна од нашите држави.
Тоа е така бидејќи посрамена и навредена нација не може да биде вистински сојузник или партнер.
Затоа, едноставно „разумно“ е сите идни решенија и компромиси да поаѓаат од потребата да не се навреди или игнорира идентитетот и достоинството на нашите граѓани.
Само овие видови компромиси – кои ги почитуваат традициите, вредностите и идентитетот на граѓаните – може да бидат разгледувани од страна на политичкото раководство на државата.
SETimes:
Која е улогата на Македонија во регионалната соработка?
Иванов Македонија беше и останува клучен фактор за стабилноста и безбедноста во балканскиот регион.
Ние сметаме дека со нашата политика на постојано зголемување на соработката со сите наши соседи и со нашата активна улога во регионалните иницијативи, нашата земја станува посилна и попросперитетна, и ги почитува безбедноста и развојот на целиот регион.
SETimes:
Со оглед на тоа што Македонија веќе има статус на кандидат за ЕУ, дали очекувате набргу датум за почеток на преговорите?
Иванов Македонија, нејзините водачи, сите релевантни политички фактори и целото општество, се силно посветени на процесот на евроинтеграција.
Нашата земја покажа голема политичка волја во овој процес и нашето општество постојано се реформира и постигнува највисоки европски стандарди во многу области.
Повеќе од јасно е дека Македонија има силна политичка волја и решеност, како и потребен институционален капацитет за успешно поминување низ овој процес.
SETimes:
Неодамна, Европската комисија й даде на Македонија зелено светло за визна либерализација.
Какво влијание очекувате да има оваа одлука?
Иванов Процесот на визната либерализација ќе биде голем поттик за европскиот начин на живот и дух на секој македонски граѓанин.
Истиот ќе ги отвори вратите за културна, образовна и бизнис соработка на нашите граѓани со граѓаните, претпријатијата и институциите од целиот континент.
А тоа е клучно за понатамошната европеизација на нашето општество.
Модернизацијата на нашето општество во различни сектори, функционалната пазарна економија, па дури и изгледите за привлекување [странски директни инвестиции] во земјата се зголемуваат со овој нов развој на настаните.
Силно верувам дека ова е голем чекор во процесот на постигнување брз и одржлив развој на нашето општество и негова интеграција во ЕУ.
SETimes:
Неодамна ја посетивте Хрватска, која е веќе во процес на преговори за пристапување во ЕУ.
Кои беа главните теми на разговорите со хрватскиот претседател Стипе Месиќ?
Иванов Мојата официјална посета на Хрватска беше многу продуктивна и пријателска.
Македонија и Хрватска имаат традиционално пријателски односи и заедно поминаа низ многу процеси во регионот.
Нашите земји ја делат посветеноста на регионалната соработка и целосната евроатланска интеграција.
Отидовме во Хрватска со голема бизнис делегација за да ги промовираме можностите за економска соработка.
Мислам дека пријателските односи меѓу двете земји ќе се зајакнат уште повеќе преку силните врски на нашите бизнис заедници.
SETimes:
Како планирате да ги премостите етничките поделби во македонското општество?
Иванов Мултикултурниот карактер на нашето општество е европска и македонска вредност.
Уште повеќе, механизмите за заштита на етничкиот, верскиот и културниот идентитет на граѓаните и заедниците што се интегрирани со македонскиот устав, претставуваат храбро решение, и се пример за секое современо општество.
Охридскиот договор обезбедува силна рамка за единство на земјата и нашите граѓани и уште повеќе ја зајакнува понатамошната кохезија на македонското општество.
За време на моето претседателствување, [преку] сите мои иницијативи, проекти и активности, јас се обидувам да ја промовирам довербата и соработката меѓу различните заедници, како и меѓу граѓаните од различно етничко и верско милје.
Секогаш ќе им истакнувам на сите наши политички водачи, но исто така и на другите релевантни фактори во нашето општество, дека тие мора да ги промовираат овие вредности на нашата нација, бидејќи тие го претставуваат автентичниот идентитет и вистинската сила на македонското општество
