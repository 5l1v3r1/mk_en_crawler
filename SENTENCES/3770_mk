24/07/2007
(AФП, АП, Ројтерс, АКИ, ББС, СНН, ФТ, Софиска новинска агенција - 24/07/07)
Петте бугарски медицински сестри и палестинскиот лекар, кои се соочуваа со смртна казна во Либија уште од минатата недела, добија помилување од бугарскиот претседател Георги Парванов во вторникот (24-ти јули), помалку од еден час откако слетаа во Софија.
Медицинските лица, кои беа осудени за намерно инфицирање на повеќе од 400 либиски деца со ХИВ и најпрво осудени на смрт во 2004 година, поминаа повеќе од осум години во затворот во Триполи.
Истата пресуда им беше изречена на крајот од нивното повторено судење во декември 2006 година и беше потврдена од страна на либискиот Врховен суд претходно овој месец, и покрај доказите за невиноста на здравствените работници.
По неколку години меѓународен притисок и по постигнатиот договор, со кој секое од семејствата на 438 инфицирани деца доби еден милион американски долари компензација, либиското највисоко правно тело ги замени смртните казни со доживотен затвор на 17-ти јули.
Два дена подоцна Софија испрати официјално барање до Триполи, во кое повика на нивна итна репатријација во Бугарија врз основа на договорот за размена на затвореници од 1984 година помеѓу двете земји.
Бугарските медицински сестри Кристиана Вулчева, Насја Ненова, Снежана Димитрова, Валентина Сиропуло и Ваља Червењашка, како и палестинскиот лекар Ашраф Јума Хајуј - кој неодамна доби бугарско државјанство -- беа ослободени од затворот рано во вторникот, по неколкучасовни тензични преговори помеѓу европската делегација и либиските власти.
Авионот на францускиот претседател, со кој првата дама на Франција Сесилија Саркози и комесарот за надворешни работи на ЕУ, Бенита Фереро-Валднер пристигнаа во Триполи во неделата, ги пренесе шесте медицински лица во Софија.
Во авионот беше и сопругот на медицинската сестра Кристиана Вулчева, д-р Здравко Георгиев, кој беше ослободен од истото обвинение во 2004 година, но не му беше дозволено да ја напушти Либија.
Роднините на медицинските лица, десетици локални и странски новинари, Парванов, премиерот Сергеј Станишев и други функционери и дипломати, беа помеѓу стотиците луѓе кои й посакаа добредојде на групата на Софискиот аеродром.
„Во изминативе осум години никогаш не го заборавивме страдањето на медицинскиот персонал, кој покажа такво достоинство и цврстина за време на нивното долготрајно судење“, рече Фереро-Валднер на импровизираната церемонија.
„Овој извонреден исход претставува резултат на континуираните заеднички напори на ЕУ, заедно со балканските власти, конзекутивните претседателства на ЕУ и голем број други земји-членки.
Ова ја покажува вредноста на здружената акција на ЕУ.
ЕУ секогаш ќе работи неуморно за правдата на своите граѓани.“
Четириесет и пет минути по враќањето на медицинските лица дома, беше објавен претседателскиот декрет за нивно помилување.
„Воден од цврстата убеденост во невиноста на бугарските државјани осудени во Либија и исполнувањето на своите уставни права, претседателот потпиша декрет за нивно помилување и ослободување од нивните казни“, рече министерот за надворешни работи, Ивајло Калфин, читајќи го соопштението од кабинетот на Парванов.
Медицинските лица им се заблагодарија на сите што ги поддржуваа во изминатите години.
„Го чекав толку долго овој момент“, рече Димитрова, додека Вулчева рече дека се надева дека ќе му се врати на нормалниот живот.
Затворањето на овој случај го отвора патот за целосна нормализација на односите на Либија со ЕУ, која во вторникот, исто така, вети дека ќе спроведе „подобрена рамка за обезбедување на соодветна нега за децата жртви на сидата во Либија“.
