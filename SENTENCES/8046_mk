03/12/2012
Ивана Јовановиќ за Southeast European Times во Белград -- 03.12.12
Регионалните експерти за одбрана и безбедност се фокусираат на надминување на економската криза, која го попречи процесот на транзиција и напорите за европска и евроатланска интеграција, рекоа експертите на неодамнешната конференција во Црна Гора.
Со цел да се надминат пречките, земјите од регионот мора да формираат заедничка стратегија за координирање заедничка политика, рече за SETimesБранимир Мандиќ, директор на Регионалниот центар за соработка во безбедноста.
„Практично ниедна од европските земји, и сигурно не од земјите на [Југоисточна Европа] не може самостојно да одржува полн спектар на одбранбени капацитети.
Поради тоа, управувањето со одбранбените ресурси бара подобра координација на напорите меѓу земјите, со цел да се остварат задачите со помалку ресури, што, од друга страна, изискува наоѓање нови можности на полето на соработката во одбраната“, рече Мандиќ.
Со оглед на тоа што безбедносниот сектор во регионот порано беше финансиран од државните буџети, а поголем дел од земјите се соочуваат со фискален дефицит, влијанието од рецесијата е понагласено.
Михајло Ѓокиќ, соработник во Институтот за економски науки, вели дека шансите за нови финансиски средства за безбедносниот сектор се скоро еднакви на нула, бидејќи буџетот за одбранбени цели и неговиот удел во БДП опаѓа.
„Одбранбените/воените капацитети имаат директно влијание врз развојот и организацијата на одбранбениот систем, како и врз структурата на вооружените сили.
...
Министерствата за одбрана и вооружените сили мора да се откажат од некои капацитети кои повеќе не можат да си ги дозволат или се неодржливи“, рече Мандиќ заSETimes.
Неопходно е развивање заедничка стратегија која би се фокусирала на тоа како со расположливите средства би можело да се остварат сегашните цели без активирање на безбедносните ризици, рече тој.
„Треба да се анализираат и потенцијалните заштеди кои би можеле да се постигнат со подобра координација на земјите во регионот во безбедносниот сектор, како и да се изнајде начин за поголема транспарентност во трошењето на финансиските средства“, рече Ѓукиќ за SETimes.
Но, професорот Александар Фатиќ, постар соработник во Институтот за меѓународна политика и економија во Белград и национален експерт за антикорупциските политики на ОН, вели дека главното влијание од светската рецесија врз безбедносниот сектор на Западен Балкан е промената во димензијата.
Не е важен бројот на војници или армиската машинерија, туку позицијата на земјите во енергетската стратегија.
„Денес клучниот проект за регионалната безбедност е изградбата на гасоводот Јужен тек, кој е во полза на Србија, но и Унгарија и некои земји на НАТО.
Гасоводот има потенцијал да влијае на релативната стратешка сила на балканските земји во однос на ЕУ како краен потрошувач на гасот, кој се транспортира низ регионот, но и на економската ситуација во регионот“, рече Фатиќ за SETimes.
Гасоводот долг 3.600 километри има за цел транспорт на сибирски гас преку Бугарија, Србија, Унгарија и Словенија за Италија.
Фатиќ рече дека предлогот руски војници да го обезбедуваат српскиот дел од Јужен тек, поради ограничениот број српски војници и врз основа на итна интервенција на патот на гасодовот, ќе предизвика големи промени за концептот на регионалната безбедност.
