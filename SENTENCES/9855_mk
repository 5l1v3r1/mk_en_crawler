12/04/2013
Дражен Ремиковиќ за Southeast European Times во Подгорица -- 12.04.13
Неколку балкански аеродроми кои со децении беа напуштени, наскоро ќе бидат вратени во употреба. 
Властите и аналитичарите велат дека пониските цени и поволните летови ќе го зголемат воздушниот сообраќај и ќе го направат поповолно патувањето за луѓето во регионот.
„Инфраструктурата на воздушниот сообраќај е клучниот елемент во развојот на некои области [во регионот]“, рече за SETimes Алмер Калач, член на црногорската парламентарна Комисија за економија, финансии и буџет. 
„Ако сакаме да продадеме нешто, ако сакаме да поканиме некого тука, мораме да обезбедиме можност за тоа.“
Меѓународниот аеродром во Тузла, североисточна Босна и Херцеговина (БиХ), ова лето ќе почне да работи во полн капацитет со нови нискобуџетни летови за Малме, Шведска и Базел, Швајцарија, објави минатата недела нискобуџетната авиокомпанија Визер.
Енвер Јукановиќ, директор на аеродромот во Тузла, рече дека реактивирањето на аеродромот ќе придонесе за поголем регионален развој и благосостојба.
„Сигурен сум дека луѓето од регионот на Славонија, Хрватска и Мачва, Србија, ќе патуваат од Тузла, што ќе придонесе за понатамошно поврзување на балканските држави“, рече Јукановиќ за SETimes. 
„На тој начин, ние ќе ги зголемиме туристичките приходи, бидејќи овој регион е добропознат по својата природна убавина. 
Балканот треба да ги заборави разликите и да работи заеднички на засилување на економската [поврзаност].“
Аеродромот во Тузла беше користен за воени цели во минатото, но сега ќе ѝ служи на јавноста.
Недим Курбалија (29), од општина Лукава, во близина на Тузла, рече дека се воодушевил од веста.
„Имам брат кој живее во Малме и му се јавив и му кажав дека веднаш доаѓам да го посетам ова лето“, рече Курбалија за SETimes. 
„Билетот чини помалку од 100 евра и оваа е одлична шанса за секој кој има роднини во Шведска да ги посети со многу малку пари.“
Аеродромот Поникве, во близина на грaдот Ужице, исто така, служеше како воен аеродром и со години е надвор од употреба. 
Во 2009 година српската влада усвои одлука за доделување на аеродромот на локалните власти. 
Властите треба да го опремат аеродромот за цивилни летови до крајот на оваа година.
Претставниците на турското претпријатие Лимак неодамна го посетија Беране, во северна Црна Гора, каде што се состанаа со општинските власти и разговараа околу евентуалното обновување на аеродромот во градот. 
Поранешниот воен аеродром со децении е надвор од употреба.
Вука Голубовиќ, претседател на општина Беране, рече дека турските инвеститори „беа задоволни oд она што го видоа и инвестицијата во ревитализацијата ќе биде меѓу 10 и 15 милиони евра“.
„Тоа ќе биде голем чекор напред, не само за овој град, туку и за целиот регион“, рече Голубовиќ за SETimes. 
„Оваа област има дијаспора од повеќе од 100.000 луѓе ... 
[кои живеат] во разни држави низ светот. 
Големиот туристички потенцијал што овој регион го има, така ќе биде на располагање за луѓето од цела Европа.“
„Аеродромот Беране сигурно ќе биде голема придобивка не само за целиот север на Црна Гора, туку и за сите погранични држави: Србија, Косово, БиХ“, рече Калач.
Експертите велат дека балканските држави губат пари покривајќи ги долговите на националните авиокомпании и треба да ги реструктуираат претпријатијата за авиокомпаниите да продолжат со летовите.
„Бања Лука, на пример, има многу профитабилен и неискористен аеродром. 
Само еден лет неделно“, рече за SETimes Светлана Црниќ, економски аналитичар и поранешен министер за финансии на РС. 
„Властите треба да им понудат на нискобуџетните [авиокомпании] и карго-претпријатијата да работат од овој аеродром и тоа најверојатно би било најдоброто решение, да им се дозволи на некои големи играчи да влезат на пазарот.“
Дали летовите во и од помалите аеродроми ќе го зголемат бројот на туристи во регионот? 
Споделете ги вашите размислувања коментирајќи долу.
