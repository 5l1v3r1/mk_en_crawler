18/08/2006
(Турски дневни вести, Еврејска телеграфска агенција - 18/08/06; Ројтерс, АФП, АП, Фокс њус, НТВ МСНБЦ - 17/08/06)
Израел ја повика Турција да се погрижи нејзината територија да не се користи за пренесување на оружје од Иран за Сирија, и потоа за Халболах, се цитира изјавата на висок израелски функционер за безбедност во четвртокот (17-ти август).
Во изјавата за Ројтерс, анонимен извор рече дека Израел сака турската војска да воведе воздушно и територијално ембарго со цел да оневозможи тоа да се случи, како и дека се започнати разговори со Анкара.
Израел смета дека повеќето проектили со голем дострел, како и другото тешко оружје што Хезболах го добива од Иран, поминува низ турската територија или воздушен простор и потоа низ Сирија, пред да стигне до либанската милитантна група по копно, море или воздух. 
Другите правци за испорака -- преку Ирак или Јордан -- се веќе блокирани.
Резолуцијата 1701, усвоена од страна на Советот за безбедност на ОН на 11-ти август, повикува на „разоружување на сите вооружени групи во Либан“.
„Успешното спроведување на меѓународното ембарго за оружје претставува лакмус тест за успехот на напорите на ОН во Либан“, рече портпаролот на израелското Министерство за внатрешни работи, Марк Регев, за Ројтерс. 
Сепак, тој не сакаше да коментира за конкретната улога што Турција се очекува да ја има во овој процес.
Неименуван висок израелски функционер за безбедност рече дека „самата иднина на ембаргото е на грбот на [Турција]“.
Единствениот муслимански член на НАТО, Турција, е во пријателски односи со Израел и со Либан и се обидува да ги подобри своите врски со Сирија и Иран.
Турскиот весник Хуријет во средата објави дека Турција принудила два ирански авиони, кои летале за Сирија, да се приземјат на аеродромот во југоисточниот град Дијарбакир на 27-ми јули и 8-ми август, за претрес од страна на армијата. 
Ова, наводно, биле иницирано по информацијата добиена од Израел дека во авионите има проектили за Хезболах.
Потврдувајќи го извештајот на весникот во четвртокот, портпаролот на турското Министерство за надворешни работи, Намик Тан, ги опиша операциите како „рутинска процедура“, која била „во согласност со меѓународните правила“.
Според Hurriyet, во ниеден од авионите не била пронајдена воена опрема.
