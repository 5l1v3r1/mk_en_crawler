04/02/2013
Дражен Ремиковиќ за Southeast European Times во Подгорица -- 04.02.13
Соработката на полицијата во Црна Гора и во Албанија резултираше со запленување на повеќе од еден тон марихуана на границата.
Полицајците рекоа дека операцијата е школски пример за тоа како треба да работат полициите, а експертите велат дека ваквата соработка е основна во регионалната борба против шверцот со дрога.
Црногорската полиција најде гумен чамец со два мотори на околу еден километар од местото каде што беше запленета дрогата на 24-ти јануари. 
Две лица беа забележани како бегаат од местото пред да пристигне албанската полиција и да ја заплени дрогата, околу 15 километри југоисточно од црногорскиот град Улцињ.
Марија Јововиќ, портпаролка на црногорската полиција, рече дека агенцијата врши заеднички патроли и обука и разменува информации со другите агенции за спроведување на законот.
„Запленувањето на границата со Албанија претставува показател за добрата соработка“, рече Јововиќ за SETimes. 
„Се разбира, секогаш има простор за подобрување на соработката, особено кога станува збор за безбедносната сфера.“
Регионот е дел од каналот за шверц на дрога кој почнува во Авганистан и се протега преку Турција, Балканот, Италија и Австрија до Централна и Западна Европа. 
ОН ја нарекуваат „Балканска рута“.
Според Извештајот за меѓународната стратегија за контрола на наркотиците за 2012 година на американскиот Стејт департмент, „кокаинот се шверцува по море и воздух од Јужна Америка до Црна Гора со зголемено учество на црногорските граѓани, како организатори или како курири“.
Марко Ницовиќ, член на одборот на директори на Меѓународната полиција за наркотици, рече дека е неопходна широка соработка меѓу државите. 
Тој ја посочи како пример заедничката акција во 2009 година на српските, американските и уругвајските власти, на запленување на повеќе од два и пол тона кокаин од криминалниот бос во бегство, Дарко Шариќ.
„Случајот на Дарко Шариќ покажа дека борбата против шверцот со дрога мора да достигне глобално ниво на соработка“, рече Ницовиќ за SETimes.
Белградскиот обвинител за организиран криминал неодамна објави дека Шариќ испрал повеќе од 2 милијарди евра во Србија, давајќи кредити на 600 претпријатија. 
Шариќ, кој е Црногорец, и понатаму е во бегство, но десетици негови соработници се уапсени.
„Шариќ беше дел од глобалната мрежа на наркотици“, рече Ницовиќ. 
„Тој не можел да заврши ваква работа без некоја политичка позадина. 
Полека се открива колку претпријатија, адвокати, новинари и политичари биле купени со валканите пари на Шариќ. 
Суштината е дека полицијата во регионот треба да соработува уште подобро бидејќи сигурно има простор за тоа.“
Урош Пена, заменик-директор на Дирекцијата за координација на полициските тела во Босна и Херцеговина, рече дека секоја полициска агенција треба да соработува повеќе кога станува збор за планирањето.
„Секоја полиција е малку љубоморна на нечија друга стратегија и податоци“, рече Пена за SETimes. 
„Затоа, секоја полиција несвесно ги крие своите податоци и стратегии. 
Полициските агенции мора да ја подобрат соработката во делот на планирањето, на размената на стратегии и оперативни детали. 
Кога станува збор за дејствувањето, тие работат добро. 
Но, планирањето мора да се стави повеќе на располагање.“
