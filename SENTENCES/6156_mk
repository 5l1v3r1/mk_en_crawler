29/07/2011
Алина Лехтинен за Southeast European Times во Истанбул -- 29.07.11
„Секој Турчин е роден да биде војник“, вели познатата турска фраза. 
Од основањето на турската држава во 1923 година, војската е една од најмоќните институции во земјата.
Тоа им носи проблеми на оние кои не веруваат во воената служба.
„Армијата ја основаше државата. 
Турција е воена нација“, рече Мехмет Тархан, 33-годишен противник на совеста.
Во моментов, Турција не дозволува противење на совеста. 
Противниците се товарат за кршење на Членот 318 од турскиот Кривичен закон.
„[Овој] член, кој се однесува на обесхрабрувањето од воена служба, гласи:,Лицата кои даваат иницијативи или сугестии или шират пропаганда која ќе има ефект врз обесхрабрувањето на луѓето да вршат воена служба, ќе бидат осудени на казна затвор во траење од шест месеци до две години’,“ рече професорот Бора Исјар од Националниот универзитет на Ирска во Мајнот. 
Тој моментно пишува натпис за противниците на совеста во Турција.
Според Исјар, противникот се третира како војник и покрај неговото одбивање да носи оружје и, кога одбива да ги почитува воените наредби, се товари за кршење на воениот кривичен закон.
Додека работел како владин службеник во Дијарбекир од 1995 до 2004 година, Тархан за првпат се соочил со лошата страна на милитаризмот. 
„Турската армија лошо се однесуваше со Курдите. 
Тоа време ме промени“, рече тој.
Денес милитаризмот е спротивен на она во што верува Тархан. 
Активен во геј заедницата, тој јавно го објави своето противење на војската во октомври 2001 година. 
Четири години по ред турската влада го остави намира.
Во 2005 година сé се промени кога тој беше фрлен в затвор, каде што тврдеше дека бил константно вербално напаѓан и малтретиран.
Озан Екин Гоксин, 23-годишен студент од Истанбул, одби воена служба минатата година на Меѓународниот ден на противниците на совеста (15-ти мај).
Гоксин, кој е социолог, смета дека оружјето не треба да се користи за остварување на политичките цели. 
Како студент тој бил во состојба да ја одложи воената служба додека не наполни 30 години.
Сепак, тој смета дека војската се менува. 
„Се говори дури и за професионална армија“, рече тој.
Огус Сонмез, кој се сврти против војската дури откако ја исполни својата воена обврска во 1993 година, се согласува.
„Армијата веќе попушта пред притисокот од европските судови и движењата за човекови права“, рече тој.
Сонмез е основач на веб-страницата Савас карситлари (противници на војната), чија цел е да им се помогне на луѓето како Гоксин и Тархан, кои сакаат да ја одбијат воената служба.
Има многу социјален притисок во Турција за влегување во армијата, објаснува Сонмез. 
„Морате да ја чувате татковината, зашто во спротивно се против турската припадност. 
Ако не се приклучите на армијата, нема да станете маж“, рече тој.
Моментно противниците на совеста немаа правен статус во Турција.
Тархан живее во постојано стравување дека ќе биде уапсен. 
„Тоа може да се случи денес, може да се случи за 50 дена отсега, или може да се случи за десет години отсега“, рече тој.
Според Исјар, дури и да не бидат фатени од воената полиција, оние кои одбиваат воена служба се предмет на, како што го нарекува еден европски судија, „граѓанска смрт“.
„Не можете да се вработите, да гласате, да отпочнете бизнис, да се ожените или да ги регистрирате своите деца. 
Со други зборови, не можете да уживате никакви граѓански права кои граѓаните на Турската република ги уживаат“, објасни тој.
Денес Тархан се издржува себеси со чудни работи на сивиот пазар и со помош од семејството.
Сепак, кога би се вратил назад, би го направил повторно истото. 
„Тоа е она во што верувам. 
[Aнти-милитаризмот] е мојата утопија.“
