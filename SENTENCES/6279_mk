21/02/2012
Енди Дабилис за Southeast European Times во Атина -- 21.02.12
Кога Јоргос Караџаферис, водач на екстремно десничарската партија ЛАОС, говореше пред парламентот минатата недела за тоа дали Грција би прифатила дополнителни мерки на штедење, кои ги побараа меѓународните кредитори, тој се послужи со една слика која ги преплаши оние што се сеќаваат на Втората светска војна, и разлути многу Грци денес.
„Кредиторите бараат 40 години потчинување. 
Грција не може да преживее надвор од ЕУ, но може да преживее без германската чизма“, рече тој.
И додека партнерите на Грција во еврозоната од 17 држави се согласија во вторникот (21-ви февруари) за втор пакет финансиска помош од 128 милијарди евра, кои може да ја спасат Грција од неподмирување на долгот, пакетот најверојатно нема да помогне кај многу Грци кои ја сметаат Германија, најголемиот учесник во еврозоната за финансиската помош на Грција, за свој непријател заради инсистирањето на бранови кратење на примањата, даночни зголемувања, намалени пензии и отпуштање на 150.000 јавни работници во текот на следните три години.
Германските критики кон Грција се зголемуваат. 
Пред две години германското списание Фокус ја употреби сликата на Милоска Венера како прави непристоен гест, за да го илустрира написот кој ги опишува Грците како измамници.
Кога министерот за финансии Евангелос Венизелос беше накрсно испрашуван од претставниците на еврозоната во врска со спласнатите грчки реформи во замена за финансиска помош, токму неговиот германски колега -- Волфганг Шојбле -- беше тој што го покрена деликатното прашање дали на Грците може да им се верува.
Постапката на Шојбле беше премногу за грчкиот претседател Каролос Папуљас. 
„Кој е г-дин Шојбле да ја навредува Грција?“, запраша тој.
Не долго пред тоа, Германија предложи ЕУ да ја разгледа можноста за поставување буџетски „цар“ во Грција кој ќе ги надгледува финансиите на земјата, што Грците го сфатија како шифра што значи Германец, поради што уште повеќе се влошија односите.
Меѓу немирите на улиците и притисокот од Тројката за нови мерки на штедење, Грците сé повеќе и самите покажуваат со прст на Германија.
Димитрис Хаџиниколау, професот по економија на Универзитетот во Јанина во северна Грција, рече дека е меѓу оние што се лути.
„Не сакам да ја изгубиме нашата сувереност ... 
нема да помогне ако имаме министер од друга земја. 
Луѓето во оваа земја ќе се побунат“, рече тој за SETimes.
Грчките демонстранти го запалија германското знаме пред парламентот за време на демонстрациите претходно овој месец, што се совпадна со повикот на правниците, лекарите и Техничката комора на Грција за бојкот на германските производи.
Правниците и инженерите се меѓу затворените професионални групи кои Тројката вели дека треба да се либерализираат за да се овозможи конкуренција во индустријата.
„Сега само остана Германците да го постават германското знаме на Акропол“, рече претседателот на здружението на инженери, Христос Спицис.
Договорот на еврозоната од вторникот доаѓа со своја цена. 
Грција мора да усвои нов закон кој му дава приоритет на враќањето на долгот пред финансирањето на владините услуги и вработените, и мора да отвори специјална сметка која ќе биде управувана одделно од нејзиниот примарен буџет и која мора да има доволно пари за подмирување на нејзиниот долг. 
Истиот бара и од банките и инвестициските фондови да простат милијарди од долговите.
Предлогот за тоа странскиот долг да се врати пред Грција да им исплати плати на своите граѓани, најверојатно, ќе биде тежок за многумина.
Улрик Дрислер, заменик-директор на Институтот Гете во Атина, кој има повеќе од 1.200 клиенти што го изучуваат германскиот јазик и нуди врска со германската култура за Грците, рече дека е време да се запре хиперболата.
„Ова е сосема политичка работа“, рече таа за SETimes во врска со препирката. 
„Работите малку се измешаа. 
Ние работиме во општеството со грчкиот народ и тие немаат ништо против нас. 
Тие сакаат да доаѓаат на нашите настани и да го учат јазикот, и јас не сум забележала никаква омраза кон нас“, додаде таа.
Намалувањето на лутината може да биде тешко. 
Неодамнешната анкета на јавното мислење покажа дека повеќето Германци сметаат оти Грција треба да ја напушти еврозоната и ги обвинуваат Грците за животниот стил кој тие велат дека ја создаде кризата.
Генералниот директор на „Бош“, Франц Фехренбах, побара Грција да биде избркана од ЕУ бидејќи претставува „неиздржлив“ товар. 
„Оваа држава со своите фантомски пензионери и богати луѓе кои не плаќаат даноци, држава без функционална администрација, нема место во ЕУ“, рече тој за списанието Mенаџер.
Јоргос Цогопулос, постар истражувач во грчката експертска група ЕЛИАМЕП, рече за SETimes дека Германија не требаше да ја покренува идејата за буџетски надзорник. 
„Реакцијата е насочена кон Меркел, а не цела Германија. 
Грците се навредени од ваквата германска идеја“, рече тој.
Има повици за смирување на непријателството.
„Не смееме да дозволиме атмосферата да ни излезе од контрола“, рече за Ројтерс Херман Грохе, заменик-водач на германската Демохристијанска партија на канцеларката Ангела Меркел.
