24/02/2006
БРИСЕЛ, Белгија -- Комесарот за проширување на ЕУ, Оли Рен, во четвртокот (23-ти февруари) рече дека „прекинот“ на преговорите за Договорот за стабилизација и асоцијација со Србија и Црна Гора не може да се избегне, како резултат на тоа што Белград не соработува целосно со Трибуналот на ОН за воени злосторства. 
Во говорот пред Комисијата за надворешни работи на Европскиот парламент, Рен побара од Белград да ги исполни своите преостанати обврски, вклучувајќи го и апсењето на бегалецот Ратко Младиќ.
Во своето обраќање пред форумот за евроатланска интеграција во Белград, министерот за надворешни работи на Србија и Црна Гора, Вук Драшковиќ, рече дека 27-ми февруари е крајниот рок за исполнување на преостанатите обврски кон Трибуналот за воени злосторства. 
Со тоа, рече тој, ќе се расчисти патот за членство во програмата на НАТО Партнерство за мир.
Во меѓувреме, локалните медиуми во Србија и понатаму објавуваат дека во тек се преговори за предавање на Младиќ, при што некои шпекулираат дека поранешниот генерал во бегство е болен и е подготвен да се предаде. 
(Блиц, Политика, Данас, АП, АФП, Ројтерс, Гардијан - 24/02/06; Ројтерс, ББС, веб-страница на Европскиот парламент, Бета, Б92, РТС - 23/02/06)
