06/05/2013
Мики Трајковски за Southeast European Times во Скопје -- 06.05.13
Државите од регионот ja зголемија заедничката полициска соработка и работата на усвојување и примена на законот за спречување на циркулацијата на фалсификувани банкноти, која претставува закана за економиите на Југоисточна Европа.
Според аналитичарите, постојат неколку правци на тргување со фалсификувани банкноти, претежно евра и долари.
„Правецот на фалсификуваните пари е Бугарија-Македонија, Македонија-Албанија и Косово-Албанија-Македонија. 
Дел од парите завршува на европските и други пазари“, рече за SETimes Светлана Николоска, професорка на Факултетот за безбедност на државниот универзитет во Скопје.
Многу фалсификувани банкноти завршуваат на западноевропските пазари и пошироко, но некои остануваат во промет во земјите на потекло.
Стефан Буџакоски, професор на Универзитетот ФОН во Скопје, рече дека фалсификуваните банкноти им нанесуваат загуби на националните економии.
Според податоците на ЕЦБ, околу 280.000 фалсификувани евра циркулирале низ балканските пазари во 2012 година.
„Ваквите пари го нарушуваат економскиот систем, безбедноста и платниот систем на земјите. 
Циркулирањето на лажни пари, исто така, предизвикува загуби за граѓаните. 
Досега имаше многу организирани групи во Албанија, Бугарија, Србија и Косово, кои пуштија фалсификувани банкноти со деноминации од 50 и 100 евра“, рече Буџакоски.
Тој предлага регионалната полиција да формира меѓувладино тело како Интерпол.
„За да се откријат главните групи [во ваквите активности], потребна е поголема меѓународна соработка. 
Балканските земји треба да ја разгледаат можноста за формирање заедничка служба, слична на Интерпол и Еуропол, наречена Балканпол, која ќе обединува [регионални] информации во борбата против сериозниот криминал, како што е фалсификувањето пари“, рече Буџакоски.
Во Македонија легислативата предвидува една до десет години затвор за пуштање во промет на фалсификувани пари.
Според македонското Министерство за внатрешни работи, во 2012 година се откриени повеќе кривични дела поврзани со фалсификувани пари, во споредба со претходните години.
Иво Котевски, портпарол на министерството, изјави дека регионалната полициска соработка останува приоритет.
„Имаме цврста соработка со полициите на соседните држави, не само за фалсификувани пари, туку и за размена на информации и за други релевантни потреби. 
Се залагаме за продлабочување на оваа соработка. 
Минатата година откривме петчлена група на организиран криминал која купувала фалсификувани евра од лице од Бугарија и ги пуштала во промет заедно со денари во Македонија“, рече Котевски.
Националната полиција е обврзана од Интерпол да разменува информации за запленети фалсификувани пари и деноминации на банкноти заради лоцирање на местото каде што се произведени парите, рече Николоска.
Во соработка со Еуропол, хрватската полиција на почетокот од април откри криминална група која печатела фалсификувани пари. 
Нејзините членови се осомничени за пуштање во промет на најмалку 180.000 фалсификувани евра.
Претходно оваа година во Тирана беше откриена лабораторија и печатница. 
Пронајдени се големи количини фалсификувани банкноти со деноминации од 1.000 и неколку албански граѓани се уапсени.
Во Србија, според податоците на Народната банка на Србија, поголем дел од пуштените фалсификувани пари во 2012 година се динари, а доминантна фалсификувана странска валута е еврото.
Во координација со бугарската полиција, грчката полиција претходно оваа година уапси грчки и балкански граѓани осомничени за фалсификување 10.000 лажни банкноти од по две евра.
Дали зголемувањето на регионалната соработка ќе помогне за искоренување на фалсификувањето на Балканот? 
Кажете ни во коментарите долу.
