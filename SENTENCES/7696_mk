25/02/2013
Корнелис ван Звееден за Southeast European Times во Дубровник -- 25.02.13
Одлуката на Меѓународниот олимписки комитет (МОК) да го исклучи борењето од Олимписките игри почнувајќи од 2020 година наиде на лутина и неодобрување низ цела Југоисточна Европа.
Историјата на борењето има длабоки корени во регионот и овој спорт е вклучен во секоја програма на летната Олимпијада од 1904 година.
Поранешниот олимписки борачки шампион од Бугарија, Валентин Јорданов, вели дека ќе му го врати својот златен медал на МОК во знак на протест.
Јорданов, кој е претседател на Бугарската борачка федерација, во писмото до претседателот на МОК, Жак Рог, вели дека неговиот потег претставува „израз на солидарност со милиони спортисти и обожаватели“ кои го осудуваат планот за исфрлање на борењето.
Двајца бугарски борачки тренери велат дека планираат штрајк со глад, како што објави новинскиот портал Dnevnik.bg.
Спортските претставници во Грција и Турција рекоа дека ќе побараат од нивните влади да поднесат жалба на одлуката на МОК.
Костас Танос, грчки борач на Олимпијадата во Сиднеј во 2000 година, смета дека овој потег се должи на комерцијализацијата на Игрите.
Во врска со слабите телевизиски рејтинзи за борењето, Танос изјави за SETimes, „Ако тоа е причината за нивната одлука, МОК треба да го промени името од Олимписки игри во ,Бизнис игри’“.
Танос рече дека неговата земја треба да ја разгледа можноста за забрана на користењето на Олимпискиот оган од страна на МОК.
„Ова не е само ваш обичен спорт, ова е Олимписки столб“, рече тој.
„Ние ќе ги превртиме столбовите на Партенонот ако не ја промените оваа одлука.“
Во писмената изјава доSETimes, МОК ја брани комерцијализацијата.
„Без спонзорско финансирање Олимписките игри не би се одржале во нивниот сегашен формат и спортистите од голем број земји едноставно нема да можат да се натпреваруваат“, се вели во изјавата.
Борењето е популарен спорт на Балканот, иако истиот изгуби дел од својата привлечност во последниве години.
Во Бугарија, по падот на комунизмот, некои борачи влегоа во организираниот криминал.
Во 2003 година борачот кој стана милијардер Илија Павлов, загина во престрелка на подземјето.
Сепак, борењето и понатаму е значајно во регионот.
Во Македонија борачот Могамед Ибрагимов е единствениот спортист кој освоил Олимписки медал од независноста на државата.
Турција, чии борачи имаат освоено две третини од Олимписките медали на земјата, остро реагираше на најавата на МОК.
„Борењето е ’рбетот на Олимписките игри“, рече заSETimesХамза Јерликаја, претседател на борачката федерација на земјата.
„Истанбул е силен кандидат за Олимпијадата во 2020 година.
Незамисливо е да бидеме домаќини на Игрите тука без борењето.“
Британскиот министер за спорт и туризам, Хју Робертсон, минатата недела јавно ја поддржа кандидатурата на Истанбул за Игрите во 2020 година.
Мадрид и Токио, исто така, се борат да бидат домаќини на Олимпијадата во 2020 година, а МОК ќе го објави својот избор во септември.
Некои борачки ентузијасти велат дека ја прифаќаат потребата од модернизација.
Поранешниот македонски борач Шабан Сеиди, кој освои бронзени медали за Југославија на Игрите во 1980 и 1984 година, изјави за SETimes, „Можеби треба да ги измениме правилата и да го направиме овој спорт поатрактивен.“
Риза Кајалп, кој освои бронза за Турција на Лондонските игри во 2012 година, изјави заSETimes дека борењето треба да се популаризира преку спонзорства и подобро медиумско покривање.
Во Албанија борачите изразија шокираност, но и надеж.
Елиминирањето на борачите од Олимписката програма нема да биде финализирано до гласањето на Генералното собрание на МОК во септември.
„Сигурен сум дека Собранието на МОК нема да го одобри овој предлог“, рече заSETimesдвократниот Олимпиец Саит Призрени.
Тоа, исто така, беше мислењето во Србија, каде што борачката федерација доби надеж од промената на раководството на 16-ти февруари на Меѓународната борачка федерација.
Жељко Трајковиќ, претседателот на Српската борачка федерација, изјави заSETimes дека претходниот претседател на федерацијата не направил доволно за промовирање на овој спорт.
„Го разрешивме Рафаел Мартинети и го предложивме Ненад Лаловиќ од Србија за вршител на функцијата претседател“, додаде Трајковиќ.
„Не мислам дека борењето треба да биде укинато од Олимпијадата.“
Дописниците ХК Цанис во Атина, Менексе Токјај во Истанбул, Катица Ѓуровиќ во Белград, Билјана Лајмановска во Скопје, Ерл Мурати во Тирана, Светла Димитрова во Софија и Ана Ловаковиќ во Сараево дадоа свој придонес за овој напис.
