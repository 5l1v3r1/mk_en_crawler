06/07/2011
Алакбар Рауфоглу за Southeast European Times -- 06.07.11
Анкара драстично ја промени својата позиција во однос на Либија во неделата (3-ти јули), признавајќи го опозициското бунтовничко движење за легитимен претставник на земјата, за време на посетата на министерот за надворешни работи, Ахмет Давутоглу, на бунтовничкиот главен град Бенгази.
„Ја признавме либиската опозиција и сме подготвени да дадеме поголема поддршка, бидејќи сметаме дека [либиската] криза може да се реши на мирен начин многу брзо, па дури и во следните денови“, рече за SETimes портпаролот на турската парламентарна Комисија за надворешни работи и пратеник на АКП, Метин Јилмаз.
Наведувајќи дека нема „нелогична промена“ во пристапот на Анкара, Јилмаз рече:
„Нашата дипломатија е заснована на длабока анализа на ситуацијата ...
Бевме многу внимателни во нашиот пристап од самиот почеток, но сега видовме дека дијалогот со Гадафи стана невозможен“.
Во Бенгази, Давутоглу вети помош за бунтовниците додека Турција веднаш го отповика својот амбасадот во Триполи и го замрзна либискиот имот.
Турскиот осигурителен фонд Сејвингс депозит објасни дека привремено држи 62 отсто од акциите на Либиската надворешна банка во турската Арап турк банкаси А.С., во согласност со одлуките на Советот за безбедност на ОН за замрзнување на либискиот имот во странство.
„Турција е конечно на страната на либискиот народ -- местото каде што требаше да биде, со мало задоцнување“, рече за SETimes Хикмет Четин, поранешен министер за надворешни работи и претседател на парламентот, додавајќи дека промената на ставот на Анкара за режимот на либискиот полковник Моамер Гадафи „беше неопходна пред неколку месеци, повеќе отколку денес“.
„Гадафи изгуби сé и нема прашање за позицијата на Турција во моментов“, рече тој.
„Требаше да сфатиме од самиот почеток дека и Либија на Гадафи, и Блискиот Исток во целина, никогаш повеќе нема да бидат исти и нема смисла да се туркаат во минатото.“
Водачот на либиската опозиција, Махмуд Јебрил, исто така, се појави во Анкара во вторникот (5-ти јули), а подоцна овој месец Турција ќе им биде домаќин на Западните сојузници за следниот состанок на контакт-групата за Либија.
Властите во Анкара велат дека се подготвени да направат сé што е во нивна моќ во Либија за да осигури брзо наоѓање решение.
„Нашата дипломатија се конкретизираше токму навреме“, рече Јилмаз, ветувајќи дека:
„Турција ќе стори сé за спроведување на евентуалниот договор кој либискиот народ можеби ќе успее да го постигне на крајот“.
Во меѓувреме, некои членови на АКП се сé уште претпазливи во однос на анти-Гадафи позицијата на Турција, велејќи дека истата може да го расипе имиџот на земјата и посредничката улога во арапскиот свет.
„Не можеме да се однесуваме само како членка на НАТО една вечер, бидејќи имаме двоумења за Либија и другите арапски земји“, рече минатиот месец за SETimes Февзи Санверди, кој претседаваше со Турско-либиската парламентарна група на пријателство.
„Нашите западни партнери мора да не уверат нас и либискиот народ дека нема да дозволат никаква акција да ги убива нашите муслимански браќа во Либија“, додаде тој.
„Западот, исто така, треба да прифати дека Либија им припаѓа на Либијците, и дека не е за поделба на нејзините подземни ресурси и богатство“.
Сепак, Ојтун Орхан, истражувач во анкарската експертска група Центар за блискоисточни стратешки студии смета дека Турција сега може да има понезависна и поефикасна улога во Либија.
„Ако бизнис и политичките интереси ја обликуваа турската официјална политика претходно -- плус имаше илјадници турски граѓани таму на почетокот од кризата -- сега нема загриженост за тоа“, рече тој за SETimes.
„Муслиманска Турција, под капата на НАТО, може да обезбеди поголема поддршка за операциите на Западната алијанса во Либија во неборбена улога“, вели тој.
Гледајќи напред, Орхан вели дека претстојниот состанок на контакт-групата во Турција ќе се фокусира на Либија по Гадафи, во која Турција веќе има свои сопствени политички и економски интереси.
