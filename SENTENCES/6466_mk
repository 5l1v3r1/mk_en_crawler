17/02/2012
Светла Димитрова за Southeast European Times во Софија -- 17.02.12
Бугарија е една од 12-те земји од ЕУ идентификувани во новиот извештај како ризична економска клима, во опасност да падне во уште подлабока криза.
Европската комисија (ЕК) во вторникот (14-ти февруари) го објави својот прв извештај Механизам за предупредување, кој ги анализира земјите врз основа на неколку фактори, како што се станбените цени, извозот и јавниот долг, за да утврди постоење на евентуални нездрави макроекономси дебаланси.
Извештајот ги идентификуваше Бугарија, Белгија, Кипар, Данска, Финска, Франција, Италија, Унгарија, Словенија, Шпанија, Шведска и Велика Британија.
За Бугарија се заклучува дека ги надмина границите за трите показатели на ЕУ -- салдото на тековната сметка како учество во БДП, нето меѓународната инвестициска позиција (НИИП), како учество во БДП и единичните трудови трошоци (УЛЦ).
Долгот на приватниот сектор на земјата, показател за внатрешните дебаланси, изнесуваше 169 отсто од БДП во 2010 година -- 9 отсто над горната граница на ЕУ.
„Во овој момент, Бугарија не е идентификувана како земја со прекумерен макроекономски дебаланс“, се вели во изјавата на Министерството за финансии за SETimes во четвртокот.
„Затоа, нема да се бараат корективни дејства, односно нема да се преземаат сега засега.“
ЕК ќе ја проучува секоја земја одделно во текот на следните недели и планира да издаде нов документ во мај со конкретни препораки за секоја од 12-те земји.
Ако истите не ги преземат потребните корективни дејства, Брисел може да започне „процедура за прекумерен дебаланс“ против нив, која може да води до санкции.
На претставувањето на заклучоците на Првиот извештај за механизмот на предупредување, според новите правила на ЕУ за економското управување, комесарот на блокот од 27 земји за економски прашања, Оли Рен, рече дека целта е да се решат потенцијално штетните настани, а не да „се именуваат и срамат“ државите.
„Целта е да се идентификуваат и да се помогне во коригирањето на ризичните дебаланси, кои се наталожиле во некои земји-членки во текот на годините, и да им се помогне на европските економии да се вратат на поцврсти темели за да можат да издржат секакви понатамошни идни економски шокови“, рече тој во вторникот.
Гледано во бројки, најзначајна дивергенција Бугарија има во НИИП показателот.
Иако истиот не треба да е поголем од -35 отсто од БДП, според ЕУ, во случајот на оваа балканска земја истиот е измерен на -97,7 отсто од БДП во 2010 година.
Тоа, според соопштението на Министерството за финансии од вторникот, беше „поттикнато од значителниот прилив на капитал во вид на странски директни инвестиции (СДИ) и со финансирање на националниот банкарски систем од страна на странски матични банки во годините пред кризата“ на крајот од 2008 година.
Друг фактор беше „релативно ниското ниво на БДП во споредба со приливите на капитал“.
Објаснувањата на министерството се дека НИИП на земјата ќе се подобри во следните месеци и дека дефицитот според овој индикатор ќе се намали за 26 отсто до 2013 година.
Претседателот на Бугарското индустриско здружение (БИА), Божидар Данев, исто така, ги поврза макроекононските слабости наведени во извештајот на ЕК со приливот на огромни финансиски средства во времето на пристапувањето на земјата во ЕУ.
„Фактот дека Бугарија пристапуваше во ЕУ доведе до создавање на исклучително шпекулативна средина во земјата.
Огромни суми странски банкарски капитал влегоа во економијата, финансирајќи ја главно трговијата на недвижностите и градежниот сектор“, изјави тој за SETimes во средата.
„Овие претежно шпекулативни финансиски приливи беа привлечени од високата стапка на принос, која изнесуваше меѓу 20 отсто и 50 отсто и беше дури и повисока во областа на трговијата со недвижности“, истакна Данев понатаму.
„Како резултат на тоа Бугарија доживеа неверојатен економски бум меѓу 2006 и 2008 година, што на крајот на прегреа економијата.“
Приловот на огромни финансиски средства претставува тест за малите економии како Бугарија, според економистот.
Тоа ги прави ранливи на шокови и ги искривува нивните макроекономски показатели.
Според Министерството за финансии, салдото на тековната сметка на Бугарија за 2011 година се очекува да биде во суфицит од околу 1,8 отсто од БДП.
„Економската ранливост забележана во минатите неколку години не е од корист, се разбира, но исто така покажува дека нашата економија може да издржи слични шокови“, рече Данев.
