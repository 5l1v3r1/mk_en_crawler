24/10/2012
Линда Карадаку за Southeast European Times во Приштина -- 24.10.12
Косово ќе почне преговори со ЕУ за учество во програмите за заедниците на Унијата, откако Советот на министри й даде зелено светло на Европската комисија (ЕК) да отвори разговори за рамковна спогодба со земјата минатата недела.
Откако ќе се потпише спогодбата и ќе се договорат конкретните услови, „Косово ќе има право на учество во сите програми на ЕУ кои се отворени или ќе бидат отворени во иднина, за Западен Балкан“, изјави за SETimesкосовската министерка за интеграција, Флора Цитаку.
Програмите имаат за цел да им помогнат на земјите да се запознаат со методите и политиките на ЕУ, и во случајот на Западен Балкан, тоа е дел од нивната европска перспектива.
„Пристапот во програмите на ЕУ ќе ги доближи косовските граѓани до европскиот проект, ќе даде поддршка за остварувањето на заедничките европски цели и ќе создаде директни контакти меѓу граѓаните и институциите на ЕУ и Косово“, рече Цитаку.
Албанија, Босна и Херцеговина, Хрватска, Србија, Црна Гора и Македонија имаат пристап до програмите на ЕУ.
Програмите за заедниците ги покриваат темите како што се културата, образованието, здравството, младите и иновациите.
Србија сега има целосно учество во Програмата за заедниците ЦИП за конкурентноста и иновацијата, Седмата рамковна програма за истражување, програмата Прогрес за вработување и социјална солидарност и програмата Темпус, која го покрива високото образование.
Македонија учествува во програмите Култура, Европа за граѓаните, Фискалис, Прогрес, Младите во акција, Доживотно учење, Царина и Седма рамковна програма за истражување.
Фатмир Цури, координатор на Програмата за европска интеграција во косовската Фондација Граѓанско општество, рече дека Косово треба да го стигне остатокот од регионот и „да ја намали разликата“ на учеството во програмите.
Но, тој предупреди дека „Учеството во нив не треба да создаде никакви илузии дека односите меѓу Косово и ЕУ влегоа во договорна фаза“, рече Цури за SETimes, истакнувајќи дека пет земји-членки на ЕУ не го признаваат Косово.
Според ЕУ, учеството е засновано на потребите и приоритетите на секоја држава.
Цури рече дека една од најголемите ползи од програмата ќе биде соработката со ЕУ.
Учеството на Косово ќе создаде можност граѓаните да влезат во проектите и активностите финансирани од ЕУ, ќе помогне да се зголеми капацитетот на граѓанското општество и на општините и, исто така, ќе помогне за нивно поврзување со регионалните партнери и партнерите во ЕУ.
Но, сето тоа има своја цена. 
„Од Косово ќе биде побарано да учествува и да доделува финансиски средства, бидејќи учеството не е бесплатно“, рече Цури.
За секоја програма, ЕУ и секоја земја „одлучуваат околу аранжманите и условите за учество, вклучително и финансискиот придонес на секоја држава во генералниот буџет на ЕУ“, вели Унијата.
Финансискиот придонес се заснова на потребите на секоја држава и земјите може да добијат поддршка за нивниот финансиски придонес преку Инструментот за предпристапна помош (ИПА) или која било друга надворешна помош за која ги исполнуваат условите.
Сите земји од поранешна Југославија и Турција имаат пристап до фондовите ИПА. 
Проектите финансирани од ИПА се обично регионални, прекугранични, внатредржавни или меѓународни.
Помошта има пет компоненти: поддршка за време на транзицијата и градењето на институциите, прекугранична соработка, регионален развој, развој на човечки ресурси и рурален развој.
Фондовите ИПА за Косово, за периодот 2011-2013 година, ќе бидат насочени кон владеењето на правото, реформите во јавната администрација и економскиот развој.
Ѓаковица, општина во западно Косово, имаше полза од овие фондови, кои беа искористени за реновирање на училиштата, патната инфраструктура и за тековниот проект за прекугранична соработка. 
„Овие проекти претставуваат голема помош за нас и многу помагаат да се подобри квалитетот на животот на нашите граѓани“, рече заSETimesградоначалникот, Пал Лекај.
