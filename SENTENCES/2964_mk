20/07/2006
Од Кристина Чук за Southeast European Times во Загреб – 20/07/06
Претходно овој месец, Дубровник им беше домаќи на голем број политички фигури од регионот на Југоисточна Европа на самитот кој беше фокусиран на безбедноста и интеграцијата.
Вкупно 80 високи претставници од преку 40 земји и меѓународни организации, присуствуваа на дводневниот самит кој започна на 9-ти јули.
Учесниците дискутираа за иднината на регионот и неговата улога во современиот политички свет.
Силен акцент беше ставен и на клучните цели за членство во ЕУ и во НАТО.
Помеѓу учесниците беа:
премиерите на Албанија, Босна и Херцеговина, Црна Гора и Србија, како и домаќините на настанот - хрватскиот претседател Степан Месиќ и премиерот Иво Санадер.
Исто така, присутен беше и казахстанскиот претседател Нурсултан Назарбајев.
Во своите обраќања на самитот, Месиќ и Санадер ја наведоа интеграцијата во ЕУ и во НАТО како национален приоритет за Хрватска.
Месиќ, исто така, ги повика сите земји од ЈИЕ да ги остават зад себе делбените политики од минатото и да погледнат кон една посветла иднина.
Во својот говор Санадер рече дека сонува оти еден ден некој турист или бизнисмен ќе може да се вози цел пат од Виена до Истанбул без да застанува на ниту една гранична контрола.
„Ајде само да го замислиме ефектот што единствениот облик на слобода ќе го има врз силата и благосостојбата или врз Европа“, рече тој.
И покрај тоа што и понатаму остануваат проблеми на Балканот, важно е решенијата што се нудат да не генерираат нови кризи, рекоа учесниците.
Тие, исто така, се согласија дека и покрај тоа што земјите треба да работат заеднички на решавањето на овие прашање, спроведувањето на решенијата за кои ќе се постигне договор треба да дојде од домашните институции, а не од надворешните.
Заштитата на малцинствата беше уште едно прашање за кое беше дискутирано, при што многумина се фокусираа на политичките и економските бенефиции од прифаќањето на малцинствата и нивни рамноправен третман.
Исто така, беше упатен и повик до поголемите земји, меѓу кои и оние кои се веќе дел од ЕУ, да им го покажат патот напред на помалите земји и да помогнат секогаш кога тоа ќе биде можно.
Самитот заврши со оптимистичка нота, со генерален заклучок дека Југоисточна Европа конечно се движи во позитивна насока и има светла иднина пред себе.
