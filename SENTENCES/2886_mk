24/08/2006
(Софија Ечо - 24/08/06; AП, АФП, БНН, БНР, Софиска новинска агенција, Софија Ечо, Макфакс, Дневник, Медиапул, бугарска влада - 23/08/06; AП, Софиска новинска агенција, Reporter.gr - 22/08/06)
Премиерот Сергеј Станишев во средата (23-ти август) поднесе извештај во кој ги наведува политичката и финансиската стабилност на земјата како клучни остварувања на владата во текот на изминатите 12 месеци.
Бугарската социјалистичка партија (БСП), која тесно победи на парламентарните избори во јуни 2005 година, формираше коалициска влада на три опции со центристичката Национално движење за Симеон II и Движењето за правата и слободите на етничките Турци. 
Како водач на БСП, Станишев ја предводеше владата, ветувајќи дека ќе вложи максимални напори за подготвување на земјата за пристап во ЕУ на 1-ви јануари 2007 година, според закажаното.
На 26-ти септември Европската комисија (ЕК) треба да го објави својот конечен извештај за подготвеноста на Бугарија за влез во ЕУ и да определи дали земјата треба да биде примена навреме. 
Ако ЕК заклучи дека Бугарија не ги исполнила своите обврски, вклучувајќи ја и областа на борбата против организираниот криминал и корупцијата, таа може да предложи одложување на членството за една година.
Ветувајќи понатамошни мерки во борбата против организираниот криминал и корупцијата, Станишев во средата изрази уверување дека Бугарија ќе пристапи во блокот од 25 нации во јануари, што на земјата ќе й даде можност да ја зајакне својата економија, инфраструктура, односите со јавноста и јавната администрација.
Бугарија треба да добие 11 милијарди евра како финансиски средства од ЕУ во текот на првите седум години од своето членство, но можеби нема да може да ги апсорбира овие ресурси ако не спроведе „ефикасни и транспарентни“ процедури, АФП го цитираше премиерот.
Во извештајот на 101 страница за првата година на владата -- од кој копии им беа поделени на новинарите -- се наведени зголемените странски инвестиции и економскиот раст меѓу позитивните остарувања во текот на изминатите 12 месеци.
Бугарија привлече рекордни 1,4 милијарди евра во странски директни инвестиции во првите пет месеци од 2006 година, што претставува зголемување од 810-те милиони евра за истиот период минатата година. 
Ако сегашните трендови продолжат, странските директни инвестиции за целата 2006 година би можеле да достигнат 2,3 милијарди евра, изјави Станишев за новинарите. 
Економскиот раст за првите шест месеци од оваа година е проценет на 5,6 отсто. 
Очекуваниот буџетски суфицит од 3 отсто се очекува да й помогне на земјата во справувањето со потенцијалните ризици со кои економијата би можела да се соочи.
„Постојат одредени ризици за економијата, од кои најсериозен е дефицитот на тековната сметка ... 
што значи дека нашата економија не е доволно конкурентна“, АП го цитираше Станишев од средата.
Бугарскиот министер за надворешни работи, Пламен Орешарски, во вторникот рече дека очекува дефицитот на тековната сметка да достигне помеѓу 14 и 15 отсто од БДП на крајот од годинава, а годишната инфлациска стапка да достигне 6,6 отсто, од првичните буџетски проекции од 5,8 отсто.
Станишев, сепак, беше уверен дека земјата ќе може да „ја држи инфлацијата под контрола“ и да го намали инфлацискиот притисок во следните две години.
И покрај стабилната перформанса на економијата во последниве години, приходите остануваат ниски, рече премиерот, признавајќи дека земјата ќе биде најсиромашна од земјите-членки на ЕУ. 
Тој сакаше да ги неутрализира преоптимистичките очекувања дека работите драстично ќе се подобрат откако Бугарија ќе влезе во блокот.
„Не смееме да создадеме илузија дека ќе се разбудиме на 1-ви јануари 2007 година во земја со обновени патишта и европски плати“, рече тој.
