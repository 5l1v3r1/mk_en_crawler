27/10/2006
(Блиц - 26/10/06;
AП, Ројтерс, ДПА, ВОА, УПИ, Б92, Бета - 25/10/06)
Референдумот за уставот што Србија ќе го одржи овој викенд нема да влијае на одлуката за идниот статус на Косово, рече во средата (25-ти октомври) американскиот претставник за разговорите предводени од ОН за одредување на иднината на покраината.
Френк Виснер потврди дека Вашингтон останува ангажиран во Косово и покрај другите обврски во светот.
„Она што ќе се случи со вас е косовска работа и меѓународна работа“, рече Виснер по разговорите со косовските претставници.
„Тоа не е работа на српскиот суверенитет, кој се измени кога ОН се согласија за 1244“, додаде тој, мислејќи на резолуцијата на Советот за безбедност според која беше формиран УНМИК пред повеќе од седум години.
На 30-ти септември српскиот парламент усвои устав чија цел беше да го замени постојниот кој датираше од времето на Милошевиќ.
И покрај прогласувањето на Србија за независна држава за првпат по скоро 90 години, уставот го дефинира Косово како интегрален дел од територијата на земјата.
Белградските власти ги повикуваат гласачите да го поддржат предложениот устав, како начин да го спречат отцепувањето на покраината.
Околу 100.000 луѓе, претежно косовски Срби, се очекува да излезат на гласање во покраината.
Виснер ги повика властите на косовските Албанци да им дозволат да гласаат.
Косовските Албанци, кои сочинуваат 90 отсто од населението во покраината од вкупно околу два милиони луѓе, се залагаат за целосна независност од Србија.
Српските власти, пак, во изминатите месеци повторуваат дека може да се согласат само на „суштинска автономија“.
За време на посетата на Приштина, Виснер ја отфрли идејата за поделба на Косово.
„Ова место ќе биде единствена територија и нема да има поделби“, рече тој.
„Има само една територија и нејзиното име е Косово.“
Тој ги повика косовските водачи да бидат што е можно поподготвени, бидејќи процесот на одредување на иднината на покраината мора да заврши оваа година.
„Близу сме до постигнување договор за конечниот статус.
Малкумина од нас имаат дилеми за тоа што подразбира конечниот статус“, локалниот весник Зери го цитираше Виснер.
„Тоа значи остварување на многугодишната историска визија на народот во Косово.“
Претседателот Фатмир Сејдиу изрази благодарност за ангажманот на САД во Косово и рече дека таквата поддршка е од суштинска важност.
Косовскиот премиер Агим Чеку рече дека Виснер пренел пораки за добредојде и надеж.
Двајцата го потврдија барањето на Косово за независност.
Дописникот на Southeast European Times Берта Фониќи даде свој придонес во овој извештај.
