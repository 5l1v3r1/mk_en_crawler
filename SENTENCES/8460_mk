15/08/2011
(ВСЈ, РТТЊус, УПИ, Гардијан, Си-Ен-Ен, Сиднеј морнинг хералд, Шпигел, Вест Аустралијан - 15.08/.11; AФП, Телеграф, Сан Франциско хроникл, Блумберг, Њујорк тајмс - 14.11.08; ВOA - 13.08.11)
Светската економија влезе во „нова опасна зона“, предупреди во неделата (14-ти август) во Сиднеј претседателот на Светската банка, Роберт Зелик.
Во своето обраќање пред членовите на Азиското општество на годишната вечера во најголемиот австралиски град, тој рече дека турбуленциите на светските финансиски пазари овој месец ја поткопаа довербата на инвеститорите.
„Она што се случи во последните две недели е приближување на некои настани во Европа и во Соединетите Држави, поради што многу учесници на пазарот ја изгубија довербата во економското водство на некои од клучните држави“, рече Зелик.
Превирањата на берзите и пазарите на обврзници се случија по предупредувањата дека должничката криза која ја уништи Грција, Португалија и Ирска, сега се шири уште на две многу поголеми членки на Еврозоната, Италија и Шпанија. 
Исто така, стравувањата беа поттикнати и од одлуката на Стандард енд пур да го намали кредитниот рејтинг на Соединетите Држави од три А на две А плус.
Франција, втората најголема економија меѓу 17-те земји на ЕУ што го користат еврото како своја валута, беше исто така предмет на гласини минатата недела поради својот кредитен рејтинг.
„Мислам дека овие настани, заедно со некои други кревки елементи во природата на обновата, нé туркаат во нова опасна зона. 
И не ги кажувам овие зборови лесно“, рече Зелик.
Во изјавата за новинарите доцна во неделата, шефот на Светска банка ја истакна потребата од цврсто дејствување за да се успокојат играчите на пазарот.
„Ќе биде важно примарните економски фигури да преземат краткорочни, како и долгорочни чекори за враќање на довербата“, рече тој, повикувајќи ги европските водачи да спроведат структурни реформи со цел зголемување на продуктивноста, создавање работни места и слободна трговија.
Еврозоната се соочува со посериозни проблеми отколку Соединетите Држави и одлуките на владите и централните банки честопати доаѓаат „со задоцнување“, рече претседателот на Светска банка.
Ако задолжените земји, како Грција и Португалија, не можат да покажат изгледи за растеж, тогаш кризата во Еврозоната има голема веројатност да продолжи, интернет бизнис сервисот РТТЊус ја цитираше изјавата на Зелик.
Во меѓувреме, милијардерот филантроп Џорџ Сорос минатиот викенд предложи двете југоисточни земји да ја напуштат не само еврозоната, туку и ЕУ.
„Мислам дека грчкиот проблем беше доволно лошо воден од европските власти, што ова можеби е најдобро решение“, рече тој во интервјуто за германското списание Шпигел, чиј англиски превод е објавен во понеделник. 
„Европа, еврото и финансискиот систем може да преживеат ако Грција замине. 
Можат да преживеат и ако Португалија замине.“
Според финансискиот инвеститор од висок профил, воведувањето еврообврзници е единственото решение за должничката криза која го погоди клубот од 17 земји.
„Едноставно, нема алтернатива. 
Ако еврото пропадне, тоа ќе создаде банкарска криза која ќе биде целосно надвор од контрола на финансиските власти“, рече Сорос.
Светската ситуација како резултат на тоа може да „биде иста како онаа за време на Големата криза во 1930-тите, која беше исто така предизвикана од банкарска криза“ која излезе од контрола, рече тој.
Предупредувањата од Сорос и Зелик доаѓаат пред итните разговори меѓу водачите на двете најголеми економии на Еврозоната, германската канцеларка Ангела Меркел и францускиот претседател Николас Саркози, кои треба да се состанат во вторник.
