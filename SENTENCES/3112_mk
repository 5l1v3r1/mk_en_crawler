11/10/2006
Од Ѓелу Трандафир за Southeast European Times во Букурешт – 11/10/06
Георге Мајор беше поставен за нов директор на домашното разузнавање во петокот (6-ти октомври), по гласањето во парламентот. 
Претходно тој ја предводеше комисијата за одбрана на сенатот, како претставник на опозициската Социјалдемократска партија (ПСД).
За време на церемонијата Мајор -- кој студирал на Универзитетот „Џорџ Вашингтон“ и како поранешен државен секретар, бил вклучен во плодните преговори со НАТО и САД -- вети дека ќе биде воден од „идејата на тотална политичка неутралност“.
Истовремено, Клаудиу Сафтиу, поранешен новинари и близок соработник на претседателот Трајан Башеску, даде свечена заклетва на функцијата шеф на романското надворешно разузнавање.
Одлуката на Башеску да погледне во редовите на опозицијата за нов шеф на Службата за разузнавање, ја потресе политичката сцена. 
И покрај тоа што малкумина ги негираат неговите квалификации, назначувањето на Мајор наиде на жестоко противење. 
Истото е тест за границите на владејачкиот Либерал-демократски сојуз.
Либералите на премиерот Калин Попеску Таричеану гледаат во овој потег на претседателот чин на предавство. 
Партијата ги здружи силите со ултранационалистичката Партија за поголема Романија во противењето за Мајор.
Граѓанските групи беа, исто така, збунети. 
„Во принцип, ние може да се согласиме со одлуката да й се додели една од тајните служби на опозицијата. 
Но, ПСД е партија која, преку своите главни водачи, веќе имаше контрола над овие служби во подолг период од транзицијата, и не покажа политичка волја за реформа“, рече невладината организација Коалиција на реформисти.
Исто така, и самата ПСД се подели во однос на ова назначување. 
Реформистичката „фракција Клуј“ на која и припаѓа Мајор, беше охрабрена од одлуката. 
Но, старата гарда на социјалистичките водачи се жали дека Башеску ја користи фракцијата на ПСД во својата политичка борба со Таричеану.
Помошниците на Башеску велат дека изборот на Мајор претставува доказ дека претседателот не сака да ги користи тајните служби за политички цели. 
Сегашната одлука некој ден ќе се смета за пресвртница во романската политика, предвидуваат тие, велејќи дека истата може да воспостави обичај да й се дава раководењето со една од тајните служби, на опозицијата.
Башеску, исто така, рече дека одлуката е во согласност со поголемата цел за промовирање на млади луѓе без врски со комунистичкиот систем, без оглед на нивната политичка определба. 
Мајор има 39 години, додека Сафтиу има 38. 
Лаура Кодрута Ковеши, која беше поставена на 5-ти октомври за нов генерален обвинител, има 33 години.
Во колумната во весникот Романија либерa, балканскиот аналитичар Том Галагер посочува дека претседателот „најверојатно го смета Мајор за безбеден пар раце на едно деликатно место. 
Тој има прозападни препораки и сигурно ќе поттикне поголема доверба во Вашингтон отколку сегашниот суспендиран министер за одбрана [Teoдор Aтанасиу], кој е катастрофа во јавните односи за Романија.“
Башеску, исто така, се надева дека ќе добие моќ во континуираните напори на либералите за негово неутрализирање, додаде Галагер.
