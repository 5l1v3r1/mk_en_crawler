01/10/2007
САРАЕВО, Босна и Херцеговина (БиХ) -- Претседателот на Република Српска (РС), Милан Јелиќ, доживеал срцев удар додека го следел фудбалскиот натпревар во неговиот роден град Модрича и почина во неделата (30-ти септември) во болница. 
Тој имаше 51 година. 
Поранешен фудбалер, Јелиќ имал една бај-пас операција во 2003 година, како што изјави неговиот брат. 
Владата на РС прогласи тридневна национална жалост во чест на претседателот, кој ја вршеше функцијата скоро една година. 
Член на владејачката Партија на независните социјалдемократи (СНСД), тој претходно беше дел од владата на РС. 
Сé уште не се знае кој ќе го наследи на претседателската функција. 
Некои велат дека тоа би можел да биде поранешниот претседател на РС, Драган Чавиќ, од Српската демократска партија.
Во другите вести, СНСД го реизбра Милорад Додик за свој водач. 
Додик доби едногласна поддршка од сите 700 делегати на партискиот конгрес. 
Тој повтори дека владата на РС не ги блокираше реформите во изминатата година и инсистираше на тоа дека ентитетот само се обидува да се заштити себеси од обидите за промена на уставниот поредок на БиХ. 
(Дневни аваз, Независне новине - 01/10/07; РТРС, НТВ Хајат, Фена, Танјуг, АП, Ројтерс, АФП, ДВ - 30/09/07)
