26/08/2011
(Белфаст Телеграф, Макфакс - 26.08.11;
АП, АФП, ДПА, АНА-МПА, еКатимерини, МИА, Најн Оклок, Дарик Радио - 25.08.11;
МИА, Макфакс, Б92 - 24.08.11)
Пожарникарите во неколку балкански земји се уште се обидуваа да ги скротат пожарите утрото во петокот (26-ти август) во услови на задушлив топлотен бран.
Поради големиот број на пожари кои беснеат низ целата земја веќе два дена, Грција прогласи вонредна состојба во четвртокот и побара од ЕУ да й помогне да се справи со оваа катастрофа со испраќање на шест авиони.
Ситуацијата беше најлоша во близина на градот Лефкими, во североисточната перфектура Еврос, во близина на границата со Турција, каде голем шумски пожар избувна во средата.
Според Атинската новинска агенција (АНА-МПА), 47-те противпожарни возила, двата хеликоптери за испуштање вода и четирите противпожарни авиони, кои се распоредени во областа се обидуваат да го изгаснат пожарот на осум фронтови.
Но, пожарот продолжи да беснее и во четвртокот поради силните ветрови.
Грчките официјални лица изјавија дека околу 2.500 хектари шуми и обработливо земјиште веќе се изгорени, но засега не постои ризик пожарот да се прошири во станбените области.
Меѓутоа, бидејќи се очекува ветровите и понатаму да се силни, а температурите да се зголемат, државните органи за заштита, наводно, започнаа со подготовка на планови за евакуација.
Во црногорскиот главен град Подгорица, каде што температурата се искачи на 41 степен целзиусов во четвртокот, Зоран Беговиќ, заменик-министерот за внатрешни работи задолжен за вонредни состојби, изјави дека голем број пожари горат низ поголемиот дел од земјата.
Во меѓувреме, министерството за труд и социјална политика препорача на работниците да им биде дозволено да работат со скратено работно време кога темературите се превисоки, велејќи дека работодавците, исто така, би можеле да размислат за преместување на работниот процес во вечерните часови, каде што е можно.
Предупредување за „портокалова“ жештина, исто така, беше издадено од страна на властите во Албанија, Босна и Херцеговина, Хрватска, Македонија и Србија, каде што официјалните лица ги советуваа граѓаните да останат дома и да не се изложуваат директно на сонце, ако е можно, како и да пијат многу вода.
„Луѓето се онесвестуваат и паѓаат на улиците“, рече Жељко Бачевиќ, доктор на клиниката за итни случаи во Србија.
Во меѓувреме, предупредувајќи дека температурите и понатаму ќе бидат многу високи најмалку уште еден ден, македонската влада препорача во четвртокот бремените жени и вработените постари од 60 години да бидат ослободени од работа, како и градежните работи да бидат прекинати за време на најжешките часови.
Во Македонија, каде што се пријавени 219 големи пожари од почетокот на јули, владата воведе привремена забрана на национално ниво за влез во шумите и планините, и слични активности во средата, во обид да го намали ризикот од нови пожари.
Само на работниците од претпријатијата за дрвна индустрија ќе им биде дозволен пристап до шумите, во рамките на ограничувањата, кои ќе останат на сила до 3-ти септември.
