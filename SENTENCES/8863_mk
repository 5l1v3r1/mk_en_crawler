23/07/2012
Светла Димитрова за Southeast European Times во Софија -- 23.07.12
Бугарија и Романија и понатаму ќе бидат внимателно следени, додека не ги исполнат стандардите според механизмот за соработка и верификација, кој беше воспоставен за нив кога пристапија во ЕУ во 2007 година, вели Европската комисија (ЕК).
Механизмот без преседан беше воспоставен за двете балкански држави пред нивното пристапување со цел да им се помогне да ги решат слабостите во областите на судските реформи, борбата против корупцијата и ...
во случајот на Бугарија -- справувањето со организираниот криминал.
„Постигнат е напредок како во Бугарија, така и во Романија, но процесот сè уште не е одржлив и неповратен“, рече портпаролот на ЕК, Марк Греј, во Брисел во средата (18-ти јули), претставувајќи ги извештаите на извршното тело на ЕУ за напредокот на двете држави.
„Фокусот сега е највеќе свртен кон спроведувањето.“
Комисијата беше особено остра кон Букурешт, изразувајќи сериозна загриженост во врска со низата контроверзни потези на новата левичарска владејачка коалиција во државата во последниве недели, како што е суспендирањето на претседателот Трајан Басеску и обидите за намалување на надлежностите на Уставниот суд.
„Настаните во Романија ја разнишаа нашата доверба“, рече претседателот на ЕК, Жозе Мануел Баросо, во специјалната изјава пред претставувањето на извештаите.
„Оспорувањето на судските одлуки, поткопувањето на уставниот суд, поништувањето на воспоставените процедури и отстранувањето на клучните системи за внатрешна контрола, ја доведоа во прашање посветеноста на владата на почитувањето на владеењето на правото.
Партиската политичка борба не може да го оправда игнорирањето на суштинските демократски принпципи.“
Само неколку дена пред објавувањето на извештаите за напредокот, ЕК му испрати на романскиот премиер Виктор Понта листа со 11 точки за работи што треба да се направат, барајќи враќање на надлежностите на Уставниот суд и спроведување на неговите одлуки.
Истата инсистираше и на тоа привремениот претседател Крин Антонеску да не издава никакви претседателски помилувања.
Баросо изјави за новинарите во Брисел дека Понта „ја потврдил написмено својата согласност да ги спроведе“ 11-те барања на ЕК.
„Ќе продолжиме внимателно да ја следиме ситуацијата и јас побарав изготвување нов извештај за Романија до крајот на годинава“, рече тој.
„Во тој извештај, ќе видиме дали нашата загриженост во врска со владеењето на правото и независноста на судството, е решена.“
Понта ја опиша проценката од минатата недела како „избалансирана“ и објективна.
Некои од заклучоците во романскиот извештај беа дека Националната антикорупциска дирекција (ДНА) и Националната агенција за интегритет (АНИ) постигнаа убедлив напредок во борбата против корупцијата на високо ниво и дека сега се спроведува цврста национална антикорупциска стратегија.
Во извештајот за Бугарија се истакнува дека клучните институции, како што е Врховниот судски совет и неговиот инспекторат, работат од 2007 година, како и дека се воспоставени специјализирани тела за справување со критичните прашања, како што е организираниот криминал.
Државата, исто така, ја подобри својата легислатива за одземање имот и формираше комисија за судир на интереси.
Но, во истиот се истакнуваат „слабостите во судската и истражната практика, особено во однос на случаите на корупција на високо ниво и сериозен организиран криминал“.
ЕК, исто така, вели дека „активноста против организираниот криминал се интензивираше во 2010 година“, но додава дека „сè уште недостигаат убедливи резултати“, при што многу случаи во оваа област се нерешени и задоцнети.
„Еуропол го смета организираниот криминал во Бугарија за уникатен во ЕУ, во смисла што има значително влијание врз економијата, која е платформа за влијание во политичкиот процес и државните институции“, вели ЕК.
Најважниот заклучок беше „недостигот на правец во политиката“, изјави за SETimesЕвгениј Даинов, професор на политички науки во Новиот бугарски универзитет.
Тој, исто така, рече дека техничките изрази во претходните извештаи му отстапија место на „политичкиот јазик“, во новиот извештај.
ЕК ќе ја објави својата нова проценка за напредокот на Бугарија на крајот од 2013 година, со цел да й даде на земјата повеќе време да покаже убедливи резултати.
„Тие, едноставно, ја чекаат следната влада, бидејќи актуелната ги прелажа, како што нè прелажа и сите нас“, рече Даинов, очигледно реферирајќи на следните парламентарни избори во Бугарија во лето 2013 година.
Според жителот на Софија, Цонио Данчев, „Ниту претходната трипартиска владејачка коалиција, ниту актуелната влада, не презедоа ефикасни мерки за справување со сомнителните структури.
Можам само да претпоставам дали ова се должи на недостиг на волја, или на продлабочен и зголемен заговор меѓу двете страни.“
