05/05/2009
ХАГ, Холандија -- Судиите во Трибуналот на ОН за воени злосторства во вторникот (5-ти мај) му ја зголемија затворската казна на поранешниот офицер на Југословенската народна армија (ЈНА), Веселин Шљиванчанин, продолжувајќи ја од 5 на 17 години.
При изрекувањето на конечната пресуда во случајот, судиите ја отфрлија првичната пресуда како несоодветна.
Шљиванчанин, кој беше ослободен во декември 2007 година, се врати во Хаг за пресудата и сега е повторно во затвор.
Затворската казна од 20 години за неговиот надреден, Миле Мркшиќ, судот ја потврди во вторникот.
Двата случаи произлегуваат од масовните убиства ан хрватските воени затвореници по падот на Вуковар во ноември 1991 година.
Пресудите од вторникот уследија по жалбените постапки.
Во понеделникот, обвинетите Јовица Станишиќ и Франко Симатовиќ се вратија во притворот Шевенинген на Хашкиот трибунал, откако Трибуналот нареди продолжување на нивното судење за воени злосторства.
Процесот против Станишиќ, поранешен шеф на српската безбедност, и неговиот заменик, Симатовиќ, започна во април 2007 година, но беше прекинат пред една година поради здравствените проблеми на Станишиќ.
Лекарите неодамна утврдија дека тој е доволно здрав за да може да учествува во својата одбрана, поради што судиите објавија дека судењето ќе продолжи на 25-ти мај.
Станишиќ и Симатовиќ се соочуваат со обвиненија за обучување, вооружување и водење на паравоените единици кои убиваа и прогонуваа несрпско население за време на балканските конфликти во периодот 1992-1995 година.
(Бета, Б92, Танјуг - 04/05/09)
