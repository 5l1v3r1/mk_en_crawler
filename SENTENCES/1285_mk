19/06/2009
Австриското претпријатие ЕВН ќе инвестира 95 милиони евра за изградба на парк на енергија на ветарот во близина на Каварна, Бугаријa, објави во вторникот (16-ти јуни) нејзиното бугарско претставништво ЕВН Натуркрафт. 
Проектот вклучува 25 турбини, кои се очекува да произведуваат околу 140 гигаватчасови електрична енергија годишно. 
Проектот треба да заврши до крајот на 2010 година.
***
Кипар и Романијa потпишаа договор за соработка со цел унапредување на билатералните односи во финансискиот и трговскиот сектор на 11-ти јуни, објави КНА. 
Новиот договор беше потпишан на Заедничкиот кипарско-романски комитет. 
На состанокот беа испитани начините за зајакнување на билатералната соработка во трговијата, индустријата, финансиите, инвестициите, туризмот, енергијата, транспортот, здравството, работната сила, образованието и културата.
***
Tурската влада во понеделникот (15-ти јуни) објави серија мерки за олеснување на рестрикциите за локалните претпријатија да добијат надворешни заеми на меѓународниот пазар и да ги презакажат плаќањата на кредитните картички. 
Според министерот за економија Али Бабаџан, укинувањето на ограничувањата за турските претпријатија ќе помогне во намалувањето на надворешниот долг на земјата.
***
Во мај, Романијa објави највисока годишна стапка на инфлација од земјите-членки на ЕУ -- 5,9 отсто, повеќе од осумпати од просекот на ЕУ од 0,7 отсто, објави Медиафакс во вторникот (16-ти јуни), цитирајќи податоци од Канцеларијата за статистика на ЕУ, Еуростат. 
Најниски годишни стапки во мај имаше Ирска (-1,7 отсто), Португалија (-1,2 отсто), Шпанија и Луксембург (-0,9 отсто).
***
Романија стана првата земја што го претстави новиот модел на автомобил Сандеро степвеј во средата (17-ти јуни), објави Медиафакс. 
Новата верзија на Сандеро беше лансирана од романскиот производител на автомобили Дачија. 
Новиот модел чини околу 9,200 евра.
***
Косовo ја има највисоката стапка на невработеност во Европа, објави Агенцијата за развој на ОН за време на самитот на Меѓународната организација на работната сила. 
Околу 45 отсто од работоспособното население во земјата е невработено, бројка што може да ја доведе во опасност стабилноста, објавија локалните медиуми во средата (17-ти јуни).
(Разни извори – 12/06/09-19/06/09)
