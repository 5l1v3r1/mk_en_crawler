13/12/2010
Од Бојана Миловановиќ за Southeast European Times во Белград -- 13/12/10
Додека меѓународната заедница ги поставува основите за отпочнување разговори меѓу Белград и Приштина, идејата за унапредување на националното помирување меѓу Србите и косовските Албанци изненади многумина.
Инициран од професорот по правни науки на Универзитетот во Белград, Радослав Стојановиќ, пред три месеци во српските медиуми, концептот повикува на отпочнување одново, под услов двете страни доброволно да ги признаат злоделата едни против други.
SETimes разговараше со Стојановиќ во врска со неговиот концепт на „конечно решение за националниот конфликт“, неговиот концепт и како тоа може да се постигне.
SETimes: Што, всушност, значи националното помирување?
Радослав Стојановиќ: Националното помирување претставува модел кој се спроведува кога сите други дипломатски методи ќе пропаднат. 
Тоа се случува кога двете страни во еден конфликт признаваат какво и да е зло што било извршено врз другата страна. 
Процесот не бара судења и нема пресуди за да се задоволи едната страна, оставајќи ја другата незадоволна. 
Најзадоволителните помирувања меѓу нациите досега беа спроведени во постапартхејдска Јужна Африка, и во два случаи во Јужна Америка.
SETimes: Какви конкретни чекори можат да водат до помирување меѓу Србите и Албанците?
Стојановиќ: Конфликтот меѓу овие два народи трае околу 150 години, и секој е целосно запознаен со главните точки и трендови на конфликтот. 
Добро е познато дека кога Албанците управувале со Косово, тие ги прогонувале Србите, и обратно. 
Сега, сите мора да кажат: „Ова им го направивме на Албанците“, и „Ова им го направивме на Србите“.
Предлогот за национално помирување треба да се испрати до Брисел и процесот треба, исто така, да ги вклучи ЕУ и САД. 
ЕУ има експерти кои знаат како треба да се води ваков вид процес.
SETimes: Од историска гледна точка, кои се основите на српско-албанскиот конфликт во далечното и блиското минато?
Стојановиќ: За време на војната меѓу Србија и Турција, Србите им направија големо зло на Албанците, но потоа Албанците се одмаздија, и ние имавме 20,000 српски бегалци во близина на Прокупље во 1878 година. 
Тоа е многу долг конфликт. 
Конфликтот од модерна исторска гледна точка е протерувањето на 200,000 Срби од Косово и позицијата на оние што сé уште остануваат таму. 
Тоа не е техничко, туку сериозно политичко и хумано прашање.
Моравме да воспоставиме поблиски и подиректни врски со САД во врска со ова прашање, бидејќи тие воопшто не им помогнаа на повратниците од српските бегалци да се вратат на Косово, додека направија многу за да се вратат Албанците.
SETimes: Дали има волја за постигнување национално помирување меѓу Србите и Албанците?
Стојановиќ: Ќе биде многу лошо ако нема волја, бидејќи нема друг начин да се реши прашањето.
SETimes: Може ли подобрувањето на српско-хрватските односи и позитивните сигнали испратени од претседателите Тадиќ и Јосиповиќ да го зајакнат помирувањето на Србите и Албанците?
Стојановиќ: Мислам дека српско-хрватското помирување ќе биде добар претходник на српско-албанското. 
Конфликтот меѓу Србите и Хрватите датира од пред неколку векови и со оглед на тоа што Хрватска е поподготвена за помирување отколку косовските Албанци, мислам дека тоа ќе биде подобар почеток.
