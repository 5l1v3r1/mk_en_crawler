12/04/2007
Од Ерлис Селимај за Southeast European Times во Тирана - 12/04/07
Поранешниот премиер Фатос Нано на 5-ти април објави дека ќе се кандидира за претседател. 
Споменувајќи ја напнатата политичка клима, тој се опиша себеси како кандидат кој е најподготвен да ја врати хармонијата.
„Во согласност со мојот концепт дека на земјата повеќе не й требаат вештачки кризи кои се испровоцирани од недостатокот на консензусот, и со цел да се стави крај на ,политиката на конфликт’, јас сметам дека сум најдобар кандидат за шеф на државата“, рече Нано.
Ова е негова втора претседателска кандидатура. 
Обидот пред пет години беше неуспешен, иако тогашната владејачка левичарска коалиција ги даде гласовите за него. 
По повиците на меѓународната заедница за консензуален кандидат, Социјалистичката партија и Демократската партија се одлучија за Алфред Мојсиу.
Сега, повеќе од година и пол откако се повлече од претседателското место во Социјалистичката партија, Нано сака да се обиде повторно.
Владејачката партија мора да й дозволи на опозицијата да го избере следниот шеф на државата, рече тој, или земјата ќе се соочи со предвремени избори.
„Ако има ситуација кога ризикот од предвремени избори станува реален, тоа е онаа кога претседателот го избира владејачката партија“, рече тој. 
„Секоја претседателска кандидатура од владејачките партии би била причина за криза и причина за предвремени избори.“
Демократската партија веќе го номинираше Бамир Топи за местото. 
„Мнозинството се одлучи за свој кандидат“, им рече премиерот Сали Бериша на новинарите. 
„Отворен процес ќе се одржи во парламентот. 
Кандидатот со најголем број гласови ќе биде следен претседател на Албанија“, рече тој.
Сепак, премиерот има поддршка од само 80 од вкупно 140 пратеници во парламентот, бројка која не го исполнува мнозинството од три петтини потребно за усвојување на некој закон и избор на претседател.
Нано сега се соочува со предизвикот да зависи од поддршката на социјалистите за својата кандидатура. 
Неговиот политички ривал, градоначалникот на Тирана Еди Рама, сега ја води партијата. 
Сепак, Нано сé уште има влијание врз една фракција и посочи дека може да ги земе своите поддржувачи од Социјалистичката партија и да формира нова политичка партија.
Во телевизиското интервју за Клан ТВ, тој му се нафрли на Рама, кого го обвини за „уништување на партијата и минимизирање на нејзината демократија“.
Истовремено, Нано имаше пофални зборови за Бериша, неговиот долготраен политички противник, велејќи дека „се трансформираше во текот на последниве две години“.
На 11-ти јануари Нано и Бериша се состанаа и издадоа заедничка декларација во која ги повикуваат политичките партии да го прекинат ќор-сокакот и да ги усвојат потребните измени во изборниот законик. 
Голем број политички аналитичари шпекулираат дека владејачкото мнозинство можеби е подготвено да го поддржи Нано за претседател, иако сега засега Топи останува официјален кандидат на десницата.
