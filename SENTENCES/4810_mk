04/02/2009
Од Игор Јовановиќ за Southeast European Times во Белград – 04/02/09
Претставниците на шест земји од Југоисточна Европа се состанаа во вторникот (3-ти февруари) во Белград и се согласија дека треба да ги здружат силите за да ја забрзаат интеграцијата на регионот во ЕУ.
Тие истакнаа дека мора да ги надминат билатералните прашања, со цел поефикасна асоцијацијата во ЕУ и подобро спротивставување на економските предизвици.
Во нивната заедничка декларација, исто така, се вели дека земјите од регионот треба тесно да соработуваат во текот на светската енергетска и економска криза.
На состанокот во Белград, освен српските претставници, учествуваа и претставници од Македонија, Босна и Херцеговина (БиХ), Хрватска, Албанија и Црна Гора.
Присутни беа македонскиот вицепремиер за европски прашања, Ивица Боцевски, босанскиот министер за надворешна трговија и економски односи, Младен Зиројевиќ, државниот секретар за европски интеграции на хрватското Министерство за надворешни работи, Давор Божиновиќ, генералниот секретар на албанското Министерство за европски интеграции, Арбен Касаху, и црногорскиот помошник-министер за финансии, Милорад Катниќ.
Состанокот беше наречен „Европската перспективи на Југоисточна Европа во време на предизвици -- соочување со економската и енергетската криза“.
Во нивната декларација, учесниците ја повикаа ЕУ да не го занемарува регионот поради светската економска криза.
Официјалните претставници, исто така, рекоа дека светската криза не треба негативно да се одрази на транзициите на балканските земји и не треба да влијае на нивната европска интеграција.
Шесте балкански земји ја повикаа ЕУ да ги има предвид нивните интереси кога ќе го спроведува Европскиот план за економска обнова.
„Европската комисија подготви солидарен пакет за Југоисточна Европа во вкупна висина од 120 милиони евра“, рече српскиот вицепремиер Божидар Ѓелиќ, кој претседаваше со конференцијата.
Тој додаде дека Европската комисија ја препознава важноста и проблемите на Југоисточна Европа.
Според Ѓелиќ, учесниците на состанокот разговарале околу можноста банките на ЕУ да продолжат со поддршката на нивните филијали на Балканот, со цел да се зачува регионалниот банкарски сектор.
Балканските земји, исто така, ќе аплицираат за одредени енергетски проекти бидејќи ЕУ одвои 3,6 милијарди евра за оваа област оваа година.
Учесниците на конференцијата, исто така, рекоа дека оваа година ЕУ ќе ја разгледа можноста за финализирање на европската интеграција на земјите кои веќе го започнаа процесот -- како што е Хрватска, отворање на разговорите за пристапување со Македонија и разгледување и одговор на апликацијата за членство во ЕУ на Црна Гора.
Тие, исто така, разговараа околу потенцијалниот одговор на ЕУ на апликациите за членство на Србија, БиХ и Албанија.
