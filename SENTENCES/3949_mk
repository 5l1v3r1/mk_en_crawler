10/09/2007
(Њу Анатолијан - 10/09/07; AФП - 09/09/07; Ројтерс - 08/09/07)
Неколку дена по нејзиното доаѓање на власт, новата турска влада сигнализираше намера за продолжување со демократските реформи кои се потребни за ЕУ.
„Имаме јасна намера да ги измениме работите во Турција -- да ја направиме турската демократија првокласна демократија, да ја направиме Турција навистина демократска земја, каде што функционира владеењето на законот, каде што луѓето ги уживаат своите слободи и каде што се почитуваат фундаменталните права“, рече турскиот министер за надворешни работи, Али Бабаџан, на неформалниот самит на ЕУ во Португалија во саботата (8-ми септември).
Бабаџан имаше приватен состанок со комесарот за проширување на ЕУ, Оли Рен, кој побара од Турција да ги стави реформите повторно во вистинската насока.
„Не само што се надевам, туку и очекувам владата веднаш да го отпочне реформскиот процес, особено во врска со слободата на изразувањето и верските слободи, за да може ... 
да докажат дека постигнуваат сериозен напредок“, изјави Рен за новинарите.
Тој ја пофали Турција за лесното излегување од политичката криза што ја испровоцира владејачката Партија на правдата и развојот (АКП), која има корени во политичкиот ислам, против секуларната елита и војската во земјата.
Противењето на војската и секуларистите на кандидатот за претседател од АКП доведе до предвремени избори на 22-ри јули, на кои владејачката партија лесно победи, освојувајќи 47 отсто од гласовите. 
Со силен нов мандат, партијата повторно го избра Абдула Ѓул, кој беше министер за надворешни работи во тоа време, за претседател.
Тогаш тој ја одобри нова влада на премиерот Реџеп Тајип Ердоган, на која й беше изгласана доверба во законодавниот дом од 550 места, на 5-ти септември.
Бабаџан, кој дојде на местото испразнето од Ѓул, стана министер за надворешни работи само неколку недели пред Европската комисија (ЕК) да го објави својот годишен извештај за напредокот на Турција во пристапот, во ноември.
Во својот извештај минатата година ЕК изрази загриженост во врска со долготрајните слабости во некои области, вклучително и слободата на изразувањето. 
Од Турција постојано се бара да го измени или сосема укине контроверзниот член 301 од својот кривичен законик, според кој беа судени голем број интелектуалци за „навреда на турската припадност“.
Многумина очекуваат извештајот да биде со критичка нота, поради забавувањето на реформите оваа година.
„Не сакам да зборувам за ниту еден конкретен член од законот во моментов, но сега работиме на новата уставна рамка која ќе биде во согласност со Копенхашките критериуми“, рече Бабаџан, мислејќи на политичките критериуми што земјите-кандидатки за ЕУ мора да ги исполнат за влез во блокот.
Според него, целта на реформите е да се осигури подобро опкружување за луѓето во Турција, е не да се обезбеди „одличен“ извештај на ЕК.
