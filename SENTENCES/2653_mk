13/10/2005
Од Давор Коњикушиќ за Southeast European Times во Белград -- 13/10/05
Србија и Црна Гора се најде на врвот на листата од земји кои вложиле максимални напори за спроведување на реформите кои имаат за цел подобрување на бизнис климата, се заклучува во неодамнешниот извештај на Светската банка. 
Извештајот „Бизнисот во 2004 година: oтворање на работни места“, ја дава првата глобална ранг листа на 155 земји според клучните бизнис регулативи и реформите.
Во извештајот се заклучува дека поранешните комунистички држави во Источна Европа, вклучувајќи ги и земјите од Југоисточна Европа, агресивно барале претприемачи и инвеститори со спроведувањето на главните реформи кои имаат за цел да се стави крај на бирократијата и да се намалат даноците. 
Србија и Црна Гора, пак, е прва помеѓу главните 12 реформатори во светот, пред Грузија, Виетнам, Словачка, Германија, Египет, Финска, Романија, Латвија, Пакистан, Руанда и Холандија.
„Има земји, како што се Словачка, Полска и Украина, кои постигнаа поголем напредок отколку Србија и Црна Гора во некои области, но гледано општо, ако се земаат предвид сите области, Србија и Црна Гора постигна најголема напредок во реформите“, рече Весна Костиќ, портпаролката на Светската банка во земјата.
Според студијата на 188 страници, Србија и Црна Гора подобрила осум од десет области кои се разгледуваат во извештајот. 
Земјата ги поедноставила процедурите за започнување на бизнис, за добивањето на дозвола, за вработување и отпуштање, за регистрирање на имотот, плаќање на даноци, затворање на бизнисите и прогласување на банкрот. 
Во двете области - заштитата на инвеститорите и надворешната трговија - не е регистриран напредок. 
Капиталот потребен за започнување на бизнис е намален од 5.000 на 500 евра, додека времето потребно за регистирање на претпријатие е намалено од 51 на 15 дена.
Каролина Јунгр, директорката на белградската канцеларија на Светската банка, го поздрави напредокот, но истовремено и предупреди. 
Важно е, рече таа, да се задржи темпото на реформите.
„Се случија голем број добри работи и владата заслужува одредено признание“, АП ја цитира нејзината изјава. 
„Постигнат е извонреден напредок, само што не смеете да се релаксирате и да кажете дека сте завршиле со работата.“ Србија и Црна Гора започна со реформите релативно доцна во споредба со другите земји во регионот, истакна Јунгр и мора уште да работи напорно на нивната реализација.
Експертите на Светската банка сакаат да видат забрзување на судските случаи, поедноставување на правилата за поседување на земјиште и олеснување на надворешната трговија.
Српскиот министер за економија, Предраг Бубало, го поздрави извештајот, но рече дека ќе помине некое време додека реформите резултираат со подобар квалитет на животот за српските граѓани. 
„Она што се промени е дека ќе има повеќе работни места, дека ќе мора да работиме повеќе и дури по еден подолг период граѓаните ќе ги почувствуваат, како финансиски, така и од друг аспект, овие подобрувања“, рече тој.
Странските инвеститори се задоволни од темпото на реформите и инсистираат на тоа дека не смее да има забавување. 
„Има работи кои не функционираат на начин како што треба, но ние не очекувавме сé да биде совршено за две години. 
Имаме план и јас сум задоволен бидејќи гледам напредок“, рече директорот на Тутунската индустрија Ниш, Еугенио Сидоли.
