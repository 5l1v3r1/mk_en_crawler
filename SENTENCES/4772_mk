06/05/2009
(AФП - 06/05/09; АП, Ројтерс, ДПА, АКИ, Њујорк тајмс, ББС, Бета, Б92, Меѓународен кривичен трибунал за поранешна Југославија - 05/05/09)
Апелационата комисија на Меѓународниот кривичен трибунал за поранешна Југославија (МКТЈ) во вторникот (5-ти мај) пресуди дека поранешниот српски армиски офицер активно учествувал во масакрот во 1991 година на 194 хрватски воени затвореници и повеќе од тројно ја зголеми неговата првична казна.
Во септември 2007 година судот на ОН го осуди поранешниот мајор на Југословенската народна армија (ЈНА) Веселин Шљиванчанин (55) за помагање и поттикнување на тортурата на затворениците земени од болницата во Вуковар, но го ослободи од одговорноста за нивната крајна егзекуција.
Отфрлајќи ја неговата жалба и одбивајќи го неговото ослободување, Апелационата комисија одлучи во вторникот да му ја зголеми затворската казна на 17 години.
„Затворската казна од пет години не ја одразува соодветно тежина на злосторствата што ги извршил г-дин Шљиванчанин“, рече судијата кој претседаваше со судењето, Теодор Мерон, објавувајќи ја мнозинската одлука од 3:2 на петчлената комисија.
Апелационите судии, исто така, ја отфрлија жалбата на поранешниот полковник на ЈНА, Миле Мркшиќ (61), потврдувајќи ја 20-годишната затворска казна што тој ја доби за својата улога во масакрот во Вуковар.
Мирослав Радиќ, третиот поранешен српски офицер обвинет во случајот, беше ослободен по сите точки во 2007 година.
Според заедничкото обвинение, Мркшиќ бил командант на Првата стражарска моторизирана бригада на ЈНА, која ја сносела главната одговорност за тримесечната опсада на Вуковар, која доведе до негово конечно паѓање во ноември 1991 година. 
Во тоа време Шљиванчанин бил офицер за безбедност на таа бригада.
Во согласност со договорот помеѓу ЈНА и хрватската влада, војниците под команда на Мркшиќ и Шљиванчанин одвеле околу 400 пациенти и беглаци од вуковарската болница, утрото на 20-ти ноември 1991 година. 
Тие однесле околу 300 од болницата во блиската фарма Овчара, каде што ги тепале и вршеле други злосторства.
Мркшиќ потоа наредил повлекување на редовните српски трупи кои ги штителе затворениците, оставајќи ги во рацете на локалните сили на територијалната одбрана и паравојниците. 
Овие единици ги убиле затворениците во блиската клисура.
Според обвинителите на ОН, бројот на убиените во инцидентот изнесувал 264, но судот во 2007 година го определи бројот на оние за кои може да се докаже дека се убиени на 194.
Апелационата комисија објави дека Шљиванчанин требало да не ги игнорира нелегалните наредби на Мркшиќ, иако полковникот бил негов претпоставен. 
Истиот одлучи дека Шљиванчанин бил свесен дека паравојниците „најверојатно ќе ги убијат воените затвореници“ во отсуство на редовните српски сили, како што рече Мерон во судницата.
Пресудите на судот на ОН во 2007 година предизвикаа лути реакции во Хрватска.
„Не знам колку луѓе требаше да бидат убиени тука за извршителите да добијат доживотен затвор“, рече премиерот Иво Санадер тогаш, истовремено апелирајќи на смиреност.
