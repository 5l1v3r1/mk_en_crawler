20/06/2012
Сафет Кабашај за Southeast European Times во Приштина -- 20.06.12
Откако го добија својот патоказ за визната либерализација минатата недела, косовските власти изразија загриженост дека тоа што ЕУ нема заеднички став за земјата може да доведе до тоа Европската комисија да вклучи дополнителни услови што ќе го забават процесот.
Патоказот содржи листа со 95 критериуми -- како што се пограничен и миграциски менаџмент, безбедност на документите, реинтеграција и реадмисија, мерки против организираниот криминал и корупцијата, како и заштита на основните права и слободи -- кои Косово мора да ги исполни за да обезбеди безвизно патување за своите граѓани.
Ова е првиот практичен чекор на ЕУ за вклучување на Косово -- единствената преостаната земја во регионот -- во безвизното патување на Шенген зоната.
Црна Гора, Македонија и Србија му се приклучија на безвизниот режим на ЕУ во декември 2009 година, по што следеа Албанија и Босна и Херцеговина една година подоцна.
Иако Косово работи на исполнување на критериумите, властите рекоа дека борбата против организираниот криминал, корупцијата и илегалната имиграција, ќе биде предизвик.
„Овие три критериуми, сметам дека ќе предизвикаат многу главоболка, и покрај значителниот напредок во другите критериуми“, рече за SETimes Гезим Касаполи, заменик-министер за европска интеграција.
Приштина вети дека ќе ги исполни бараните критериуми од патоказот, но на другите регионални држави им требаа од 13 до 22 месеци.
„Посветени сме на исполнувањето на критериумите во рекордно време, но некои се надвор од националниот домен, како што се борбата против организираниот криминал и пограничната соработка.“
Друг камен на сопнување може да се покаже позицијата на земјите-членки на ЕУ за земјата -- пет од 27 земји-членки на ЕУ не ја признаваат независноста на Косово.
„Мојот најголем страв за овој документ, пак, е можноста за дополнителни критериуми, што ќе го одложат процесот“, рече за SETimes Луфти Хазари, претседател на косовската парламентарна комисија за европска интеграција.
Авни Мазреку, директор на Колеџот за европски студии во Приштина, рече дека иако недостигот на заеднички став на ЕУ може да води до нови услови, проблемот се одразува на целокупната ситуација, не само на процесот на визната либерализација.
„Петте земји-членки го забавуваат секој вид соработка меѓу ЕУ и Косово“, рече Мазреку.
Хазири потврди дека колебањето на Брисел да го вклучи целиот регион во Шенген зоната се должи на големиот број Албанци што емигрираат во ЕУ.
„Барањето економски азил сé уште трае, и претставува предмет на загриженост за некои земји од ЕУ, особено за некои пријатели на Косово, како Белгија, Франција, Шведска и Австрија.“
