05/05/2009
Од Пол Чикои за Southeast European Times во Букурешт -- 05/05/09
Романскиот фудбал е оцрнет со скандали во последниве години, и сега нов случај упатува на високи претставници на фудбалот.
Еден сопственик на фудбалски клуб од првата лига, шефот на комисијата на судии и четворица судии се судат за местење натпревари.
Ако наводите се покажат како точни, тие може да се соочат со затворски казни во траење до 15 години.
Корнел Пенеску, сопственикот на ФК Аргес, се смета дека подмитил високи судии со цел да обезбеди поволен резултат за својот тим.
Претставници на локалната власт се, исто така, вмешани, бидејќи е откриено дека Пенеску давал мито за да не се вршат инспекции во неговиот синџир супермаркети.
Обвинителите велат дека Пенеску, наводно, му платил на Георге Константин, шеф на Централната комисија на судии (ККА), да назначува судии кои ќе ги местат резултатите.
Константин е, исто така, приведен во случајот.
Покрај ова, сопственикот на ФК Аргес се смета дека наредил подмитување на четворица судии од првата лига, заради местење на резултатите од натпреварите помеѓу октомври и декември минатата година.
„Корнел Пенеску платил, на двапати, околу 70.000 евра ...
за назначување фудбалски судии прифатени од првиот обвинет за натпреварите што ги одиграл ФК Аргес за време на сезоната 2008-2009 и за унапредување ...
на судија кој [тој] го претпочитал“, се вели во соопштението за печатот на Националниот оддел за борба против корупцијата (ДНА) во Питести, каде што е централата на ФК Аргес.
Во обвинението, исто така, Пенеску се товари дека му платил 3.000 евра на заменик-претседателот на ККА, Марсел Лика.
Тој и двајца судии беа уапсени на 23-ти април.
Судиите ги отфрлија сите жалби на рочиштето минатиот вторник.
Следниот ден судијата Аурелиан Богациу беше, исто така, во превентивен притвор, обвинет за примање мито од 3.700 евра од Пенеску.
Константин и Лика поднесоа оставки откако беа објавени обвиненијата.
Фатена наспремна од обемот на случајот, Романската фудбалска федерација (ФРФ) одлучи да ги назначи судиите за преостанатите натпревари оваа сезона со влечење шдрепка.
ДНА вели дека работи со претставниците на ДГИПИ, разузнавачката служба при Министерството за внатрешни работи, на откривањето на деталите од скандалот Мито-за-судии, како што го нарекоа медиумите.
Истрагите покажаа дека измамата се протега многу пошироко од фудбалот.
На пример, Пенеску посакал да го ослободи својот синџир супермаркети, Пик СА, од владините инспекции, па, наводно, го подмитил шефот на Канцеларијата за заштита на потрошувачите на округот Аргес, Дан Кристијан Либертату, плаќајќи му 4.000 евра да не ја врши својата службена должност.
Либертату и посредникот, кој наводно, ја договорил трансакцијата, се под 29-дневен превентивен притвор.
Всушност, следењето на активностите на посредникот ги доведе инспекторите до изненадното откритие за подмитување на судии од првата лига.
Сметководствените документи проверени од ДНА покажаа дека посредникот, еден од менаџерите на Пенеску, ги повлекол парите по наместените натпревари, во висина еднаква на онаа што им била ветена на подмитените судии во телефонските разговори.
Претходната истрага за мито во романскиот фудбал го вклучуваше сопственикот на ФК Стеауа, Георге Бечали.
Минатиот мај, неколку дена пред последната фаза од натпреварот на првенството, Бечали му ветил 1,7 милиони евра на тимот, ако го победи главниот противник на Стеауа.
На денот на натпреварот, обвинителите на ДНА фатија претставник на ФК Стеауа со актовка во која се наоѓале 1,7 милиони евра.
Сепак, случајот не е никогаш решен.
