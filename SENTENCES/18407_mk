12/12/2006
ЗАГРЕБ, Хрватска -- Вонсудската комисија на Загребскиот окружен суд во понеделникот (11-ти декември) објави дека одлучила да ја поништи неодамнешната пресуда на истражниот судија на судот за прекин на судењето против членот на парламентот Бранимир Главаш.
Тој е обвинет за воени злосторства против етничките српски цивили во Осиек во 1991 година.
По апсењето тој започна 37-дневен штрајк со глад.
Наведувајќи го како причина неговото влошено здравје, истражниот судија одлучи да го ослободи од притвор и да го одложи судењето.
Тоа резултираше со жалба од страна на обвинителите до вонсудската комисија.
Во другите вести, одборот на националната Хрватска радиотелевизија (ХРТ) во вторникот објави дека ќе одржи итен состанок на кој ќе расправа за случајот на тројцата новинари и еден уредник, суспендирани од информативната програма на ХРТ поради емитувањето на видео-снимката од говорот на претседателот Стипе Месиќ на почетокот од 1990-тите.
Менаџментот на ХРТ ги наведе како причина кршењата на внатрешните регулативи и непрофесионалното постапување.
Хрватското новинарско здружение и невладината организација Новинари без граници велат дека заклучоците претставуваат цензура и побараа враќање на работните места на новинарите.
Во говорот Месиќ го глорифицира нацистичкиот усташки режим кој управувал со Хрватска за време на Втората светска војна.
(Вечерњи лист, Вјесник - 12/12/06;
ХРT - 11/12/06)
