24/10/2005
Од Антонела Архин за Southeast European Times – 24/10/05
Преку 150 учесници присуствуваа на конференцијата за локалната и регионалната власт во Југоисточна Европа, организирана од страна на Советот на европски општини и региони (СЕМР).
Настанот, насловен како „Локална и регионална власт во Југоисточна Европа:
Искуства и перспективи“, се одржа од 14-ти до 15-ти октомври во Виена.
На конференцијата се разговараше за прашања како што е финансирањето на локалните структури и олеснувањето на размената на искуства.
Претставници на локалната и регионалната власт од околу 20 земји и територии присуствуваа на настанот, меѓу кои и Албанија, Босна и Херцеговина, Бугарија, Хрватска, Македонија и Србија и Црна Гора.
Исто така, присутни беа и претставници на албанската влада, Комисијата на ЕУ, Европскиот парламент и Советот на Европа.
Состанокот го отвори претседателот на СЕМР и градоначалник на Виена, Михаил Хапл, истакнувајќи ја важноста на работата на СЕМР во промовирањето на локалната демократија и врските помеѓу локалните власти низ цела Европа.
Пристапувањето во ЕУ - главен интерес за регионот на ЈИЕ - имаше значајно место во дискусиите.
Членот на Европскиот парламент Ханс Свобода ги предупреди претставниците на ЈИЕ дека исходот од процесот на членство не претставува претходно определен крај.
Тој истакна дека, всушност, треба да се исполнат условите и дека процесот би можел да биде долг.
Австрискиот министер за надворешни работи, Ханс Винклер, пак, вети дека Бакланот ќе биде еден од главните приоритети на престојното претседателство на Австрија со ЕУ.
Тој, исто така, истакна дека ЕУ не ги следи земјите од регионот како пакет, туку на поединечна основа.
Во изјавата на конференцијата претседателот на Конгресот на локалните и регионалните власти во Европа (КЛРАЕ), Џовани ди Стаси, рече дека е убеден оти локалните и регионалните власти можат да одиграат клучна улога во зајакнувањето на стабилноста и демократијата во Југоисточна Европа.
Тој ги посочи иницијативите на КЛРАЕ како што е Форумот на градови и региони од Југоисточна Европа, кои се организираат секоја година во различна земја.
Претставниците на локалната администрација во Србија и Црна Гора имале можост да разговараат за напредокот на нивната земја долж патот кон членството во ЕУ.
Според Ѓорѓе Станичиќ, претседател на Постојаната конференција на градови и општини на Србија, некои општини моментно разговараат со централната администрација во врска со евентуалното воведување на правила и регулативи во согласност со стандардите на ЕУ.
Тарзан Милошевиќ, градоначалник на Бело Поље во Црна Гора и претседател на Мрежата на национални асоцијации на локалните власти во Југоисточна Европа (НАЛАС) рече дека во корист на Европа е да го помогне развојот на ЈИЕ, бидејќи со истиот ќе се осигури дека земјите во регионот нема да претставуваат терет.
НАЛАС, мрежа на асоцијации на локалните власти од десет земји во Југоисточна Европа која неодамна беше формирана во Скопје, се фокусира на поддршката во градењето на способностите преку образование, размена на искуства и заедничко собирање на информации.
Следното генерално собрание на СЕМР ќе се одржи во мај 2006 година во Инсбрук.
