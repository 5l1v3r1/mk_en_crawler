14/06/2007
Од Влатко Вукотиќ за Southeast European Times во Бања Лука -- 14/06/07
Време е повторно да биде отворен дијалогот за уставните реформи во Босна и Херцеговина (БиХ), им рече високиот претставник и специјален претставник на ЕУ, Кристијан Шварц-Шилинг, на членовите на државниот парламент во средата (13-ти јуни).
Во својот последен говор пред пратениците пред крајот на неговиот мандат, Шварц-Шилинг рече дека БиХ е во сериозна политичка криза поради недоволниот напредок во реформите, сé поголемата недоверба во политичарите и негативната реторика од јавните личности.
„Ги слушам политичарите како полемизираат и формулираат политика што само предизвикува страв во јавноста, наместо да градат доверба помеѓу сите страни и да постигнуваат конкретен напредок во врска со реалните животни прашања“, рече високиот меѓународен претставник.
„Дали е прифатливо да се користи радикална реторика за референдумите и за укинувањето на ентитетите, со цел да се добијат повеќе гласови? 
Прифатливо ли е да се поттикнува загриженост за другите настани во регионот со цел да предизвика страв помеѓу граѓаните во оваа земја? 
Сметам дека тоа не е прифатливо“, додаде тој.
Во текот на последните неколку денови, политичките водачи во БиХ имаа одделни состаноци со Шварц-Шилинг и со американскиот и германскиот амбасадор, во обид за поттикнување на реформскиот процес.
Босанскиот член на претседателството Харис Силајџиќ и премиерот на Република Српска Милорад Додик го посетија Вашингтон, каде што остварија разговори во американскиот Стејт департмент, но разговорите завршија без промена на нивните ставови. 
Оттогаш, канцеларијата на Шварц-Шилинг се обиде да преземе иницијатива.
Минатата година, пакетот уставни реформи не беше одобрен од страна на парламентот. 
По последните избори, парламентарната поддршка е сé уште под двотретинското мнозинство, потребно за изгласување на документот.
„Ние го поддржуваме претходниот пакет уставни реформи, но поради недостатокот на политичка волја, ние најверојатно ќе мора да започнеме нови преговори“, рече Додик по состанокот со меѓународните претставници.
Клучната област на несогласување се гласовите на ентитетите во парламентот. 
Повеќето босански претставници се противат на воведувањето услов според кој одреден број пратеници од секој ентитет мора да гласаат за кој било нацрт-закон, за истиот да биде одобрен.
Босанските парламентарци велат дека тоа ќе го забави процесот. 
Но, нивните колеги од РС се решени да ја задржат одредбата, тврдејќи дека нејзиното елиминирање ќе доведе до нивно постојано надгласување.
Меѓународните претставници предупредија дека политичката криза го блокира патот на БиХ кон пристапот во ЕУ, и дека ова, од друга страна, ја подгрева обесхрабреноста на јавноста и недостатокот на доверба кон политичарите.
БиХ е на чекор до потпишувањето на Договорот за стабилизација и асоцијација со ЕУ со месеци, но сé уште не може да го направи последниот потег и да постигне согласност околу полициските реформи, рече во средата Шварц-Шилинг.
Поради ситуацијата во БиХ и во регионот, истакна тој, Советот за спроведување на мирот одлучи да не ја затвора Канцеларијата на високиот претставник (ОХР) како што беше претходно планирано.
„Ова е чекор назад“, рече Шварц-Шилинг. 
„ОХР останува за да го загарантира мирот и стабилноста, дури и во ова тешко време на политичка нестабилност.“
