22/06/2009
(Разни извори -- 04/12/08-18/05/09)
Чекањето во долги редици пред амбасада на екстремно ниски зимски температури -- или на летна жештина -- е далечно сеќавање за Бугарите. 
Оваа балканска земја беше ставена на т.н. 
Бела Шенген листа во 2001 година, што им овозможи на нејзините граѓани да патуваат без визи за соседна Грција, како и за 14 други западноевропски земји.
Во моментов на Бугарите им треба само важечка лична карта или пасош за да ја напуштат земјата. 
Имиграциските власти не смеат да бараат од граѓаните да покажат патни билети, потврди за вработеност, банкарски изјави, доказ за сместување или други вакви документи.
Пристапот на Бугарија во ЕУ ја донесе земјата чекор поблизу до Шенген зоната, во која влегуваат група земји чии надворешни граници внимателно се чуваат, додека внатрешните граници меѓу земјите-учеснички се целосно укинати.
Сите држави во групата целосно го спровеле Шенген аквисот -- правила и одредби од Шенген договор од 1985 година и Конвенцијата за спроведување на Шенген договор од 1990 година -- кој беше интегриран во рамката на ЕУ со Амстердамската спогодба од 1999 година.
Бугарија, Кипар и Романија целосно ги исполнија критериумите за влез.
Проценките што ќе се направат, главно од Европската комисија (ЕК), мора да покажат дека Бугарија ги исполнила условите за влез ако земјата сака да стане полноправна членка на Шенген до март 2011 година.
Со цел да ја прескокне таа пречка, Бугарија мора да ги воспостави вообичаените правила за контролите на надворешната граница по копно, море и воздух, како и да ја зајакне полициската и судската соработка со другите земји-членки. 
Друг предуслов е земјата да покаже оти спроведува заштита на личните податоци и да воспостави Шенген информатички систем, заедничка база на податоци воспоставена од земјите-членки.
Бугарија, исто така, мора да воведе биометрички пасоши. 
По неколку обиди за обезбедување претпријатие што ќе ги изработува пасошите, процесот беше повторно блокиран во април.
Од пристапувањето во ЕУ пред две години, Бугарија употреби само 1,4 отсто од околу 161 милион евра од помошта на ЕУ наменети за неопходните подготовки, објави софискиот весник Дневник минатиот февруари.
Во натписот на Дневник, исто така, се цитира Џонатан Фол, шеф на Генералниот директорат на ЕК за правда, слобода и безбедност, дека има бројни празнини во подготовките на Бугарија и дека остануваат да се совладаат уште неколку предизвици.
