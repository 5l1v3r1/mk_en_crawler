21/07/2012
Лили Линч за Southeast European Times во Белград -- 21.07.12
Наспрема позадината на тешките мерки на штедење, големината на светската економска криза, заострените односи меѓу соседните држави и обновениот дух на тероризмот, Летните Олимписки игри 2012 ќе дадат добредојдена разонода за југоисточна Европа.
Набуљудувачите велат дека Игрите во Лондон, од 27-ми јули до 12-ти август, ќе бидат особено важни, при што скоро сите држави од регионот ќе испратат свои спортисти да се натпреваруваат.
Србија, која ја прославува својата 100-та годишнина како олимписки натпреварувач, ќе испрати 115 спортисти, да се натпреваруваат во 15 спортови -- голема разлика со двајцата што ги испрати на Игрите во Стокхолм во 1912 година.
„Србија никогаш немала толку многу медали во предолимпискиот период, што на сите им дава надеж“, рече за SETimes Марко Кроња, советник за јавни односи за српското Министерство за млади и спорт.
Со оглед на тоа што поранешната НБА ѕвезда Владе Дивац го предводи овогодинешниот Олимписки комитет, а се натпреварува и најдобро рангираниот тенисер Новак Ѓоковиќ, Кроња рече дека очекува зголемено внимание од јавноста во Србија на игрите.
Во Косово, шампионката во џудо Мајлинда Келменди привлекува особено голем интерес од обожавателите. 
Бидејќи Меѓународниот олимписки комитет (МОК) не ја признава независноста на Косово, Келменди ќе се натпреварува како дел од албанскиот национален тим, иако Косово прогласи независност од Србија во 2008 година и е признаено од 80 држави, вклучително и 22 од 27-те држави во ЕУ.
Радио-презентерката Жанимете Беќири изјави за SETimes дека луѓето во Косово се сепак заинтересирани за настанот. 
„Голема атракција е да се следи Олимпијадата, и јас нестрпливо чекам да ги гледам спортистите“. 
Исто така, таа смета Олимпијадата може да ги натера луѓето да не мислат на економските грижи што ги притискаат.
„Луѓето ќе се обидат преку спортовите да заборават за миг на секојдневните економски борби, и да најдат духовна сатисфакција во отсуство на финансиска“, рече за SETimes Орхан Гаши, нотар од Косово.
Романија, чии најдобри резултати историски доаѓаат од гимнастиката, планира да испрати 104 спортисти во15 спортски дисциплини во Лондон.
Богдан Белчиуг, кој ги следи резултатите на Романија на игрите од 1992 година, изјави за SETimes дека ќе ги следи спортовите „каде што романските атлетичари може да освојат медали: гимнастика, веслање и џудо“.
Додека Романија ги насочува своите надежи кон својот гимнастички тим, Црна Гора очекува добри резултати во ватерполо. 
Иако земјата стана членка на МОК само пред пет години, ќе испрати 32 спортисти во Лондон оваа година.
Без оглед како економската криза влијае на луѓето, сите може да ја споделат возбудата и разонодата од Игрите.
„Невработен сум три години, но тоа не е важно бидејќи, во секој случај, ќе навивам за мојата земја“, рече Дарко Мосор од Црна Гора.
Во Скопје, Македонија, се чини дека нема кафуле или бар во градот што не е опремен со телевизор со рамен екран за да се следи Олимпијадата.
„Поставивме телевизор кога започна Европското фудбалско првенство, и ги приспособивме цените да одговараат на паричниците на клиентите“, рече сопственикот на пивницата Кригла, Сашо Бошков.
Македонија ќе испрати четворица спортисти во Лондон, кои ќе се натпреваруваат во пливање и атлетика.
Очекувањата се големи за 108-те учесници на Хрватска, кои ќе се натпреваруваат во 17 спортови.
„Нашите спортисти се најголеми промотори на нашата земја во светот“, рече за SETimes Марина Ченгиќ, инженер за телекомуникации од Загреб. 
Таа рече дека многу Хрвати се идентификуваат со тимот со чувство на национална гордост.
Во меѓувреме, некои аналитичари велат дека возбудата и националната гордост што го придружуваат овој настан може да скријат одредени социјални зла.
Михаел Силк, професор на Катедрата за образование при Универзитетот во Бат, кој пишувал нашироко за Олимпијадата, рече дека државите имаат тенденција да промовираат верзија на себеси привлечна за странските пазари за време на Олимпијадата, и „можеби намерно ги прикриваат реалностите на секојдневниот живот“, како што е рецесијата или етничките тензии.
Многумина во регионот, како Ана Маринеску од Романија, се согласуваат дека Олимпијадата може да им помогне на луѓето да заборават на своите економски тешкотии, но се чини дека не се фокусира на штетата во тоа.
„Што друго да правам?“, рече таа. 
„Гледам телевизија и шетам во паркот. 
Сакам да гледам спортови. 
Не ја разбирам политиката.“
Дописниците на SETimes Сафет Кабашај во Приштина, Габриел Петреску во Букурешт, Дражен Ремиковиќ во Подгорица, Ксенија Јурковиќ во Загреб и Марина Стојановска во Скопје, дадоа свој придонес за овој извештај.
