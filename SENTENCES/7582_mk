29/05/2013
Ерл Мурати за Southeast European Times во Тирана -- 29.05.13
Екстремната националистичка реторика на албанската политичка партија Црвено-црна алијанса им штети на односите на државата со ЕУ, велат аналитичарите и експертите.
„Оваа партија предизвикува штета бидејќи бара национално обединување ... 
тоа е погрешен пристап, кој му штети на најголемото постигнување на Албанија во последниве 50 години, сојузот со Западот“, рече за SETimes Ментор Назарко, професор на Универзитетот во Тирана.
Партијата, основана од Крешник Спахиу, поранешен заменик-претседател на Високиот судски совет, бара обединување на албанската држава, ги отфрла малцинските права и го обвинува премиерот Сали Бериша за национално предавство. 
Истата побара референдум за обединување на Албанија и Косово, но барањето беше отфрлено од албанската Централна изборна комисија.
„Националистичкиот дискурс на оваа партија е сериозен, што значи дека тие изнесуваат максималистички тези, за кои се свесни дека не можат да се остварат. 
Исто така, има некои тези кои се на некој начин дури и ксенофобични, бидејќи тие не сакаат да учествуваат во левичарската коалиција, со аргумент дека грчката малцинска партија е дел од истата“, рече Назарко.
Партијата ќе учествува на парламентарните избори на 23-ти јуни, но не во опозициската коалиција предводена од социјалистичкиот водач Еди Рама, бидејќи алијансата е против партијата Сојуз за човекови права, која ги штити грчките малцински права во Албанија.
„Изјавата на Црвено-црната алијанса дека не се дел од коалицијата само поради тоа што ние сме дел од истата, е навредлива. 
Партијата Сојуз за човекови права е пример за соживот. 
Претставниците на грчкото малцинство покажаа дека живеат достоинствено и се обидоа да одржуваат пријателски мостови со цел Албанија да го добие својот вистински европски профил“, рече за SETimes Лигораќ Карамело, заменик-претседател на партијата Сојуз за човекови права.
Црвено-црната алијанса доби предупредување од Комисијата за заштита и дискриминација, откако градоначалникот на Пустец рече дека ѝ се заканувала на малцинската заедница во оваа општина.
На барање на македонската заедница во март 2013 година албанската влада го промени името на општината од Лиќенас во Пустец.
„Комисијата за заштита и дискриминација ни нареди јавно да се извиниме, но ние не направивме ништо погрешно. 
Не навредивме, ниту употребивме насилство врз некого. 
Само залепивме постери со албанскиот амблем и симбол, бидејќи во Лиќенас [Пустец] нема двојазични знаци. 
Заедно со знаците на македонски јазик, треба да има и знаци на албански јазик. 
Тоа е законска обврска“, рече за SETimes Реди Рамај, шеф на правниот оддел на Црвено-црната алијанса.
Според неодамнешната анкета на јавното мислење во медиумите, Црвено-црната алијанса би добила околу 2,9 отсто од гласовите на изборите.
Многу гласачи го избегнуваат она за што се застапува оваа партија.
„Црвено-црната алијанса си игра со чувствата на народот. 
Сакаме да се подобри економијата, младите луѓе бараат повеќе работа, бидејќи не сакаат да емигрираат. 
Ќе гласам за партија која гарантира иднина за нас, а не романтична теза за национално обединување кое нема да ги подобри нашите животи“, рече за SETimes Еридиан Бакиу (28), специјалист за информатички технологии од Тирана.
Дали се согласувате дека Црвено-црната алијанса му штети на односот на Албанија со ЕУ? 
Кажете ни ги вашите размислувања во коментарите долу.
