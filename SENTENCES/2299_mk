06/04/2005
Од Зоран Николовски за Southeast European Times во Скопје – 06/04/05
Минатиот месец Американската амбасада објави листа на резултати на која се следат повеќе од десет случаи што се водат во македонските судови. 
Целта, според амбасадата, е да се „презентира моментниот статус на секој случај“.
Насловена како „Судски случаи на корупција на високи функционери во Република Македонија“, таа се наоѓа на веб-страницата на амбасадата. 
Според американскиот амбасадор во заминување, Лоренс Батлер, докуменот „става акцент врз скандалите со корупција и врз тоа колку долго тие се заглавени во судството со попустливоста на судиите кои редовно им дозволуваат на обвинетите и адвокатите да не се појавуваат на рочиштата, без притоа да бидат казнети“.
„Листата ќе биде обновувана во зависнот од тоа дали има случаи во иднина за кои долго се чека судска разрешница“, рече Батлер.
Помеѓу главните случаи на листата се:
Досега случајот на Нова Македонија го држи рекордот во траење, со поминати 28 месеци без да биде донесена пресуда. 
Обвинети се поранешниот директор на претпријатието Никола Тасев, поранешниот министер за економија Бесник Фетаи и Душко Аврамски од Агенцијата за приватизација. 
Според листата, во овој случај досега имало шест судски појавувања и шест одложувања.
Некои луѓе од македонскиот судски систем остро се спротивставија на листата. 
„Ние имаме свои сопствени тела кои треба да иницираат правно дејство за корупција“, рече Абдулселам Канзовски, член на Републичкиот судски совет, кој е задолжен за разрешување и наименување на судии.
„Тоа се прави на барање на јавниот обвинител или државната Анти-корупциска комисија. 
Причините за одложувањата во секој случај се наведени. 
Ние не можеме да бараме одговорност од судиите бидејќи не секогаш одолговлекувањето на случаите претставува резултат на нивната неодговорност.“
„Ние не подготвуваме црна листа на судии“, рече Кетрин Шелоу, порпаролка на Европското биро на американскиот Стејт департмент. 
„Амбасадата во Скопје работи на проект за следење на случаите на корупција и ние очекуваме резултатот на тој проект да биде таканаречената листа на резултати што документира колку долго овие случаи се заглавени во судскиот систем без судска разрешница“, изјави таа за Гласот на Америка.
Според објаснението објавено на веб-страницата на Американската амбасада, информациите за листата доаѓаат од повеќе, јавно достапни извори.
„Листата на резултати нема за цел да биде критична кон обвинителите, адвокатите на одбраната или судиите“, се вели во изјавата и се додава дека „во некои случаи судиите што претседаваат не успеале соодветно да се справат со истите или биле одбиени од различни причини. 
Листата на резултати, исто така, нема намера да имплицира дека некој од обвинетите е виновен или невин - само македонскиот судски систем може да ја донесе таа пресуда“.
Неколку случаи првично наведени на листата беа разрешени набргу по објавувањето на листата на резултати, меѓу кои и оној на поранешниот државен секретар на Министерството за одбрана Љупчо Поповски. 
Тоа би можело да биде знак дека проектот има ефект, велат аналитичарите.
