01/05/2009
Од Беса Беќири за Southeast European Times во Приштина -- 01/05/09
Обесхрабрувачкото траење на верската недоверба во Косово не ги спречи некои локални водачи да се соберат и да разговараат околу истата. 
Под покровителство на американскиот невладин Проект за етнички односи (ПЕР), косовските албански и српски политички водачи се состанаа на 22-ри април, на тркалезна маса со покана во Приштина, на која им се приклучија и меѓународни претставници.
Претседавачи на форумот беа косовскиот премиер Хашим Тачи и претседателката на ПЕР, Ливија Плекс. 
Тачи ги увери присутните дека Косово постигна голем напредок во подобрувањето на меѓуетничките односи.
Тој ги наведе, како конкретни примери за владиниот позитивен пристап, напорите за градење куќи, патишта и училишта во областите каде што живее претежно српско население, како и децентрализацијата на владата.
Приштина им нуди нови куќи на 29 сиромашни српски семејства во Ново Брдо. 
„Ги повикувам сите заедници во Косово ... 
да учествуваат на идните локални избори и да си го заземат своето место во косовските институции и општество“, апелираше Тачи.
Плекс во својот говор на отворањето рече дека подобрувањето на меѓуетничките односи во регионот е особено можно, но бара соработка. 
„Сé уште постои голем недостаток на доверба меѓу заедниците“, предупреди таа, истакнувајќи дека „треба да се исчисти воздухот“ во нивните односи.
Непријателството спрема прописите на Приштина и понатаму е длабоко во северно Косово, каде што доминира српското население. 
Претходно оваа пролет Раденко Недељковиќ, претседател на областа Косовска Митровица, ја процени ситуацијата во некои области со српско мнозинство како „вистинска хуманитарна катастрофа“. 
Тој ја обвини власта дека им ја исклучува струјата на општините, им ги конфискува српските документи и врши други форми на официјално малтретирање.
Многу косовски Албанци, во меѓувреме, сметаат дека Србите примаат инструкции од Белград во концентрираните напори за поткопување на независноста.
ПЕР прави сé што може за да го намали взаемното сомневање. 
Истиот организираше тркалезни маси и во Ново Брдо и Стрпче, исто така во обид за зајакнување на односите.
Основан во 1991 година ПЕР се залага за спречување „етнички конфликт во Централна и Источна Европа, Балканот и поранешниот Советски Сојуз“. 
Меѓу нејзините спонзори се УСАИД, британската влада и швајцарската влада.
