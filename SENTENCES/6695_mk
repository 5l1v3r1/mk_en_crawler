06/10/2011
Светла Димитрова за Southeast European Times во Софија -- 06.10.11
Добивањето кредити беше лесна работа за нефинансиските мали и средни претпријатија (СМЕ) во Бугарија и 19 други земји на ЕУ пред четири години, според новиот извештај на Еуростат, објавен во понеделникот (3-ти октомври).
Но, тоа стана потешко за нив откако економската криза почна да се шири низ целиот свет, заклучува истиот, врз основа на резултатите од барањата за кредит поднесени меѓу 2007 и 2010 година од страна на ваквите претпријатија во 20 земји за кои има на располагање податоци.
Процентот на кредитни барања на СМЕ кои се целосно отфрлени се зголеми повеќе или помалку во сите испитани земји, освен во Шведска.
Најголем раст на неуспешни барања за кредит е забележан во Бугарија -- од 3 отсто во 2007 година на 36 отсто во 2010 година, објави Еуростат.
Оваа балканска нација имаше, исто така, најголем процент на отфрлени кредитни барања меѓу 20-те покриени со истражувањето.
Покрај тоа, процентот на успешни барања за кредит, односно мали и средни претпријатија кои ги добиле парите што ги побарале и под условите под кои ги побарале, исто така падна највеќе во Бугарија -- од 87 отсто во 2007 година на 43 отсто во 2010 година.
Ивајло Георгиев, сопственик на претпријатието со седиште во Софија, Метал М., беше меѓу оние кои бараа банкарско финансирање за време на тој период, за обезбедување дополнителен оперативен капитал што му бил потребен.
Но, неговата матична банка го одби неговото барање за кредит, сметајќи го за премногу ризично.
На крајот му беше одобрено финансирање од друга банка, но тоа не беше лесно.
„Имавме пет средби со кредитните инспектори.
Нашето барање беше првично отфрлено, но потоа беше преиспитано и на крајот апликацијата беше одобрена“, изјави Георгиев за SETimes.
„Ни требаа околу седум месеци да ги обезбедиме финансиите.“
Но, Иван Миџуров, претприемач од црноморскиот туристички град Приморско, немаше толку среќа, иако не жали.
Непосредно пред почетокот на кризата, тој сакал да изгради хотел, а потоа да го продаде, но неговата апликација за инвестициски кредит била одбиена.
Банкарските инспектори ја сметаа за ризична, објаснува тој.
„Подобро што не ми го одобрија барањето, бидејќи, најверојатно, би било невозможно за мене да го вратам кредитот, со оглед на тоа што се случи во последниве години“, рече Миџуров за SETimes.
Пред кризата, Бугарија имаше долг период на стабилен економски раст, кој, исто така, водеше до континуирано зголемување на прометот, рече економистот Георги Ангелов, од Институтот Отворено општество (ОСИ) во Софија.
„Затоа, пристапот до кредитите беше многу лесен, бидејќи финансиската ситуација и потенцијалот за раст на претпријатијата изгледаа добро“, рече тој.
Но, кога удри кризата, економската ситуација почна да се влошува, што им отежни на малите и средните претпријатија да најдат нови финансиски средства.
Тие се покажаа неподготвени за справување со еден ваков ризик, рече Ангелов за SETimes.
„Верувајќи дека секогаш ќе имаат пристап до неограничено банкарско финансирање, многу од нив започнаа долгорочни проекти, финансирани со краткорочни кредити, што беше ирационално“, рече тој.
„Покрај тоа, многу бугарски претпријатија се на работ на сивиот сектор од економијата, пријавувајќи само дел од своите приходи“, додаде Ангелов.
Иако тоа не беше големо прашање во ситуацијата на раширен оптимизам пред кризата, се претвори во проблем кога започна превирањето, бидејќи банкарските инспектори почнаа многу подетално да ги испитуваат салдата и сметководствените книги.
„Бизнис практиките кои функционираа во времето на лесниот пристап до кредитите, ќе почне да се менуваат и претпријатијата ќе мора да почнат да се потпираат во поголем степен од внатрешните финансирања, реинвестирањето на профитите и привлекувањето нови акционери“, заклучи Ангелов.
