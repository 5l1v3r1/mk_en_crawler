02/07/2012
Лили Линч за Southeast European Times во Белград -- 02.07.12
Немања Мрѓиќ и неговиот тим на колеги археолози вршеа ископување на римска гробница, кога наидоа на нешто сосема неочекувано:
мамутска гробница во која имало скелети на најмалку пет од овие изумрени суштества, прва од ваков вид во светот.
Реткото откритие во градот Костолац, источно од Белград, го привлече вниманието на медиумите од целиот свет.
Сепак, откопувањето на првото мамутско поле во светот е само уште едно во низата на исклучителните археолошки откритија направени во Србија и регионот во јуни.
„Археологијата во Србија, но исто така и на Балканот воопшто, е златен рудник на светската археологијата во моментов“, Милјана Радивоевиќ, истражувач во Центарот за истражување на археолошки материјали на Универзитетскиот колеџ во Лондон, изјави за SETimes.
Овој статус на нови откритија нагласува нови можности за развој на туризмот и регионалната соработка.
Исто така, објавено во средината на јуни беше откопувањето на 4.000 години стара некропола во близина на Врање во јужна Србија.
Тоа е единствената целосно сочувана некропола од периодот на раното бронзено доба во регионот.
Некрополата беше откриена на т.н. автопат Коридор 10, кој се протега од Грабовница во близина на Лесковац во јужна Србија до Прешево во близина на границата со Македонија.
Коридорот содржи околу 33 регистрирани археолошки локалитети, од кои пет сé уште не се истражени.
Третото поголемо археолошко откритие во последниве неколку недели беше направено во соседна Бугарија, каде што "скелети на вампири" од средниот век беа откриени со железни прачки во нивните гради.
Народните легенди за вампири постојат во регионот многу стотици години.
Овие откритија, кои ги пополнуваат насловите на весниците низ целиот свет, ја откриваат разновидноста на придонеси што археолошките откритија можат да му ги понудат на регионот.
„Откритивањето на целосно сочувана некропола од раното бронзено доба повторно укажува на богатото археолошко наследство што Србија го има во рамките на нејзината територија.
Сензационалното откривање на стадо на мамути во Костолац е уште еден пример на уникатниот археолошки потенцијал што го има оваа земја.
Овој потенцијал, сепак, допрва треба да добие доволно поддршка од државата, не само за основно истражување, како што се археолошките ископувања, туку исто така и за развој на туристичкиот потенцијал од кој подеднакво може да имаат корист државните и локалните заедници“, рече Радивојевиќ.
Впрочем, откривањето на "вампирските" скелети во Бугарија веќе значително ја подобри туристичката индустрија во земјата.
Според eTN, онлајн новински портал кој го опфаќа глобалниот туризам, туристичките агенции објавиле зголемен интерес за т.н. "вампирски одмори", бидејќи ова откритие се најде на меѓународните насловни страници минатиот месец.
Интересот, најверојатно, ќе ја распламти туристичката индустрија во Бугарија, која веќе доживува процут.
Според Еуростат, земјата забележа зголемување од 20 отсто на бројот на хотелски престои на странци минатата година, најдраматично зголемување во однос на било која друга земја на ЕУ.
Веќе се направени инвестиции во регионот во кој беа пронајдени остатоците, со цел да се промовираат како туристичка атракција.
Додека Бугарија побрза да профитира од нејзините археолошки откритија, Србија допрва треба целосно да го искористи потенцијалот на своите откритија.
Сандра Влатковиќ, портпарол на Националниот туристички одбор на Србија, за SETimes изјави, „Националниот туристички одбор промовира сè што имаме, ја промовира историјата и културата во Србија, но ниту една од нашите понуди не се исклучиво фокусирани на археологијата“.
Влатковиќ признава дека потенцијалот за откритија како мамутското поле во Костолац и некрополата од бронзеното доба во близина на Врање ќе привлече туристи во Србија.
„Има многу убави и возбудливи нешта кои може да ги видите во нашата земја, но негативните вести за кои што слушате толку многу во меѓународниот печат може да го уништат сето тоа, како и да ги спречат посетителите да сакаат да дојдат тука“, рече таа.
Освен што го збогатуваат потенцијалот за развој на туризмот, големите археолошки откритија, исто така, нудат можности за регионална соработка.
Д-р Тимоти Кајзер, професор по антропологија на Универзитетот Лејкхед во Канада кој специјализира балканска археологија за SETimes изјави, „Мултинационалните проекти постојат, и тие можат да работат на прашања кои ги преминуватат денешните национални граници, како што е ширењето на земјоделството во Европа, или се цврсто фокусирани на, како регионалното истражување Малакастра спроведено во централна Албанија, или на ископувањата во Истра на Пупиќина или Монкодонија.
Ваквите проекти ги зближуваат археолозите од различни делови на Балканот“.
Според Кајзер и Радивоевиќ, исто така, се организираат поредовни регионални конференции.
Како што изјави Радивојевиќ за SETimes, „Богатото археолошко наследство на Балканот се изучува од страна на многу тимови кои соработуваат и редовно разменуваат информации.
Во мојот тим, кој го проучува потеклото на металургијата во Евроазија, имаме добра соработка со колеги од Босна, Бугарија и Романија, но исто така и со многу институции во Србија.
Има и други соработки низ регионот со колеги од различни балкански земји и резултираат со плодни публикации".
Според Мрѓиќ, тимот кој ги откри мамутите, исто така соработува со регионални партнери.
Како што тој изјави за SETimes:
„Имаме соработка со други археолози кои се занимаваат со истражување на римскиот град и легионарниот камп.
Мојот директор е, исто така, во контакт со некои палеонтолози кои се занимаваат со ископувања на мамути“.
Иако соработката не е секогаш лесна во регионот кој доживеа историски и територијални спорови, Кајзер вели дека ситуацијата се подобрува.
Како што изјави за SETimes, „Археологијата, како и секоја друга дисциплина која се занимава со историска истрага, секогаш ќе работи во една спорна област.
Меѓутоа, мој впечаток е дека сепак постои поактивна соработка меѓу балканските археолози денес отколку пред 20 години“.
Радивојевиќ, која организира регионална работилница за Источнобалканската металургија во УКЛ Институтот за археологија, се согласува и вели дека вложувањето во археолошкото истражување е од големо значење за целиот регион.
„Ја гледам неговата корист не само за економски развој на локалните заедници, туку и за подигање на свеста за важноста на археолошкото наследство и неговата заштита и зачувување за во иднина“.
