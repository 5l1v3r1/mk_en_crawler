08/12/2009
Од Брајан Салми за Sourheast European Times -- 12/08/09
Црногорците се понаклонети да им веруваат на членовите на свештенството отколку на политичарите, според резултатите на најновото истражување спроведено од Центарот за демократија и човекови права (ЦЕДЕМ).
Објавено оваа есен, истражувањето покажува дека Српската православна црква ужива доверба од 69 отсто од Црногорците, додека само 45,9 отсто ѝ веруваат на својата влада.
Црногорската православна црква има доверба од 39,2 отсто од јавноста, додека полицијата има доверба од 45,2 отсто од Црногорците, нешто повеќе од 41,1 отсто кои му веруваат на судството во земјата.
И покрај фактот што 66,2 отсто од Црногорците избрале да гласаат на националните избори на 29-ти март, а само 30,9 отсто од испитаните од ЦЕДЕМ рекле дека им веруваат на политичките партии, цели 95 отсто од испитаниците рекле дека ќе гласаат за еден од 16-те партии ако изборите се одржуваат сега.
Истражувањето покажува дека владејачката Демократска партија на социјалистите (ДПС) на премиерот Мило Ѓукановиќ би добила 48,7 отсто од гласовите.
Запрашан да објасни зошто некои би гласале за ДПС кога не ѝ веруваат на партијата, професорот по политички науки на Црногорскиот универзитет Милош Бечиќ заслугата му ја припишува на Ѓукановиќ.
„Луѓето веруваат дека тој е избраниот.“
Бечиќ додава дека ДПС е „најверојатно најдобро организираната политичка партија во Европа“, бидејќи оние што работат на терен се директно во контакт со гласачитре, не само за време на кампањите, туку постојано.
Иако многумина велат дека не ѝ веруваат на ДПС, тие ќе гласат за неа поради широката теренска работа на партијата.
И покрај обидите за воведување на идејата на индивидуална одговорност, Црногорците сé уште се држат до сознанието дека државата е, и треба да биде, одговорна скоро за сé, вели Бечиќ.
„Тие веруваат дека државата треба да обезбеди работа за сите, државата треба да обезбеди пензии за сите, итн.“ Тоа се покажа во истражувањето на ЦЕДЕМ, кога 36,8 отсто од испитаниците рекле дека власта треба да стори сé што е во нејзина моќ за да ја одржи на површина фабриката за алуминиум КАП.
Други 22,3 отсто од Црногорците рекле дека владата треба да обезбеди финансиска помош за фабриката, додека 9,3 отсто рекле дека владата не треба.
Скоро 32 отсто не искажале мислење.
Во 2005 година владата приватизираше 65 отсто од фабриката, пред повторно да откупи 50 отсто од овие акции во јуни.
Истражувањето покажа благо зголемување на поддршката за пристапувањето на Црна Гора во НАТО.
Анкетата од февруари 2008 година покажа дека 29, 5 отсто од Црногорците се за пристапување во Алијансата, додека истражувањето од октомври 2009 година покажа поддршка од 31,2 отсто.
Бечиќ вели дека кампањата за продажба на НАТО на Црногорците е „просто тажна, целосно неинтересна и контрапродуктивна“.
Професорот вели дека кампањата ќе продолжи да ги пласира истите работи додека не влезат политичките партии на етничките Срби или Ѓукановиќ не им нареди на теренските членови на ДПС да престанат со песната за бенефициите од членството.
