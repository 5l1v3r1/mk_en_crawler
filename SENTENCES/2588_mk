14/11/2005
Од Георги Митев-Шантек за Southeast European Times во Белград -- 14/11/05
Разговорите помеѓу ММФ и владата на српскиот премиер Воислав Коштуница беа прекинати на крајот од октомври, со што не беше постигнат договор за кредитниот аранжман во висина од 850 милиони евра.
Погодени од неодамнешното усвојување на законот за пензиите со кој се прекршуваат условите на ММФ, претставниците на Фондот не сакаа да ги прифатат административните ветувања за реформи - ветувања кои досега бавно се спроведуваа на дело.
ММФ сега сака цврсти гаранции и преговорите нема да продолжат додека не бидат преземени сериозни активности за намалување на јавните трошоци и приватизација на јавниот сектор.
Влогот е висок.
Парискиот клуб на кредитни банки се согласи да го отпише српскиот долг во висина од 730 милиони американски долари - но, само ако разговорите со ММФ бидат успешно завршени.
Ако не биде постигнат договор до крајот на 2005 година на Србија ќе й биде наплатена целата висина на каматата на долгот од 2,61 милијарди американски долари кои му ги должи на Парискиот клуб.
Тоа се пари кои владата, едноставно, ги нема.
Успешното завршување на договорот со ММФ претставува, исто така, услов што го постави ЕУ за финализирање на Спогодбата за стабилизација и асоцијација со Белград.
Неуспешниот исход значи финансиска катастрофа, велат економистите.
Надворешниот трговски дефицит е сé уште многу висок - 10,6 отсто од БДП.
Долговите сочинуваат 60 отсто од БДП, а стапката на инфлација од 17 отсто е далеку највисока во регионот.
Без договор со ММФ, нема можност за доаѓање на сериозни инвеститори во Србија, а без свеж капитал земјата би можела да влезе во длабока криза уште во 2007 година.
Почнувајќи од таа година годишната камата на Србија на нејзиниот надворешен долг ќе изнесува една милијарда американски долари.
Според министерот за економија, Предраг Бубало, владата работи со „полна пареа“ на исполнувањето на условите на ММФ.
Но, друг функционер, министерот за труд, Слободан Лаловиќ, потврди дека договор, најверојатно, нема да биде постигнат до крајот на оваа година.
Пирити Сорса, претставничката на Фондот во Србија и Црна Гора, вели дека владата, едноставно, не ги исполни критериумите за заемот.
Во изјавата за новинарите по повлекувањето на ММФ од разговорите, таа ги наведе прекумерните јавни расходи, инфлацијата и монетарната политика како главни пречки.
Со годишна инфлација која се очекува да биде 3 отсто повисока од планираното „клучното прашање сега е како да се спречи зголемувањето на цените“, додаде Сорса.
Српската страна нуди намалување на јавните расходи за 1,35 отсто од БДП или околу 250 милиони евра, со длабоки резови во здравството, образованието и армијата.
Сепак, проблемот со пензиите останува и понатаму главната пречка на договорот.
Со оглед на тоа што владата на Коштуница зависи од „тивката поддршка“ од социјалистите на Слободан Милошевиќ - кои го поддржаа контроверзниот закон за пензиите - иднината останува неизвесна.
