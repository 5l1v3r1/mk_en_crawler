18/03/2013
Младен Драгојловиќ за Southeast European Times во Бања Лука -- 18.03.13
Новата влада во Република Српска, предводена од премиерот Жељка Цвијановиќ и владејачкиот Сојуз на независните социјалдемократи, вети дека ќе биде „народна влада“ со приоритети кои вклучуваат олеснување на економската ситуација и зајакнување на борбата против корупцијата.
„Оваа влада ќе ...
биде во постојан контакт и на услуга на граѓаните на РС, и ќе ги решава конкретните работи.
[Ние] сме апсолутно свесни дека ситуацијата е тешка ...
ќе работиме флексибилно и ќе демонстрираме брзина и креативност за остварување на нашите цели“, изјави за Гласот на Америка, Цвијановиќ, која ја презеде премиерската функција во петокот (15-ти март).
Едно од првите дејства што владата ќе ги преземе е да обезбеди политичка волја против корупцијата.
Toa e неопходно, рече Цвијановиќ, за да се зголеми ефикасноста на институциите.
Таа, исто така, планира да создаде антикорупциски тим.
„Ќе мобилизираме.
Но, ако ме прашувате дали премиерот треба да оди и апси луѓе, ќе ви речам не.
Институциите треба да работат на заштита на општеството и поединецот“, рече таа.
На економски фронт, Цвијановиќ вели дека нејзините приоритети се да ѝ помогне на бизнис заедницата и да ги подобри условите за деловното работење.
Во интервју за белградскиот неделник „Нин“, Цвијановиќ рече дека од суштинска важност е да се започне со стратешки инфраструктурни проекти.
„Паралелно со овие проекти, мораме да направиме многу краткорочни потези кои ќе дадат резултати за краток временски период.
Ќе ги ревидираме сите субвенции и иницијативи, ќе ја реформираме бизнис климата и ќе ја утврдиме ситуацијата во јавните претпријатија“, рече Цвијановиќ.
Mладен Босиќ, водачот на најголемата опозициска Социјалдемократска партија, изјави за SETimes дека неговата партија, исто така, очекува владата да го тргне товарот од претпријатијата за да ги зајакне инвестициите во ентитетот.
„Тоа е нешто што владата може веднаш да го направи, ако сака.
Ако не направат сериозни реформи и не обезбедат услови за странски инвестиции, тоа ќе биде катастрофа за РС“, рече Босиќ.
Но, многумина велат дека аспирациите на Цвијановиќ ќе биде тешко да се реализираат, поради недостигот на поддршка од страна на опозицијата.
Според Игор Црнадак, генерален секретар на опозициската Партија за демократски напредок, новата влада нема да биде успешна, бидејќи ја има поддршката од истите партии како и претходната администрација.
„Таа ќе донесе идентична неспособност, корупција и проблеми кои РС веќе ги има“, рече Црнадак.
Некои граѓани се, исто така, скептични.
„Владата треба да биде подобра од претходната, но јас не мислам дека ќе биде така.
Претходната влада ги оптовари малите претприемачи со многу даноци, ги укина стимулациите и направи многу работи што ја направија нашата работа уште потешка“, рече за SETimes Весна Веселиновиќ, сопственичка на салон во Бања Лука.
