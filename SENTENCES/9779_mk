17/06/2013
Пол Чикои за Southeast European Times во Букурешт -- 17.06.13
Специјален закон за проектот за гасоводот Набуко, усвоен од романскиот парламент во мај, влезе во сила по состанокот во Букурешт на Комитетот за Набуко.
Проектот претставува голем енергетски потфат на ЕУ за диверзификација на правците за снабдување со гас за Источна и Централна Европа, и намалување на зависноста од руските ресурси.
Новиот закон има за цел да ја забрза неопходната работа во Романија, што е дел од спроведувањето на проектот Набуко.
За Романија проектот има клучно значење.
„Гасоводот ќе донесе стратешки и комерцијални предности за Романија и ќе води до зголемување на енергетската сигурност на Централна и Југоисточна Европа и цела ЕУ“, се вели во изјавата за SETimes на романското Министерство за надворешни работи.
„Набуко првенствено се промовира од Романија и главниот проект во рамките на Јужниот гасен коридор на ЕУ, иницијатива чија цел е диверзификација на енергетските извори и транспортни правци во рамките на ЕУ. 
Новиот закон претставува израз на политичката волја на романските власти за активно учество во исполнувањето на овој проект“, се додава во изјавата на министерството.
Набуко мора да се бори со уште еден сличен проект, Трансјадранскиот гасовод, кој ќе поминува низ Грција и ќе завршува во јужна Италија. 
Но, експертите велат дека Набуко има неколку предности.
„Набуко е важен за ЕУ. 
Истиот може да биде поскап отколку [Трансјадранскиот гасовод], но носи гас до повеќе европски пазари и, последователно, решава повеќе проблеми. 
Покрај тоа, истиот создава [енергетска] алтернатива за источните европски држави, кои зависат исклучиво од рускиот гас“, рече за SETimes Отила Нуту, специјалист за енергија во Експерт форум, водечка романска експертска група.
Шаз Дениз конзорциум, кој раководи со гасните полиња во Азербејџан, овој месец ќе одлучи на кој проект ќе му се приклучи, но последниот збор ѝ припаѓа на азербејџанската влада. 
Ако одлуката биде за Набуко, изградбата, всушност, ќе почне во 2015 година, рече Рајнхард Мичек, извршен директор на Набуко интернешнал, на состанокот во Букурешт.
Двата главни проекти за гасоводите, исто така, се поклопуваат во жестоката дебата за гасот од шкрилци во Европа.
Според неодамнешниот извештај на У.С. 
Енерџи интернешнал администрејшн, Романија има повеќе од 1.400 милијарди кубни метри наслаги на гас од шкрилци и е трета по ред во Европа по Полска и Франција.
Букурешт веќе му издаде лиценци за експлоатација на американското претпријатие Шеврон во Васлуи и Констанца. 
Бугарија одлучи да воведе мораториум за можностите за гас од шкрилци.
Но, двете реалности не се исклучуваат една со друга, вели Нуту.
„Сега-засега гасот од шкрилци покренува многу прашања. 
Ова се несигурни извори. 
Ние се занимаваме само со проценки и сѐ уште не знаеме дали имаме технологија да го експлоатираме или колку опасен е истиот“, рече таа.
„Романија треба, наместо тоа, да се фокусира на наоѓање финансиски средства за учеството од околу 17-те отсто кое го има во проектот Набуко“, рече таа.
Дали сметате дека проектот Набуко ќе се реализира? 
Споделете ги вашите размислувања долу.
