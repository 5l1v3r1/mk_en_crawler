07/10/2010
Од Линда Карадаку за Southeast European Times во Приштина -- 07/10/10
ЕУЛЕКС, мисијата на ЕУ за владеење на правото во Косово, уапси двајца браќа оваа недела, како дел од операцијата против организираниот криминал.
Срѓан Вулетиќ, Србин од Лепосавиќ, беше уапсен во средата (6-ти октомври), кога се појави да ја плати кауцијата за својот брат, Дејан, кој беше уапсен претходно оваа недела под сомневање дека извршил неколку кривични дела, вклучително и обид за убиство.
Обвиненијата против Срѓан Вулетиќ вклучуваат заканување на јавен службеник, неовластено поседување оружје и попречување на официјално лице да ја изврши својата должност.
Портпаролот на ЕУЛЕКС, Блерим Красниќи, рече дека мисијата испитува 25 лица во северно Косово, при што шест од нив се сметаат за приоритетни случаи.
Водачите во општината Митровица бараат посилни мерки за воспоставување на владеењето на правото. 
Честотата на инцидентите „создава проблеми за спроведувањето на различните проекти на северот“, рече заменик-градоначалникот Риза Хазири за весникот Експрес.
Генералниот командант на КФОР Ерхард Булер, началникот на полицијата на ЕУЛЕКС, Удо Карл-Хајнц Молер, и директорот на косовската полиција на должност Бехар Селими дадоа изјава за медиумите во врска со нивните планови.
Според Булер, бројот на војниците на КФОР во двата дела на градот е зголемен и тие ќе постават контролни пунктови и ќе вршат пешадиски патроли.
„Ќе се преземат мерки во северниот дел и во јужниот дел. 
Заедничките операции ... 
имаат за цел надминување на проблематичните ситуации од безбедноста на север“, рече тој за Експрес.
Молер рече дека некои од мерките беа спроведени во понеделникот. 
„Акциите што почнаа во Митровица ќе продолжат“, рече тој за новинарите.
Што се однесува до косовската полиција, „Нашата должност е да понудиме безбедност, да го стесниме кругот на криминалците и ние сигурно ќе го сториме тоа“, рече Селими. 
Шефот на ЕУЛЕКС, Ив де Кермабон, кој говореше со официјалните претставници во Србија минатата недела, изјави за медиумите дека Белград е, исто така, заинтересиран за борбата против организираниот криминал.
„Ние правиме обиди да воспоставиме односи со соседните земји, [Србијa] е една од нив … [земјите] треба да работат заедно без мешање на политиката, бидејќи тоа е единствениот начин да се биде ефикасен“, изјави Де Кермабон за Коха Диторе.
Координаторот за спроведување на приштинската стратегија за северно Косово, Илбер Хиса, вели дека секој чекор преземен таму е значаен, со оглед на тоа што во текот на изминатите десет години северот е под контрола на косовските институции.
„Не сум дел од последните проекти, но се надевам дека тие ќе донесат резултати, и нема да се дел од медиумските кампањи, како што се случи неколкупати во изминатите години, кога УНМИК не стори ништо да го промени нестабилниот статус кво на север“, рече Хиса за SETimes.
„Мислам дека проблемите [што] се наталожуваат на северот скоро една деценија, не можат да се решат преку ноќ“, додаде Хиса.
