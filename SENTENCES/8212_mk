26/08/2011
Озгур Огрет за Southeast European Times во Истанбул -- 26.08.11
Ифтарскиот шатор во прометната област Еминону е симбол на празникот Рамазан во Истанбул. 
Се формираат долги редици со приближувањето на времето кога постот завршува. 
По повикот за молитва (езан), нормалниот метеж и вревата во Еминону стивнуваат бидејќи луѓето завршуваат со нивниот пост, но повторно започнуваат по кратко време.
Ваквите ифтарски шатори се поставени од локалните општини и даваат бесплатна храна со спонзорство на приватни претпријатија и поединци. 
Менито е едноставно: тестенини, компири, супа, леб, вода и десерт.
Мнозинство луѓе кои одат на рамазанските шатори се обично посиромашни; а останатите се луѓе кои се затекнале во близина за време на завршувањето на постот. 
Масите се полнат и празнат брзо, бидејќи неколку стотици луѓе еден час јадат и пијат во шаторот.
На одалеченост од неколку километри, луксузните хотели во Истанбул нудат скапи менија за ифтар, кои се тема на јавна дебата. 
Еден хотел го претставува своето мени за ифтар како „достојно за султаните“, служејќи разни видови на месо, зеленчук и десерт. 
Шведската маса чини 70 ТЛ, а утврдено мени 55 ТЛ -- некои хотели се дури и поскапи.
Во земја каде што месечната минимална плата е 600 ТЛ, ваквите вечери за ифтар се мета на протести.
Платформата за труд и правда (Емек ве Адалет Платформу) организира ифтар во парковите во близина на некои од хотелите со пет ѕвезди секоја сабота овој Рамазан. 
Демонстрантите, чиј број изнесува неколку стотини на секој настан, го привлекоа вниманието на медиумите. 
Присутните носат храна од дома и го прекинуваат својот пост во пикник-стил.
Поентата на протестите е да се потенцира дека славењето на Рамазан во луксузни хотели е во дисхармонија со исламот, додека толку многу луѓе страдаат од сиромаштија во Турција, а други умираат од глад во Африка.
