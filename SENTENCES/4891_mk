28/12/2009
(ДПA - 28/12/09;
Ројтерс - 27/12/09;
AФП, Еурактив, Јуропиан војс - 18/12/09;
Еурополитикс, ЕурАктив - 15/12/09;
AФП, АП, ДПА, ББС, ВОА - 01/12/09;
Ројтерс - 30/11/09;
Официјална веб-страница на шпанското претседавање со ЕУ)
Шпанија го презема ротирачкото шестмесечно претседавање со ЕУ од Шведска во петокот (1-ви јануари), еден месец откако стапи на сила долго време дебатираниот Лисабонски договор, кој воведе нови правила и одбележа почеток на една нова ера за Унијата.
Договорот, кој треба да го рационализара процесот на носење одлуки на ЕУ и да го зајакне влијанието на блокот од 27 држави на светската сцена, истовремено создаде и две нови позиции -- претседател и помоќен шеф за надворешна политика.
Поранешниот белгиски премиер Херман Ван Ромпуј официјално ќе го започне својот двеиполгодишен мандат како претседател на ЕУ, или претседател на Европскиот совет, како што гласи официјалната титула, в петок.
Британката Кетрин Ештон ќе ја преземе својата должност како висока претставничка на блокот за надворешни работи и безбедносна политика, истиот ден.
Пред почетокот на својот четврти мандат на чело на ЕУ откако ѝ се придружи на Унијата во 1986 година, Шпанија претходно овој месец објави дека тесно ќе соработува со Белгија и Унгарија, следните два претседавачи.
Целта на триото ќе биде да загарантира поголема конзистентност во раководењето.
Шпанскиот министер за надворешни работи, Мигуел Моратинос, на 18-ти декември објави дека Мадрид го признава приматот на позициите на Ван Ромпуј и Ештон во рамките на новата архитектура на ЕУ и не планира да се натпреварува со нив, туку да ги поддржи.
„Ангажманот на премиерот на Шпанија и целата шпанска влада се состои во тоа што имаме европски претставници кои ќе го водат, ќе му дадат динамика и ќе управуваат [со блокот] во текот на првиот семестар на 2010 година“, бриселскиот весник Еурактив ја цитираше неговата изјава.
„Шпанија нема да ја игнорира својата одговорност ...
но ние ќе го правиме тоа со скромност, дискреција, со нашата работа и нашата поддршка.“
Обелоденувајќи ја агендата на шпанското претседавање со ЕУ, Моратинос ги цитираше четирите главни приоритети, од кои највеќе целосното и ефикасно спроведување на Лисабонскиот договор.
Мадрид „ќе ги преземе неопходните чекори за покренување на регулативите потребни за развој на Договорот и, посебно, за воспоставување на Европската служба за надворешна акција“, според официјалната програма на шпанското претседателство на ЕУ.
„Исто така, наша цел е да консолидираме избалансирана функционална програма, која ќе загарантира дека ротирачките претседателства ќе станат ефикасна и комплементарна алатка за новите институции.“
Иако владата во Мадрид ќе има клучна улога во подготвувањето на состаноците на ЕУ, Ван Ромпуј ќе биде оној кој ќе претседава со самитите, ќе говори со медиумите и ќе раководи со агендата на блокот.
Шпанскиот премиер Хозе Луис Родригез Запатеро ќе претседава со некои состаноци на пониско ниво.
Исто така, Ешдаун ќе претседава со состаноците на министрите за надворешни работи на ЕУ.
Моратинос ќе претседава заедно со неа на неформалниот дводневен состанок на главните дипломати на блокот, кој ќе биде отворен во Кордоба на 5-ти март.
Друг клучен приоритет наведен во програмата на шпанското претседавање со ЕУ ќе биде „да загарантира економско заздравување на ЕУ преку поголема координација на секоја земја-членка и одобрување на европската стратегија за одржлив раст за 2020 година“.
Други два важни приоритети на кои Шпанија ќе се фокусира за време на своето шестмесечно претседавање ќе бидат зајакнувањето на присуството на блокот од 27 нации и влијанието на светската сцена, како и ставањето на европските граѓани во центарот на политиката на блокот, со особено внимание на еднаквоста на половите.
Во врска со проширувањето на ЕУ, Шпанија јасно стави до знаење дека сака да види заокружување на разговорите за пристапување на Хрватска пред крајот на јуни, кога ќе го предаде ротирачкото претседателство на Белгија, и изрази поддршка за напредокот на Турција во нејзиниот процес на преговори.
Мадрид, исто така, вети дека ќе вложи напори кон решавање на долготрајниот спор околу името меѓу Македонија и Грција, за да го отвори патот за отпочнување разговори за членство на ЕУ со Скопје.
