10/11/2010
Од ХК Цанис за Southeast European Times во Атина – 10/11/10
Првиот круг од локалните и регионалните избори во Грција во неделата (7-ми ноември) заврши без кулминација и без јасни победници, иако сите политички страни изразија „задоволство“ од резултатите.
Што е поважно, изгледите за предвремени општи избори беа директно отфрлени од премиерот Јоргос Папандреу, исто онолку брзо колку што беа навестени на крајот од октомври.
Едно изненадување од неделата беше апстиненцијата на гласачите, која достигна рекордна висина од 39 отсто. 
Ако празните и неважечки гласачки ливчиња (9,10%) бидат додадени на претходната цифра, тогаш скоро еден од двајца грчки гласачи им го свртел грбот на локалните избори, цифра без преседан во Грција. 
Исто толку загрижувачки е процентот на апстиненции во најголемите општини, при што бројката во општината Атина достигна 54,5 отсто, што е без преседан.
Кандидатите поддржани од владејачката партија ПАСОК победија во два региони -- упориштето на ПАСОК Крит и Јужен Егеј -- во првиот круг, оставајќи ги преостанатите 11 региони да бидат решени во вториот круг, кој ќе се одржи на 14-ти ноември. 
Најголемите општини во земјата -- Атина, Солун и пристанишниот град Пиреа -- се големите „политички награди“ каде што сé уште ништо не е решено, заедно со многу важниот регион Атика, кој ја опфаќа областа на поголема Атина од 3.000.000 гласови.
Истиот се смета за „лакмусов тест“ за политичката издржливост на владата, бидејќи неуспехот на нејзиниот кандидат да влезе во вториот круг би ја разнишал нејзината доверба.
Главните два освојувачи на гласови ќе се борат за позицијата на регионален шеф, или градоначалник, за време на викендот, додека бројот на општинските советници и регионалните советници беше решен во првиот круг.
Говорејќи по затворањето на избирачките места во неделата, Папандреу рече дека по сé изгледа оти нема да прогласи предвремени избори, при што министрите и владиниот портпарол потоа објаснија дека резултатите докажале оти гласачите ја поддржуваат владината програма за штедење и реформи.
Како и да е, еден ден откако беа избројани гласовите на првиот круг, атинската фирма за истражување Паблик ишју ги одреди изборните резултати на ПАСОК на 34,67 отсто, значително помалку од 43,92 отсто што партијата ги доби кога победи на општите избори во октомври 2009 година.
Изборната сила на главната опозициска партија Нова демократија (НД) беше проценета на 32,6 отсто, додека најголем победник на ноќта беше Комунистичката партија (ККЕ), чија изборна сила беше проценета на зголемени 10,8 отсто -- врз основа на пресметките на ниво на државата -- на грбот на својата заразна анти-ЕУ и антиштедна платформа.
Недостатокот на прецизни бројки произлегува од фактот што во многу трки, кандидатите беа поддржани од повеќе од една партија, вклучувајќи ја малата десноцентристичка партија ЛАОС и отцепеното левичарско движење.
„Владината страна (ПАСОК) изгуби голем дел од својата изборна сила, [и сега] й е тешко да се организира за следниот ден, што вклучува построго спроведување на политиката за меморандумот, па дури и преземање дополнителни структурни мерки“, напиша во понеделникот Јоргос Кирцос, публицист на најголемиот печатен дневен весник во Грција, Сити прес.
Тој мислеше на меморандумот потпишан од грчката влада со „тројката“ ЕУ-ЕЦБ-ИФМ со цел пристап до финансиската помош од 110 милијарди евра договорени минатиот мај. 
Големите владини кратења на трошоците, реформите во социјалното осигурување и намалувањето на шупливиот јавен сектор фрла светлина на меморандумот, заедно со отворањето на т.н. 
„затворени професии“ и пофлексибилен пазар на работната сила во источната медитеранска земја од 11 милиони.
