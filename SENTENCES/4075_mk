27/05/2008
(AП, ЕурАктив, Ксинхуа, Балкан инсајт, Б92, Фена, Европска комисија - 26/05/08)
ЕУ започна разговори за олеснување на визниот режим со Босна и Херцеговина (БиХ) во Брисел во понеделникот (26-ти мај), три недели пред потпишувањето на долгоодложуваниот предпристапен договор на оваа балканска земја со блокот од 27 земји.
„Со отворањето на дијалогот за безвизно патување, Европската унија ја докажува својата решеност за остварување на заедничката цел за слободно движење на граѓаните на Босна и Херцеговина“, рече заменик-претседателот на Европската комисија (ЕК), Жак Баро, на церемонијата, која го одбележа официјалниот почеток на преговорите.
ЕУ ќе ги укине визните ограничувања со кои државјаните на БиХ се соочуваат во моментов, откако нивната земја ќе ги спроведе потребните услови. 
Баро рече дека во текот на следните неколку месеци, босанските власти ќе добијат патоказ со детали за сите услови што ќе мора да ги исполнат.
Помеѓу мерките на кои ЕУ ќе инсистира се и воведувањето биометрички пасоши, обезбедувањето соодветна заштита на границите на земјата и борбата против организираниот криминал, корупцијата и нелегалната имиграција, посочи тој.
Баро, кој го замени Франко Фратини како највисок претставник на ЕУ задолжен за правните и домашните работи претходно овој месец, не сакаше да шпекулира колку долго би можел да трае процесот на преговори. 
Тој, сепак, изрази уверување дека БиХ ќе преземе брзи чекори за исполнување на условите на ЕУ.
Темпото на преговорите „ќе биде одредено од способноста на Босна да ги исполни неопходните услови и реформи“, истакна тој.
Премиерот на БиХ, Никола Шпириќ, кој присуствуваше на церемонијата во понеделникот, ја поздрави одлуката за отпочнување разговори, велејќи дека истата ќе „ја зајакне европската идеја“ во неговата земја.
„Ние сме посветени на исполнувањето на сите услови од патоказот“, Балкан инсајт ја цитираше неговата изјава во Брисел. 
„Нашата цел е безвизен режим за сите граѓани на Босна и Херцеговина.“
ЕК го направи првиот чекор кон целосната визна либерализација минатата година, потпишувајќи договори за олеснување на визниот режим со сите земји од Западен Балкан. 
Според договорите, кои влегоа во сила на 1-ви јануари, цените на визите за ЕУ беа намалени од 60 на 35 евра. 
За одредени категории граѓани, како што се децата и пензионерите, тие беа целосно укинати.
Договорите, исто така, го поедноставија и забрзаа визниот процес за многу други групи, вклучително и за студентите, атлетичарите, културните работници, новинарите, луѓето кои имаат потреба од лекување и бизнисмените кои работат со претпријатија од ЕУ.
ЕК потоа одлучи да отвори преговори за техничка либерализација на визниот режим со сите земји од Западен Балкан, со цел завршување на процесот до 1-ви јануари 2009 година.
Комесарот за проширување на ЕУ, Оли Рен, кој исто така присуствуваше на церемонијата во понеделникот, го поздрави отпочнувањето на преговорите со цел постигнување на безвизно патување за сите граѓани на БиХ.
„Ова е особено добра вест за младата генерација, која со мобилноста ќе има можност за стекнува искуство од прва рака во ЕУ“, рече тој. 
„Безвизното патување е, исто така, клучно за бизнисите, односно за економскиот развој и креирањето работни места.“
Рен, исто така, потврди дека ЕУ ќе го потпише Договорот за стабилизација и асоцијација (ДСА) на БиХ со Унијата на 16-ти јуни. 
Договорот, кој се смета за прв голем чекор кон членството во блокот, мора да биде ратификуван од страна на сите членки на ЕУ.
