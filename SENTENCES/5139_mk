10/08/2009
Од Марина Стојановска за Southeast European Times во Скопјe -- 10/08/09
Македонија беше домаќин на многу возбудливи концерти во изминатиов период, кои ги наполнија стадионите и концертните сали низ земјата.
Џез-гитаристот Џорџ Бенсон настапи на 25-ти јули во Античкиот театар во Охрид.
Концертот беше дел од проектот на македонската продукција за организирање концерти Авалон, наречен Културен шок, која исто така го донесе и фронтменот на Токинг хедс Дејвид Брн во Универзалната сала на 7-ми јули, и ќе ја донесе канадската џез-уметничка Дајана Крол во Скопје овој ноември.
Омекнувајќи ја малку атмосферата од рок-химните како што е популарната песна на Брн од 1983 година „Burning Down the House“, италијанскиот композитор Енио Мориконе го отвори 49-тиот фестивал Охридско лето на 12-ти јули во Античкиот театар, со Букурешкиот симфониски оркестар.
Мориконе (80) ја напишал музиката за филмови како што се „Добриот, лошиот и грдиот“, „Недопирливите“ и „Лолита“, меѓу другите, и е добитник на бројни награди, вклучително и Почесната награда на Академијата во 2007 година за неговиот придонес во филмската музика.
„Горд сум што ја имав таа чест да го отворам фестивалот Охридско лето.
Многу сум задоволен што сме тука, Не сакам да давам комплименти, но веднаш откако ја преминав границата, забележав дека Охрид е посебен град“, рече Мориконе на прес-конференцијата.
Овогодинешниот фестивал, кој вклучува серија концерти, изложби и театарски претстави, ќе заврши на 20-ти август со специјалниот настап на Камерниот оркестар Обединета Европа.
Гитарската легенда Карлос Сантана го затресе Градскиот стадион во Скопје на 10-ти јули, неколку дена пред почетокот на Охридско лето.
Скоро 15.000 обожаватели дојдоа да го видат Сантана, давајќи околу 25 евра за билет, за најевтините места на стадионот.
Исто така на 10-ти јули, како дел од концертната серија наречена Оф фест, во Универзалната сала настапи панк-рок легендата Пети Смит, што беше нејзино балканско деби.
И додека летото полека заминува, македонската серија концерти не завршува.
Скопскиот џез-фестивал е закажан за оваа есен, а негова главна ѕвезда ќе биде американскиот џез-пијанист Џик Кореа.
„Водечкото списание за џез-музика ...
минатата година повторно го прогласи г-дин Кореа за најдобар џез-музичар.
Тој ќе дојде со трио кое го сочинуваат уште двајца познати џез-музичари и негови блиски соработници од времето на групата „Return to Forever“ -- бас гитаристот Стенли Кларк и тапанарот Лени Вајт.
Ова силно трио ...
ќе ги изведе најпознатите песни на „Return to Forever“ во акустична и електрична верзија“, рече портпаролот на фестивалот Костадин Шурбановски.
