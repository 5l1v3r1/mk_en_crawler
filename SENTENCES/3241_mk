03/04/2006
Од Игор Јовановиќ за Southeast European Times во Белград - 03/04/06
ЕУ ќе ги продолжи преговорите за Спогодбата за стабилизација и асоцијација (ССА) со Србија и Црна Гора, изјави во петокот (31-ви март) комесарот за проширување на ЕУ, Оли Рен.
Брисел претходно ја предупреди земјата дека е можно да го прекине следниот круг разговори, што треба да започне в среда, поради непредавањето од страна на српските власти на Ратко Младиќ, еден од најбараните обвинети од страна на Трибуналот на ОН.
Но, по состанокот со главната обвинителка на ОН, Карла дел Понте, Рен рече дека одлучил дека следната рунда разговори ќе продолжи според планираното.
Комесарот рече дека Дел Понте го информирала за „напредокот во соработката на Србија и Црна Гора со МКТЈ, што укажува на тоа дека се добри шансите за конкретни резултати во следните неколку недели“.
Премиерот Воислав Коштуница „даде цврсто ветување дека генерал Ратко Младиќ ќе биде пронајден, уапсен и екстрадиран во Хаг без одложување“, додаде Рен.
Тој, сепак, истакна дека Европската комисија ќе продолжи да ги следи резултатите што ќе ги постигне српската влада.
Подоцна овој месец, рече тој, ЕК повторно ќе ја процени ситуацијата и ќе одлучи дали да продолжи со разговорите за ССА.
Српскиот вицепремиер Мирољуб Лабус во петокот ги поздрави „добрите вести“ од Брисел, велејќи дека истите се резултат на гаранциите што ги даде администрацијата на Коштуница.
Министерот за надворешни работи, Вук Драшковиќ, даде слична изјава, предвидувајќи дека прашањето на соработката ќе биде наскоро решено.
„Јас верувам дека ќе биде така“, рече Драшковиќ, додавајќи дека надминувањето на пречката ќе го отвори патот за потпишување на ССА до оваа есен.
Разговорите за либерализацијата на визниот режим ќе започнат овој месец, рече тој.
Претседателот на националниот совет на Србија и Црна Гора за соработка со Трибуналот, Расим Љајиќ, рече дека владата очекува позитивна одлука за разговорите.
„Дел Понте доби уверување дека главната обврска за екстрадиција на[Ратко] Младиќ ќе биде исполнета“, рече Љајиќ.
Запрашан дали ова значи дека Младиќ е лоциран, Љајиќ рече „не е добро да се даваат какви било детали додека не се заврши работата“.
Не смее да има изненадувања во врска со ова, додаде тој.
