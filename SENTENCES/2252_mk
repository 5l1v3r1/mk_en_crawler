09/12/2004
Од Марија Лазарова за Southeast European Times во Скопје -- 09/12/04
Македонското Министерство за внатрешни работи започна со издавање двојазични пасоши.
Повеќе од 1.000 барања се поднесени помеѓу 2-ри декември -- првиот ден кога граѓаните можеа да аплицираат за новите документи -- и понеделникот (6-ти декември), кога официјално започна процесот на издавање.
Од вкупно 600 барања поднесени во Скопје, Тетово, Гостивар, Куманово и Дебар, 220 се за двојазични македонско-албански пасоши, објави Министерството.
„Сега засега на располагање се само македонско-албански двојазични пасоши“, рече државниот секретар на Министерството за внатрешни работи, Сали Рамадани.
„Имаме технички потешкотии со азбуките на другите етнички заедници во земјата и сега напорно работиме на нивно надминување за да може и тие да добијат двојазични пасоши.“
Информациите за граѓаните етнички Македонци ќе бидат печатени на македонската и на основата латинска азбука, рече Рамадани.
„За граѓаните кои говорат друг официјален јазик освен македонскиот, информациите, исто така, ќе бидат печатени на тој официјален јазик и азбуката која тие граѓани ја користат.“
Измените во двојазичните пасоши се од техничка природа.
„На првата страница од пасошот сега ќе биде втиснат грбот“, рече заменик-министерот за административни прашања во Министерството за внатрешни работи Ерол Салих.
„Има посебно место на левата страница на која ќе се впишува местото на престој на лицето кое живее надвор од земјата повеќе од три месеци и го регистрирало својот престој.“
Има уште една новина:
децата под 14 години кои претходно беа ставани на пасошите на нивните родители сега ќе добиваат сопствен пасош.
„За децата под 4 години пасошот важи две години, за лицата помеѓу 4 и 27 години тој важи пет години, додека валидноста на пасошите за лицата над 27 години ќе биде десет години“, рече Салих.
Издавањето на двојазичните пасоши е дел од Охридскиот рамковен договор и произлегува од уставните измени и амандмани на Законот за патни исправи.
Ова е втор документ, по личните карти, кој се издава на јазиците на припадниците на етничките заедници.
Другите лични документи, вклучувајќи ги и возачките и сообраќајните дозволи и сите изводи, исто така, ќе бидат двојазични.
Формуларите за двојазичните пасоши се дистрибуирани во сите подрачни единици на Министерството за внатрешни работи во земјата, како и во македонските дипломатски и конзуларни претставништва низ целиот свет.
