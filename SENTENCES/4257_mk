16/09/2008
Од Зоран Николовски за Southeast European Times во Скопје – 16/09/08
Новите амандмани на законите со кои се уредува следењето на комуникациите, влегоа во сила претходно овој месец, откако парламентот ги усвои, како што сметаа многумина, контроверзните измени претходно ова лето. 
Амандманите кои се однесуваат на Законот за кривична постапка, го зголемуваат бројот на сомнителни кривични дела за кои полицијата може да примени специјални истражни мерки -- прислушување, следење и снимање.
Владата ги донесе амандманите во надеж дека ќе ја интензивира борбата против организираниот криминал. 
Сепак, некои експерти и невладини организации за човекови права го осудија потегот. 
Групите велат дека владата дејствувала без јавна дебата или каква било дискусија на парламентарните комисии.
Владата предводена од ВМРО-ДПМНЕ го искористи двотретинското мнозинство во парламентот за да го усвои законот без расправа.
Амандманите наведуваат 22 сомнителни кривични дела за кои прислушувањето е оправдано. 
„Судот може да нареди следење на комуникациите кога постои основа за сомневање дека се подготвува, е во тек или се врши кривично дело за кое е предвидена затворска казна од најмалку четири години“, вели новиот закон.
Амандманот, исто така, предвидува дека судот може да нареди следење „за да обезбеди информации и докази неопходни за успешна кривична постапка кои не можат да се добијат на друг начин или кога нивното добивање е поврзано со значителни тешкотии“.
Полицијата може да примени специјални истражни мерки во случај на трговија со дрога, изнудување пари, уцена, перење пари, шверц, царинска измама, злоупотреба на службената должност и положба, проневера на пари, измама, примање мито, незаконско посредување, незаконско влијаење врз сведоците, криминални здруженија, формирање терористички организации и тероризам.
Сепак, многу експерти велат дека опсегот на прекршоците е преширок. 
Поради ниската правна свест, толерантната политичка култура и неприоритизирање на државните интереси, зголеменото следење на комуникациите ќе биде на сметка на човековите права и слободи, изјави за весникот Дневник професорот по право Миодраг Лабовиќ.
„Покрај ова, Лабовиќ предупреди дека јавноста никогаш нема да знае колку често полицијата ги злоупотребила, наместо коректно да ги примени своите надлежности.“
Многу невладини организации -- вклучително и Хелсиншкиот комитет за човекови права и Здружението за кривично право и криминологија -- исто така реагираа на новите амандмани.
Фондацијата Метаморфозис изрази загриженост дека новата форма на „превентивно прислушување“ нема дефинирани механизми за спречување на своеволната злоупотреба на новите ингеренции.
Реагираа и многу блогери. 
„За мене најпроблематичен дел е способноста на истражниот судија и обвинител да се согласат усно за следењето на комуникациите во рок од 24 часа. 
Со оглед на лошата историја на заштита на правото на приватност на комуникациите, ваквите законски решенија [заслужуваат и добиваат] остри критики“, напиша Misa Popovic во својот блог.
