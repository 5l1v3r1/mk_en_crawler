24/11/2004
ПРИШТИНА, Косово, Србија и Црна Гора -- Кандидатурата на Рамуш Харадинај за премиер е потврдена, соопшти во вторникот (23-ти ноември) портпаролот на Алијансата за иднината на Косово (ААК). 
Истражителите на Трибуналот на ОН за воени злосторства неодамна го испрашуваа овој политичар во врска со неговата улога во наводните злосторства во периодот на конфликтот во Косово 1998-1999 година. 
Во врска со ова шефот за надворешна политика на ЕУ, Хавиер Солана, во понеделникот даде изјава во која ја доведе во прашање смислата на оваа номинација. 
ААК бара дополнителни места во владата, додека Демократската лига на Косово на претседателот Ибрахим Ругова ќе добие шест функции. 
Организацијата Вакат ќе добие едно министерство, додека две министерства, како и две функции на заменици-министри ќе им бидат понудени на претставниците на косовските Срби.
Во другите вести, генералниот секретар на ОН, Кофи Анан, во извештајот упатен до Советот за безбедност на ОН вели дека Косово постигнало „реален и охрабрувачки“ напредок во исполнувањето на меѓународните стандарди. 
Тој, сепак, предупреди дека би било прерано да се разгледува ова прашање пред целосното исполнување на овие стандарди. 
(Ројтерс, АФП, Косова лајв, Бета, ББС - 23/11/04)
