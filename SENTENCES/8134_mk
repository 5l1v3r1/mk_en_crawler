30/09/2011
Мухамет Брајшори за Southeast European Times во Приштина -- 30.09.11
Додека ЕУЛЕКС ветува дека ќе го испита минатонеделното насилство во северно Косово, инцидентот се покажа како уште еден тест за капацитетот на мисијата да помогне во зајакнувањето на владеењето на правото.
„Обвинителите на ЕУЛЕКС ќе ги испитаат околностите на настаните што се случија во Јариње, што ќе зависи од обемот на истрагата и од тоа кој ќе биде сослушан“, ги информираше новинарите портпаролот Николас Хотон.
Аналитичарите велат дека од суштинска важност за мисијата на ЕУ е да покаже дека може да го спроведува својот мандат соочена со вакви предизвици.
„Неодамнешните дејства треба да бидат дел од едни одржливи напори за воспоставување на владеењето на правото“, рече извршниот директор на Институтот за балканска политика (ИПОЛ), Себ Битичи, посочувајќи ја улогата на ЕУЛЕКС во апсењето на шестмината осомничени по кои се трагаше за убиството во јули на косовски полицаец.
Апсењата беа спроведени со поддршка на КФОР за време на операцијата на крајот од август.
Ваквите инциденти, рече Битичи, покажуваат дека „паралелните структури и организираниот криминал на северот не се без жртви“.
„[EУЛЕКС] треба да биде способен за ефикасна борба против организираниот криминал кој е поврзан со паралелните структури на северот, особено кога поддршката на Белград за тие структури повеќе не е одржлива.
Сега е време ЕУЛЕКС да докаже дека може да го остварува својот мандат, и дека не е веќе станат вкаменета, себична организација“, додаде тој.
Фатлум Садику, политички коментатор, се согласува дека кредибилитетот на мисијата на ЕУЛЕКС е загрозен.
„Сите очи се вперени кон ЕУЛЕКС“, рече тој.
„Тие сега мора да постигнат напредок.“
Додека владата во Приштина би сакала мисијата на ЕУ да ги заостри мерките против српските паралелни структури, истовремено српските коментатори предупредуваат за ризикот од отуѓување на локалните жители во претежно српските делови од северот.
„ЕУЛЕКС мора да ја придобие довербата на косовските Срби, исто како на Албанците“, предупредува Драган Крстиќ.
За да го постигне тоа, истиот мора да работи заедно со српската влада.
„Луѓето зависат од Белград.
Тие добиваат плати и други бенефиции од Србија.
И ако Белград се согласи со каква било операција на северот спроведена од ЕУЛЕКС, тие [неговите жители] ќе реагираат позитивно.
Но, ако не биде така, може да се очекуваат ескалации“, рече Крстиќ.
Истражувачот Мергим Пеци изјави за SETimes дека неодамнешните налози за апсење и обвинението во иднина ќе создадат проблеми меѓу Белград и ЕУЛЕКС.
„Лицата за кои е издадена потерница ќе избегаат во Србија или ќе бидат заштитени од српското МВР, кое функционира на северот.
Тоа ќе предизвика проблем за белградското раководство, што нема да го олесни нивното предавање на ЕУЛЕКС кога Србија ќе влезе во избори во текот на следната година.
ЕУЛЕКС ќе инсистира на [eкстрадиција] бидејќи имиџот и способноста на истиот ќе претрпат штета, ако има неуспех во овој случај“, рече Пеци.
