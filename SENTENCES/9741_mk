18/05/2013
Мики Трајковски за Southeast European Times во Скопје -- 18.05.13
Балканските држави мора да се фокусираат на заеднички проекти, кои ќе значат искористување на водните ресурси за подобрување на снабдувањето со енергија, велат аналитичарите и експертите.
Панзо Андонов, поранешен директор на македонската хидроцентрала „Козјак“, истакна дека студија спонзорирана од ОН за енергетскиот потенцијал на реката Вардар од 1960-тите предлага заеднички напори за снабдување со енергија на Балканот.
„Таа студија е сè уште основа за проектите денес.
Со оглед на тоа што водите течат преку националните граници, можни се заеднички проекти.
На пример, проектите за реката Вардар можат да се искористат за заеднички проекти со Грција, во сливот на реката Дрим во Албанија“, рече Андонов за SETimes.
Глигор Каневче, професор за одржлива енергија на Битолскиот технички факултет, се согласува дека има потреба од повеќе капацитети за генерирање енергија, но и за обнова на постојните.
„Потребна е реконструкција и на постојните централи.
Во Македонија едната фаза од реконструкцијата на големите централи заврши, а втората фаза е во тек.
Со нивната обнова, енергетската ефикасност нема да наруши“, рече Каневче за SETimes.
Иван Микшиќ, директор на претпријатие за енергетска опрема во Карловац, Хрватска, рече дека државите од регионот треба максимално да ги искористат своите енергетски ресурси и да преговараат за заеднички проекти во регионот.
„Хрватска преговара за изградба на неколку заеднички енергетски капацитети со Босна и Херцеговина и расположливите можности треба максимално да се искористат.
Треба да ги здружиме силите за изградба на поголеми хидроцентрали, кои ќе дадат оптимално искористување“, рече Микшиќ за SETimes.
Моментно најголем регионален проект е изградбата на прекуграничните далноводи за електрична енергија во високонапонската мрежа.
„Со проектот за далноводот ќе се поврзат Македонија и Србија, од Штип до Ниш, ќе се поврзат далноводите од Македонија до Албанија и ќе се модернизираат далноводите до Косово.
Исто така, очекуваме полза за другите држави од проектите за хидроцентрали во Македонија“, рече за SETimes Влатко Чингоски, поранешен директор на електраните ЕЛЕМ во Македонија.
Проектот за басенот на Дрим, кој ги вклучува Македонија, Албанија, Косово, Црна Гора и Грција, ќе го утврди конкретниот енергетски капацитет на реката Дрим.
Хидроцентрали се градат во Македонија и во Албанија, рече за SETimes Дејан Пановски, член на групата Дрим Кор во Македонија.
„Хидропотенцијалот на басенот на реката Дрим е недоволно искористен и се потребни подобрувања, но тоа треба да се прави внимателно за да се минимизираат евентуалните негативни последици и евентуалното уништување на еко-системот на басенот, што е главна цел на проектот за Дрим.
Првите резултати покажуваат потенцијал за поголемо енергетско искористување на водата“, рече Пановски.
„Само 40 отсто од водниот потенцијал во регионот се искористува“, рече за SETimes Зденко Југовиќ, работник во хидроцентрала во Хрватска.
Кои чекори треба да ги преземат државите од регионот за најдобро искористување на енергетските извори?
Кажете ни што мислите.
