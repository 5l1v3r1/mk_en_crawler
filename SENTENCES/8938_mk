23/04/2012
Мухамет Брајшори за Southeast European Times во Приштинa -- 23.04.12
Косовскиот вицепремиер Беџет Пацоли склучи контроверзен договор со Имо, држава во Нигерија, за кој опозициските партии и некои антикорупциски невладини организации велат дека претставува судир на интереси и им штети на напорите на Косово за дипломатско признавање.
Пацоли, наводно, потпишал меморандум за разбирање со владата на Имо за приватно претпријатие да изгради електрични и земјоделски фабрики во Нигерија.
Фабриката ќе обезбедува 500 мегавати електрична енергија и ќе загарантира непречен дотур на електрична енергија за домаќинствата и бизнисите на Имо.
„Договорот е апсурден бидејќи предвидува дека косовската влада ќе ги загарантира тие инвестиции“, изјави за SETimes Ардијан Демири од Косовското здружение за социјално истражување.
„Замислете ако претпријатијата не инвестираат и владата на Имо излезе пред меѓународен суд или побара од Косово да ги заврши инвестициите.“
Но, владините претставници го бранеа потегот и објавија дека делегација ќе ја посети Нигерија во средината на мај под покровителство на Министерството за стопанство, стопанската комора и бизнис заедницата, за понатамошно испитување на економската соработка заради намалување на ендемичната невработеност на Косово.
„Кога меѓународниот конзорциум ќе почне со работа, Косово ќе има можност да го интегрира овој проект со своите капацитети;
ние бараме работна рака и инженери за проектот“, рече за SETimes Јетлир Зиберај, политички советник на Пацоли.
Зиберај објасни дека буџетот на Косово не е засегнат и дека проектот ќе ги отвори многу потребните можности за вработување.
Тој, исто така, рече дека за време на посетата на гувернерот на Имо, Окороча, косовските министри Блеранд Ставилечи и Мемлил Красниќи присуствувале на состаноците, на кои бил постигнат договорот за соработка и размена на професионални искуства, особено во земјоделството.
Договорот не е јасно објаснет во јавноста, според Гентиана Петрова, национален координатор на ЈЕФ Косова, локална невладина организација која се заминава со борбата против корупцијата.
„Без оглед на бројката и придонесот, финансирањето не смее да се прави од членови на владата.
Ќе беше добредојдено ако беше направена инвестиција за борба против сиромаштијата во Косово или за нешто што е важно и профитабилно за нашата земја“, рече Петрова за SETimes.
Таа рече дека ако договорот е навистина билатерален како што беше кажано во јавните соопштенија, истиот ќе беше испратен до парламентот за одобрување -- како што е предвидено со уставот -- или објавен од Министерството за надворешни работи или во Службен весник.
„Очигледно ова е кршење на косовската легислатива и судир на интереси“, рече Петрова.
Антикорупциската агенција објави дека го испитува случајот, со оглед на тоа што косовскиот закон забранува високи функционери да дејствуваат во име на приватни претпријатија, додека служат во владата.
На Пацоли му се припишува заслугата за добиеното признавање на Косово од страна на неколку африкански држави, како што е Гана, и води кампања за нови признавање од други африкански држави, како и земји од Латинска Америка.
Многумина се сомневаат во бројот на признавања -- 89 според владата, но помалку според странските дипломати -- вклучително и тоа дали Нигерија и Уганда го признаа Косово, за што заслугата му се припишува на Пацоли.
„Мораме да мислиме повеќе во однос на владеењето на правото отколку на имиџот на земјата, за развој на јавноста и државата“, рече за SETimes Дардан Сејдиу, од опозициската Ветвендосје.
Сејдиу тврди дека секое меѓународно лобирање треба да ги истакне остварувањата во градењето на државата, развојот и владеењето на правото.
Инвестициските планови на Пацоли во Нигерија ќе й наштетат на кампањата на лобирање на Косово воопшто, според Берат Бејтулаху, истражувач во Центарот за истражување конфликти и решенија во Приштина.
„Тоа ќе стане аргумент на српскиот министер за надворешни работи, Вук Јеремиќ, кој неколкупати го обвини Пацоли за купување признавања.
Косовската влада треба да заземе став за ова прашање, и да се дистанцира себеси од овој инвестициски договор“, рече Бејтулаху за SETimes.
Тој го окарактеризира Пацоли како многу контроверзна личност во косовската политика, поради неговите бизнис врски со Русија и другите поранешни советски републики, и покрај тоа што прави многу за да обезбеди меѓународно признавање на Косово, дури и од земји како Гана кои жестоко се спротивставија на истото.
„Тој има мешан имиџ, исто како и неговата работа“, рече Бејтулаху.
