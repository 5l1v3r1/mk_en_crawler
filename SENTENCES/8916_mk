22/06/2012
Сафет Кабашај за Southeast European Times во Приштина -- 22.06.12
Министерството за култура се обидува да ги утврди правата на интелектуална сопственост и да се бори против издавачкото пиратство во земјата каде што генерално не постои сознание за авторските права. 
Авторските права во Косово не се заштитени од крајот на 1980-тите, поради политички превирања.
„Авторските права се запоставуваат, со раширени погрешни сфаќања за истите и малку ефект во практиката“, рече за SETimes Генц Прелвукај, советник во Министерството за култура, млади и спорт.
„Претходните генерации запознаени со авторските права практикуваа друг стандард за време на комунизмот, но младите денес немаат шанса да го искусат тоа, освен уметниците кои се соочуваат со последици од недостигот на авторски права“, рече тој.
Со цел да се подобри ситуацијата, Министерството за култура усвои нов закон за авторските права на крајот од минатата година, и отвори работна канцеларија за спроведување на законот.
Преку медиумите и јавната кампања, сега се подига свеста за ситуацијата, што ги охрабри уметниците да формираат здруженија кои ќе им овозможат на авторите да ги заштитат своите права.
Под раководство на министерството, беа формирани две колективни здруженија: композиторот Флорент Бошњаку го формираше Здружението на музички автори на Косово (АПИК), кое се занимава со музичните уметности, додека второто, ВАПИК, се занимава со аудио-визуелните уметности.
Бошњаку изрази загриженост поради недостигот на свест за прашањето на авторските права, дури и меѓу уметниците.
„Нашата заедница сé уште не е консолидирана. 
Сé уште недостасуваат соодветни информации за авторските права, за нивните бенефиции, нивните законски, морални и интелектуални права“, рече Бошњаку за SETimes.
Во споредба со Косово, здруженијата на уметници во регионот се прилично ефикасни, според белгискиот експерт за правото на интелектуална сопственост Барис Исик, кој рече дека носителите на авторските права треба да иницираат контакти со колективните здруженија и да постигнат договор за спроведување на нивните права и исплата.
Исак ги спореди кршењата на авторските права во Приштина со оние во Турција од пред десет години, и рече дека сегашната ситуација во Турција е значително подобрена -- откако државата формираше компетентна работна група која спроведува секојдневни рации во борбата против кршењето на авторските права.
Косовското Министерство за култура ќе формира работна група како следен чекор, која ќе се состои од пазарни инспектори, полиција, цариници, обвинители, судски и владини претставници.
Уште една медиумска и јавна кампања ќе започне наскоро, рече Прелвукај. 
„Целта на првата беше да информира за правната основа на авторските права и нивната важност, додека втората, која се надеваме ќе почне во септември, ќе ги претстави мерките против кршењето на авторските права и пиратството“, рече тој.
