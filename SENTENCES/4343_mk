10/07/2008
Од Мањола Хала и Иво Шчепановиќ за Southeast European Times во Тирана и Загреб -- 10/07/08
Претставници од Хрватска и Албанија во средата (9-ти јули) беа во Брисел да ги потпишат протоколите за членство во НАТО за нивните земји.
Албанскиот министер за надворешни работи, Лулзим Баша, и хрватскиот министер за надворешни работи, Гордан Јандроковиќ, го потпишаа документот, кој го отвора патот за влезот на земјите во Алијандата.
Двете земји ќе добијат полноправно членство откако парламентите на 26-те сегашни членки на Алијансата ќе го одобрат влезот.
По потпишувањето Баша рече дека Албанија ќе ги преземе сите обврски што произлегуваат од полноправното членство во НАТО.
„Ви ја носам решеноста на албанската влада, политичарите и народот да успеат во реформите за консолидирање на демократските институции и владеењето на правото“, рече Баша на цермонијата во Брисел.
„Со доближувањето на Албанија и Хрватска до членството во НАТО, регионот е побезбеден од кога и да е.
Продолжувањето со политиката на НАТО ќе им даде силна порака на другите земји во регионот“, додаде тој.
Албанија се приклучува на стратешкиот концепт на НАТО за безбедност и заштита, има за цел да стане полноправен дел од воените структури и колективниот одбранбен систем на Алијансата и ќе ги употреби своите капацитети да стане дел од истиот, според писмото што Баша му го испрати на генералниот секретар на НАТО, Јап де Хоп Шефер, пред потпишувањето.
Баша рече дека станувајќи член на Алијансата, Албанија прави историска инвестиција за иднината на нејзината безбедност.
Тој истакна дека Албанија ја исполни секоја обврска кон членството и ги спроведува реформите преку консензус.
Јандроковиќ, кој исто така испрати писмо до Де Хоп Шефер во вторникот, рече дека пристапувањето во Алијансата ќе ја зголеми безбедноста на Хрватска и нејзините нови сојузници во евроатланскиот регион.
„Потпишувањето на протоколот за членство во НАТО беше историски момент за Хрватска.
Почнувајќи од денес, Хрватска ќе учествува во скоро секоја комисија на НАТО и другите активности на организацијата“, рече Јандроковиќ.
„Со членките на НАТО ние ја делиме демократијата, слободниот пазар, човековите права и владеењето на правото.“
Јандроковиќ рече дека се надева оти процесот на ратификација ќе биде завршен навреме „за да може Хрватска да учествува како полноправна членка на следниот самит на НАТО во пролет 2009 година во Стразбур“.
Сепак, имаше шпекулации дека одредени групи во Словенија можат да ја искористат предизборната кампања таму за да го одложат ратификувањето во земјата на хрватското членство.
Сепак, словенечката влада повеќе не се противи на хрватското членство по укинувањето од страна на хрватската влада на рибарската заштитена зона.
