18/10/2007
(ФT - 18/10/07; AФП, Ројтерс, Њујорк тајмс, ДПА, ВОА - 17/10/07)
Американски официјален претставник во средата (17-ти октомври) изјави дека темпото на развивање на одбранбен штит што Пентагон планира да го изгради во Источна Европа ќе зависи од нивото на опасност од проектилски напади од „отпадничките држави“, како што е Иран.
Ако Техеран ги прекине своите планови за збогатување ураниум, Вашингтон би можел да го промени својот пристап кон проектот, рече помошник државниот секретар Даниел Фрајд по консултациите со сојузниците на НАТО и руските претставници во седиштето на Алијансата во Брисел.
Американскиот план вклучува распоредување на десет копнени пресретнувачки проектили во Полска и софистициран радарски систем во Чешка. 
Но, на овој план жестоко се спротивстави Русија, која стравува дека тоа ќе ја поткопа одвраќачката вредност на нејзините сопствени воени сили.
Фрајд во средата истакна дека „вистинската грижа“ на Вашингтон не е Русија, туку Иран.
Противпроектилскиот штит е „наменет против големиот проблем што гледаме дека се развива, а тоа е Иран, и ако тој проблем исчезне или се намали, ние очигледно ќе извлечеме заклучоци“, АФП ја цитираше неговата изјава за новинарите во Брисел. 
„Ова е систем заснован на закана и ќе има влијание ако Иран се откаже од сопственото збогатување на [ураниум] и работи со меѓународната заедница, и ако има различен пристап кон работите.“
Во обид да ја смират загриженоста на Москва, САД понудија поголема соработка со Русија, вклучително и споделување податоци за рано предупредување за проектили и спроведување заеднички истраги и вежби.
Претходно оваа година рускиот претседател Владимир Путин предложи радарот за рано предупредување Гарбала во Азербејџан да биде интегриран во американскиот систем на одбрана од проектили, наместо оној што Пентагон сака да го инсталира во Чешка. 
Тој, исто така, понуди користење на радарот во јужна Русија.
Сепак, радарот Гарбала е од друг вид, кој може да го дополни, но не и замени чешкиот систем, рекоа американските претставници.
За време на разговорите со Путин и нивните колеги во Москва минатата недела, американскиот државен секретар Кондолиза Рајс и секретарот за одбрана, Роберт Гејтс, претстави нов предлог. 
Истиот беше заснован на идејата за заедничка регионална архитектура „за одбрана не само на Русија и САД, туку и на сојузниците во НАТО од проектилската закана“, рече во петокот во Москва висок американски администратор.
Во меѓувреме, разговорите за планираниот проектилски одбранбен систем со Полска и Чешка ќе продолжат, објави во четвртокот британскиот весник <i>Фајненшал тајмс</i>, цитирајќи висок американски претставник. 
Но, САД се подготвени да го одложат активирањето на штитот додека Вашингтон и Москва не постигнат согласност за заканата од проектили од Иран.
„Наша намера е да продолжиме со градењето на противпроектилската одбрана во Европа“, Фајненшал тајмс го цитираше портпаролот на Пентагон Геоф Морел. 
„Но, темпото по кое истата ќе функционира би можело да се приспособи на заканата.“
Во Брисел Фрајд ги повика државите да се приклучат на напорите за отстранување на „заканата од иранските балистички проектили и нуклеарното оружје“.
Исто така во средата, американскиот претседател Џорџ В. 
Буш предупреди за ризиците од „Трета светска војна“, ако му се дозволи на Иран да развива нуклеарно оружје.
„Им кажав на луѓето дека ако сте заинтересирани за избегнување на Трета светска војна, се чини дека мора да сте заинтересирани и за спречување тие да го добијат потребното знаење за правење нуклеарно оружје“, изјави тој за новинарите во Вашингтон.
