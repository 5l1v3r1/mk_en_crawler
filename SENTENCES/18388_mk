11/05/2007
САРАЕВО, Босна и Херцеговина (БиХ) -- Владејачката партија СНСД во Република Српска (РС) објави дека нејзин приоритет на претстојните разговори за уставните реформи во БиХ ќе биде воспоставувањето на федерална структура.
По состанокот со главниот одбор на СНСД во четвртокот (10-ти мај) партијата рече дека федералната структура би можела да обезбеди полесно решение за долго време неостварливите полициски реформи и за полициска структура која ги исполнува стандардите на ЕУ и домашните уставни принципи.
СНСД, исто така, ги негираше извештаите дека Сулејман Тихиќ, водачот на најголемата босанската партија СДА, испратил писмо до премиерот на РС Милорад Додик, предлагајќи политички договор со цел решавање на уставното прашање и прашањето на полициските реформи, како и статусот на Сребреница.
Во средата, комесарот за проширување на ЕУ, Оли Рен, испрати предупредувачко писмо до властите на БиХ, во кое сериозно го критикува актуелното одложување на реформите.
Тој изрази жалење поради влошената политичка клима и враќањето на националистичката реторика, додавајќи дека носи зголемен ризик за безбедноста и стабилноста.
Ако БиХ сака да ја потпише Спогодбата за стабилизација и асоцијација со ЕУ, ќе мора да направи големи промени, рече комесарот.
(Дневни аваз, Независне новине - 11/05/07;
РТРС, ПБС, Фена - 10/05/07)(Независне новине - 11/05/07;
РТРС - 10/05/07)
