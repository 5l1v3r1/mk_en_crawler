30/04/2009
Од Зоран Николовски за Southeast European Times во Скопје -- 30/04/09
Делегација предводена од премиерот Никола Груевски во понеделникот (27-ми април) во Женева потпиша договор за соработка со Европската организација за нуклеарно истражување (ЦЕРН), што се смета за голема победа на македонската влада.
Договорот „отвора можности за образование и истражување, како и за добивање грантови, опрема, пренос на знаење и технологија“, објасни Груевски.
Истиот дава рамка за долгорочно учество на Македонија во експерименталната и теоретската физика, инженерингот, откривачките технолошки апликации и пресметките.
Maкедонските студенти и научници сега ќе можат да следат различни школи на ЦЕРН -- како што е за забрзувачи и пресметки -- да учат, да се обучуваат и да спроведуваат истражувања.
Ова лето првата група Македонци ќе го посетат престижниот истражувачки центар.
Генералниот директор на ЦЕРН Ралф-Дитер Хауер -- кој го потпиша договорот со Груевски -- го поздрави како голема шанса за македонските истражувачи да придонесат за развојот на својата земја и на светот.
Maкедонија посветува големо внимание на науката во последниве години.
Земјата ги зголеми двојно своите вложувања во образованието, отвори неколку нови факултети и ги зголеми квотите за упис на студенти.
Владата дури и ја плаќа школарината на факултетот за физика при скопскиот универзитет Св.Кирил и Методиј, за научниците подоцна да може да го усовршат своето знаење во ЦЕРН.
Сепак, македонските научници сметаат дека владата може да стори повеќе.
Минатата година таа додели околу 2,5 милиони евра за науката и истражувањето, а ЕУ й додели на земјата 6 милиони евра за таа цел.
Заинтересираните македонски истражувачи може да се борат за грантови од две програми на ЕУ:
1) ФП7, 2007-2013 Рамковната програма на ЕУ за охрабрување на истражувачката и техничката опрема и 2) Рамковната програма за конкурентност и иновации (ЦИП).
Двајца научници, Златко Димчовски и Јован Митревски, се ретките Македонци со долготрајно работно искуство во ЦЕРН.
Димчовски -- ветеран на ЦЕРН од 42 години -- рече дека е благодет за Македонија што го добива сите привилегии на ЦЕРН без да мора да придонесува финансиски.
Воспоставен во 1954 година, ЦЕРН е најголемиот и еден од најпрестижните истражувачки центри во светот.
Истиот почна со работа како прва европска здружена иницијатива, но денес брои 20 земји и наплаќа 751 милион евра годишно од членарина.
Груевски рече дека се надева оти Македонија ќе го унапреди својот статус во ЦЕРН по одреден временски период.
