11/02/2013
Ивана Јовановиќ за Southeast European Times во Белград -- 11.02.13
Мисијата да се намали сиромаштијата е меѓу универзалните прашања со кои се соочуваат граѓаните од целиот Балкан.
Оние на кои најмногу им е потребна помош често живеат на социјалните маргини, а во изминатите две децении на транзиција во регионот тој сегмент на општеството не секогаш има соодветна институционална заштита.
Но, голем број добротворни организации работат за да помогнат.
Високата стапка на невработеност и тешките економски услови се главните причини поради кои добротворната работа стана сé поголем предизвик во последниве години, но не поради немањето на доброволни донатори.
„Кога станува збор за влијанието на глобалната економска криза, нема сомнеж дека таа влијае на сите делови од општеството.
Но, интересно е тоа што колку повеќе кризата се засилува, бројот на хуманитарните обиди организирани од страна на разни здруженија е поголем, но нивните шанси за собирање средства се помали“, изјави Нерка Југо-Ахмиќ, секретар на сараевскиот Меѓународен клуб на жени, заSETimes.
Меѓународниот клуб на жени, составен од вработени во странските амбасади и нивните брачни другари, спонзорира годишни добротворни саеми низ целиот регион.
Храна и други предмети се продаваат додека амбасадите й нудат уникатно искуство на јавноста, овозможувајќи им на локалните жители подобро да се запознаат со наследството на другите земји.
„Понекогаш, тоа беше само еден добротворен саем, со години ...
но сега имаме многу повеќе напори, активности, кои дури и се случуваат во исто време“, рече Југо-Ахмиќ.
„Ако се потпреме врз истите посетители/ купувачи, сите ние работиме повеќе, но заработуваме помалку“.
Сараевскиот клуб постои од 1997 година, а добротворните саеми се неговиот основен извор за собирање на финансиски средства.
Благодарение на амбасадите и невладините организации во Босна и Херцеговина, клубот, по три години собирање финансиски средства и планирање, го заврши проектот „Шарен парк“, првото детско игралиште во Сараево, каде има атракции за сите деца, вклучувајќи ги и оние со посебни потреби.
„Ова игралиште претставува убав пример за тимска работа, вклучувајќи ја и целосната соработка на општината, училиштето и нашиот клуб“, изјави Бранкица Топиќ, претседател на сараевскиот Меѓународен клуб на жени, заSETimes.
„Но, многу е важно да се вклучат што поголем број организации и луѓе кои се подготвени да придонесат за заедницата преку волонтерска работа во областите кои веќе и долго време се проблем.
Сиромаштијата и човечката потреба за помош се зголемува секојдневно“, додаде Топиќ.
Добротворен саем спонзориран од клубот се одржува во Белград веќе 12 години, собирајќи средства за да им помогне на помалку среќните.
„Амбасадори и нивниот персонал, како и стотици доброволци го прават Добротворниот саем незаборавно искуство за илјадници локални жители кои го посетуваат секоја година“, изјави Ен Магил Пешиќ, почесен ирски конзул во Србија, заSETimes.
„Сите пари собрани на саемот одат во добротворни цели.
Во 2012 година, имаше 11 проекти за помош на децата, лицата со посебни потреби, ранливите стари лица, образование за ромските деца, можности за вработување на ранливите жени, самохрани мајки, како и да се купи дел од потребната опрема за детската болница Тирсова и гинеколошкиот оддел на болницата во Пожаревац.
Загребскиот Меѓународен клуб на жени, исто така, се обидува да им помогне на жените и децата, физички или социјално загрозените и старите лица.
Клубот ги намени средствата собрани во 2012 година за ново засолниште за бездомниците.
Здружението „Мост“ од Сплит учествуваше во обидот да им се помогне на бездомниците.
„Раководевме со мрежата на засолништа за бездомници за целата држава и тоа ја одбележа 2012 година, како и нашата борба за нови простори за нови засолништа“, изјави Ѓордана Барбариќ, претседател на „Мост“, заSETimes.
„Во 2013 година ќе имаме иста цел -- борбата за засолништа, кои би можеле да бидат поубави, но треба да бидат доволни за сите кои спијат под отворено небо“.
Други добротворни настани се, исто така, популарни во регионот.
Настанот „Улица на отворени срца“, кој се одржува секоја година на 1. јануари во центарот на Белград од неговото започнување во 1988 година, е традиционален хуманитарен собир на граѓани, уметници и официјални претставници.
Профитот оди во хуманитарната кампања „Битка за бебиња“ на Фондот на Б92.
Оваа година, цел на настанот беше да се соберат средства за купување на пет ЦТГ уреди , кои се користат за мерење на срцевиот ритам кај новороденчињата.
Според Б92, беа собрани повеќе од 10.700 евра.
Секоја година, „Отворени срца“ собира средства од продажба на новогодишни украси на настанот.
Во изминатите години, организацијата донираше средства за борба против ракот кај децата и да им помогнат на децата кои живеат и работат на улица.
Во Црна Гора, здружената поддршка е значаен дел од добротворните активности.
„Целебиќ“, градежна компанија, придонесува за социјалниот напредок преку учество во реконструкција на училиштата и болниците.
„Овие активности се многу важни за нас и ние треба да заштедиме за нив', изјави Маја Крстајиќ, менаџер за маркетин и односи со јавноста за „Целебиќ“, заSETimes.
„Дури и во ситуации кога треба да ги намалиме трошоците поради рецесијата или други парични прашања, за ова мора да постои буџетот.
Да се биде таму и да им се помага на луѓето е нешто посебно и неописливо“, изјави Крстајиќ.
