24/03/2006
СОФИЈА, Бугарија -- По дебатата што беше предизвикана од изјавата на министерката за европски прашања, Меглена Кунева, владејачката коалиција во четвртокот (23-ти март) изрази цврста поддршка за пакетот нацрт-измени на уставот, за кој се расправа во парламентот. 
Претходно оваа недела Кунева посочи дека Европската комисија е можно да предложи активирање на заштитната клаузула - за одложување на членството во ЕУ за една година - поради незадоволството во врска со пакетот уставни измени кои се однесуваат на судските реформи.
Но, по состанокот помеѓу Кунева и парламентарните групи на коалициските партии „недоразбирањето“ беше расчистено, рече Михаил Миков од Бугарската социјалистичка партија. 
Тој додаде дека некои текстови ќе бидат малку изменети.
Во другите вести од четвртокот, бугарскиот главен обвинител, Борис Велчев, формираше специјална единица за организиран криминал, перење пари и корупција, која ќе работи под негова директна контрола. 
Како што беше ветено, тој покрена обвиненија против двајца наводни криминални „босови“ - браќата Красимир и Николај Маринов. 
Тие се обвинети за заговор за убиство, водење на криминални организации и нелегално поседување на огнено оружје. 
(Сега, бТВ, Монитор - 24/03/06; Медиапул, Дарик - 23/03/06)
