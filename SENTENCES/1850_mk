23/09/2004
(ОН - 22/09/04; РФЕ/РЛ, УНМИК, ВОА - 21/09/04; АП - 20/09/04)
По разговорите со претставниците на меѓународната заедница во Њујорк, генералниот секретар на ОН, Кофи Анан, во средата (22-ри септември) рече дека оваа недела е постигнат генерален консензус за интегрирана стратегија за Косово.
„Постигнат е широк договор во врска со потребата од фокусирање на економијата и безбедноста, потребата од разговори со Белград и вклучување на косовските Срби во тој процес, како и за важноста на процесот на исполнување на стандардите“, се цитира Анан во соопштението за печатот на ОН.
Тој во понеделникот оствари два одделни состаноци со официјални претставници од клучни земји-членки на ОН и со раководството на ЕУ, НАТО и ОБСЕ. 
Исто така, на консултациите учествуваше и шефот на УНМИК, Сорен Јесен-Петерсен, и норвешкиот амбасадор во НАТО, Каи Еиде, кој ја изврши проценката на ОН за политичката ситуација во Косово по избивањето на насилството во регионот во средината на март.
Во извештајот на Еиде, кој му беше претставен на Анан во јули, се препорачува забрзување на процесот на предавање на ингеренциите на косовските власти, како и на подготовките за разговорите во врска со идниот статус на провинцијата.
За време на состаноците во понеделникот, Анан ги информираше учесниците за можните измени на реформскиот план на ОН за Косово. 
Планот, познат како „стандарди пред статус“ ги опфаќа целите во осум области -- вклучувајќи ги и демократските институции и владеењето на законот, слободата на движењето, враќањата на бегалците и економијата -- кои Косово мора да ги исполни пред започнувањето на разговорите во врска со неговиот конечен статус. 
Прегледот на напредокот на провинцијата во исполнувањето на овие цели е предвиден за средината на 2005 година.
Романскиот министер за надворешни работи, Мирчеа Џоана, изјави дека учесниците на состаноците ја истакнале потребата за посилни напори од страна на меѓународната заедница во подготвувањето на Косово за прегледот закажан за следната година.
„Ние, едноставно, не можеме да бидеме незаинтересирани и да чекаме времето да поминува и потоа, на крајот, да одлучуваме за различни прашања“, изјави Џоана за РФЕ/РЛ, додавајќи дека разговорите главно се фокусирале на процесот на децентрализација на Косово и пренесувањето на ингеренциите на привремените институции за самоуправа.
Анан навести дека ОН ќе ги разгледа понатамошни области на одговорност кои би можеле да бидат пренесени на привремените институции, но додаде дека „покохерентна политика за градење на функциите“, ќе биде од суштинско значење. 
„Оваа политика на пренесување на ингеренциите не може да функционира без одговорност и еднаквост во примената“ од страна на привремените институции, рече тој.
Во меѓувреме, едномесечната кампања за косовските парламентарни избори на 23-ти октомви започна во средата.
„Ова најверојатно би биле најважните избори во Косово досега“, рече Јесен-Петерсен, за време на специјалното обраќање на обележувањето на почетокот на кампањата. 
„Ќе бидат избрани собрание и влада, кои ќе го водат Косово додека се движиме кон Прегледот за спроведувањето на стандардите во средината на 2005 година. 
Ако исходот од тој преглед биде позитивен, тоа ќе значи отворање на патот за разговори во врска со решавањето на идниот статус на Косово, во кој вашите избрани претставници ќе имаат важна улога.“
Исто така во средата претседавачот на ОБСЕ и бугарски министер за надворешни работи, Соломон Паси, од сите гласачи во провинцијата побараа тие да излезат на гласање, истакнувајќи дека меѓународната заедница „се обидува да направи сé во нејзина моќ за поддршка на демократскиот процес во Косово“. 
Тој, исто така, побара од српскиот премиер Воислав Коштуница да ги „охрабри“ косовските Срби да не ги бојкотираат изборите.
„Суштински е важно во новиот парламент, кој ќе биде избран на 23-ти октомври, да бидат застапени сите делови од заедницата“, рече Паси во телефонскиот разговор со Коштуница.
