05/09/2005
Од Светла Димитрова за Southeast European Times -- 09/05/05
Бугарскиот министер за внатрешни работи Румен Петков во петокот (26 август) објави пакет мерки што неговото министерство и уште три други владини тела ги преземаат во обидот да се уништи организираниот криминал во земјата.
„Решителни сме да водиме политика на нула толеранција кон организираниот криминал.
Ја изразуваме нашата цврста волја да се бориме против него со сите законски средства“, рече Петков на конференцијата за новинарите одржана во петокот по средбата на раководствата на министерствата за внатрешни работи и финансии, канцеларијата на јавниот обвинител и националната служба за истражување.
Мерките кои беа одредени од страна на шефовите на овие четири институции вклучуваат утврдување на финансиските средства и имотите во сопственост на осомничените лица и нивните блиски.
Властите, исто така, ќе ги испитаат нивните даночни и царински досиеја, извозните и увозните операции и осигурителните, како и услугите за обезбедување, што ги нудат нивните компании.
Надзорот и рацијата врз познатите криминални групи кои оперираат низ земјата веднаш ќе бидат засилени.
Новите мерки беа најавени неколку часа по убиството на шефот на „ВАИ Холдинг“ и сопственик на фудбалскиот клуб „Локомотив Пловдив“ Георги Илиев.
Малку пред полноќ во четвртокот, бизнисменот беше застрелан со куршум од снајпер додека зборувал на мобилниот телефон во неговиот бар „Буда“ во прометното летувалиште Сончев Брег на Црното Море, во близина на градот Бургас.
Многу луѓе, меѓу кои и неговите телохранители, беа сведоци на убиството.
39-годишниот Илиев, беше испитуван од страна на полицијата под сомнение дека бил вмешан во разни престапи, меѓу кои и кражби на автомобили и поседување на фалсификувани документи.
Во 1986-та година, тој беше осуден на 11 години затвор за силување, но беше ослободен пет години подоцна.
Магнатот, поранешен борач, ја наследи неговата бизнис империја од неговиот брат кој беше застрелан во 1995-та година.
„Располагаме со оперативни податоци кои водат до него за неколку операции поврзани со трговија со дрога, посебно со кокаин и врски со Шпанија “, рече главниот секретар на министерството за внатрешни работи Бојко Борисов на петочната конференција за новинарите.
Петков тврди дека новите мерки не се поттикнати од убиството на Илиев, бидејќи тие се изготвени пред да се случи инцидентот.
Извештај од министерството за внатрешни работи го објаснува овој потег со потребата од активна реакција од страна на четирите институции на „сложената ситуација, поврзана со спречување и решавање на сериозни криминални прекршоци“.
Убиството на Илиев е последно во серијата од 60 крвави нарачани убиства извршени во последните четири години.
Досега, ниту еден од осомничените не е осуден за овие случаи.
Овој факт предизвика загриженост кај западните дипломати, кои неуспехот го припишуваат на корупцијата во судството.
Шефот на полицијата во Бургас генерал Красимир Петров рече дека убиството на Илиев е поврзано со убиството на уште еден шеф на мафијата и неговите двајца телохранители во една преполна кафетерија во Софија минатиот месец, а можно е и со експлозијата во друго летувалиште на Црно Море неколку недели претходно, во кој загинаа жената и ќерката-бебе на еден локален бизнисмен.
Некои полициски функционери тврдат дека криминалните групи во Бугарија се борат за нови територии на влијание, особено во бизнисот со дрога.
Тие предвидуваат уште убиства доколку продолжат војните за територии.
Меѓутоа, постојат и други објаснувања.
Татијана Дончева, истакнат законодавец од владејачката Социјалистичка Партија на Бугарија, смета дека убиствата би можеле да бидат обид да се избришат сите траги за тоа како моќните бизнисмени го натрупаа своето богатство за време на „почетното акумулирање на капитал“, кое следеше по крајот на комунизмот во Бугарија во 1989-та година.
ЕУ ја предупреди оваа балканска земја дека мора да се справи со организраниот криминал доколку сака да влезе во Унијата во 2007-та година, како што е предвидено.
Десет ден откако беше назначен за министер за внатрешни работи на 16-ти август, Петков ги најави своите предлози за структурни промени во министерството.
Истакнувајќи ја борбата против организираниот криминал како клучен приоритет за неговото министерство, тој ја истакна недоволната координираност меѓу различните полициските служби како најголема слабост.
Една од клучните промени што ги предложи Петков е формирање на општ полициски оддел, кој ќе содржи неколку структури, како на пример централна служба за борба против организираниот криминал.
Главните задачи на оваа служба би вклучиле борба против криминалните групи кои оперираат во внатрешноста на земјата, борба против прекуграничниот организиран криминал, како и учество во заеднички операции со соодветните служби и со органите за спроведување на законот во земјите-членки на ЕУ, како и во земјите од регионот.
Останатите структурни промени вклучуваат формирање на посебно полициско одделение за организран криминал, кое исто така ќе биде дел од општиот полициски оддел, како што ќе биде и жандармеријата.
„Превентивните мерки ќе бидат главен принцип во работата на министерството“, рече Петков.
Посочувајќи го континуитетот како уште еден водечки принцип, министерот одлучи да не ги менува шефовите на посебните оддели и одделенија.
Борисов и заменик- министерот Бојко Котсев исто така ќе останат.
Се очекува на министерскиот тим да му се приклучат уште тројца нови заменици-министри, откако ќе се добие одобрение од премиерот Сергеј Станишев.
