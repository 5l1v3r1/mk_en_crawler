19/07/2012
Линда Карадаку за Southeast European Times во Приштина -- 19.07.12
Косовската влада минатиот мај отвори административна канцеларија во северна Митровица, но нејзините обиди да допре до локалните Срби нудејќи финансии и услуги преку канцеларијата, наидоа на презир, како и обвинувања од страна на Србија дека истата претставува провокација.
Косовската влада тврди дека троши 4 милиони евра годишно, распределени преку канцеларијата на УНМИК, на плати, противпожарни, социјални услуги, паркови и чистење на патиштата.
Канцеларијата издава косовски документи за лична идентификација; изводи за родени, починати и бракови; и ги поддржува спортските и културните активности, како и социјалните проекти.
Канцеларијата е следниот технички чекор во создавањето одделна општина во северна Митровица, како што е предвидено со предлогот на Ахтисари, кој нуди децентрализација на високо ниво, според меѓународниот цивилен претставник Питер Фејт.
Планот на Ахтисари повикува на формирање две општини во Митровица -- северна и јужна -- и заеднички одбор за двете, кој ќе се состои од 11 членови, пет од секоја општина и еден избран од меѓународниот цивилен претставник.
Со затворањето на меѓународната цивилна канцеларија, сега не се знае каков план ќе биде спроведен и од кого.
Србија го нарече потегот на косовската влада провокација, која ќе ги антагонизира косовските Срби, но од друга страна ќе ја зајакне нивната локална српска администрација.
„Некој се обидува да испровоцира реакција на Србите, а потоа да ја обвини Србија. 
Сметаме дека оваа канцеларија е лоша, не е неопходна, не е корисна и претставува обид да се промени ситуацијата на теренот пред да почнат преговорите за изнаоѓање решение“, рече за SETimes Оливер Ивановиќ, државен секретар во заминување во српското Министерство за Косово.
Ивановиќ рече дека Албанците и Србите се свесни дека ќе има разговори за северот на Косово.
„Оваа канцеларија не значи дека Србите треба да ја прифатат бидејќи тие веќе имаат своја сопствена локална власт“, рече Горан Богдановиќ, српскиот министер за Косово.
Адријана Хоџиќ, која беше назначена за шеф на административната канцеларија со надлежности на општински претседател, рече дека политизацијата на отворањето на оваа канцеларија, не е од полза за граѓаните таму.
„Граѓаните не сакаат притисок, тие се сити од политика, и само сакаат да живеат подобро“, рече Хоџиќ за SETimes.
Хоџиќ објасни дека канцеларијата работи без учество на каков било политички или друг посредник. 
„Општинските услуги се нудат на индивидуално ниво“, рече таа.
Додека во канцеларијата веќе работат 38 луѓе, нивниот број се очекува да достигне 80 до октомври. 
Околу една четвртина од буџетот ќе биде потрошена за проекти и капитални инвестиции.
„Како и повеќето Срби на северот, и јас сум против канцеларијата ... 
Истата не е неопходна и нема да послужи за ништо, 90 отсто од Србите нема да ги користат нејзините услуги“, рече за SETimes Драган Илиќ, жител на северна Митровица.
Косовскиот премиер Хашим Тачи призна дека неговата влада и понатаму се соочува со предизвици во развивањето на односот меѓу косовските институции и српската заедница, но вети дека ќе продолжи да се обидува.
„Општината Северна Митровица треба да се формира што е можно поскоро, и треба да има владеење на правото и слободни избори, кои ќе донесат локални легитимни водачи таму“, рече Тачи.
Хоџиќ е свесна за предизвиците и тешкотиите за оние граѓани кои бараат услуги од канцеларијата.
„Граѓаните секогаш доаѓаат ... 
трудејќи се да не привлечат внимание, бидејќи реториката што се користи од страна на постојните структури ги обесхрабрува и им предизвикува страв“, рече Хоџиќ. 
„Треба дефинитивно да не ја пропуштиме оваа шанса, бидејќи се плашам дека нема да имаме втора шанса.“
