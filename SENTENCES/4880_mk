27/11/2009
Од Мариа Паравантес за Southeast European Times во Атина – 27/11/09
Додека грчката конзервативна опозициска партија Нова демократија (НД) се подготвува да избере нов претседател в недела (29-ти ноември), се води битка на зборови и анкети.
Околу 1.500 гласачки места ќе бидат отворени низ целата земја.
За првпат досега, непартиските членови ќе можат да го дадат својот глас заедно со околу 4.500 делегати на НД, под услов да се потпишат во регистарот на партијата.
Според весникот То Вима процесот може да чини околу 2 милиони евра.
Tројца кандидати се борат да го наследат Костас Караманлис, кој се повлече откако неговата партија изгуби на општите избори на 4-ти октомври.
Еден од кандидатите е и Дора Бакојани, која беше министерка за надворешни работи во претходната администрација.
Таа е ќерка на поранешниот партиски претседател и некогашен премиер, Константин Мицотакис, и беше градоначалничка на Атина од 2003 до 2006 година.
Поранешниот министер за култура, Антонис Самарас, и префектот на Солун, Панајотис Псомидис, исто така, се борат за местото.
Четвртиот кандидат, поранешниот министер за здравство Димитрис Аврамопулос, се откажа од трката на 2-ри ноември, ветувајќи му ја својата поддршка на Самарас.
Член на администрацијата на Мицотакис, Самарас ја напушти партијата во 1993 година, потег што на крајот го поттикна паѓањето на владата.
Тој повторно се зачлени во НД во 2004 година.
Иако претседателот во заминување, Караманлис, повика на единство и ги повика своите идни наследници да избегнуваат „отклонувања и лични напади“, трката е многу жестока.
Кандидатите јавно се расправаа околу тоа дали НД треба да одржи затворени партиски избори или да се отвори кон своите поддржувачи.
Тој судир ги усложни проблемите на НД, додека се бори да застане на нога по големиот пораз од социјалистите на Јоргос Папандреу.
Како централно-десничарски кандидат, Бакојани постојано ја истакнува потребата за заживување на партијата со тоа што ќе се сврти кон општеството.
„За неколку дена ќе одлучуваме дали ја сакаме НД од минатото или од иднината.
Дали сакаме НД да се плаши или да се надева“, рече таа во својот роден град Ханиа, на островот Крит.
Самарас, за разлика од тоа, го расцепкува конзервативно-националистичкиот став, велејќи дека главната одговорност на партијата е кон нејзината политичка база.
„Мораме да допреме до чистокрвниот поддржувач на НД, а потоа да погледнеме и подалеку“, рече тој за време на посетата на Халкида, истакнувајќи ја потребата партијата да им се врати на своите корени.
Псомидис, исто така, припадник на патриотскиот/конзервативен спектар, вели дека е под притисок да се повлече од трката за да се избегне втор круг.
Но, префектот на Солун вели дека е тука за да остане до крајот и сака да освои 20 отсто од гласовите,
Анкетите не покажуваат јасен победник.
Од двете нови истражувања објавени оваа недела, секоја му дава предност на различен кандидат -- Бакојани и Самарас.
Партиските кадри, пак, објавуваат ветувања на јавноста за поддршка, како начин да се влијае на гласачите.
За време на кампањата, Бакојани ги покани своите конкуренти на телевизиска дебата, но двајцата одбија, тврдејќи дека тоа уште повеќе ќе ги разочара гласачите, сеејќи дополнително несогласување.
