29/07/2005
(Разни извори - 22/07/05 – 29/07/05)
Aлбанијa потпиша договор со Светската банка за заем во висина од 27 милиони американски долари во вид на помош за модернизирање на енергетскиот сектор.
Дваесетгодишниот кредит има грејс-период од десет години и каматна стапка од 0,75 отсто.
Истиот ќе биде искористен за надградба на осум застарени дистрибуциони и трансмисиони помошни станици.
Најновиот економски меморандум на Светската банка во Босна и Херцеговинa (БиХ) става акцент на постојано високиот и неодржлив биланс како најголем предизвик со кој се соочува земјата.
Со оглед на сé помалата меѓународна помош, БиХ мора да го зголеми нивото на домашните заштеди за поддршка на потребата за високи инвестиции, се вели во меморандумот.
Помеѓу конкретните чекори што ги препорача банката се и зачувувањето на монетарниот одбор во БиХ, консолидацијата на буџетските трошоци и заострување на кредитната политика.
Индустриското производство на Република Српска (РС) се зголеми од 26,1 отсто за период од една година во мај на 40,7 отсто за период од една година во јуни, според податоците на Бирото за статистика на ентитетот.
Рударската индустрија и експлоатацијата на камен имаа најголеми приходи, по што следи производството.
Производството од претпријатијата за комунални услуги забележа мал пад.
Извршниот директор на ММФ одговорен за Maкедонијa, Jерон Кремерс, ја заврши неколкудневната посета на Скопје, чија цел беше проценка на макроекономската и политичката ситуација.
Тој ја повика владата да ја одржи макроекономската стабилност и да ја подобри бизнис климата.
Тој, исто така, најави дека на следната седница на одборот на директори на ММФ ќе се разговара за новиот тригодишен аранжман на ММФ за Македонија.
Советот за конкурентност на Романија го овласти преземањето на осигурителното претпријатие Омниасиг и неговите филијали од страна на австриската група Wiener Stadtische.
Договорот е вреден 64 милиони евра.
Француското претпријатие „Алкател“ потпиша договор со „Косово телеком“ за модернизирање и проширување на инфраструктурата за фиксната телефонија во Kосовo.
Бројот на станиците за фиксна телефонија се очекува двојно да се зголеми како резултат на проектот вреден 17 милиони евра.
Руското претпријатие за алуминиум „Русал“ купи 65 отсто од најголемата фабрика за алуминиум во Црна Гора, КАП.
Според договорот, „Русал“ ќе плати 48,5 милиони евра за својот удел во КАП и ќе додели уште дополнителни 27 милиони евра во 12-месечни рати за црногорската влада, за финансирање на проектите од „особен социјален интерес“.
Tурската влада ја одобри приватизацијата на Турски телеком, која ќе му овозможи на конзорциумот Огер Телеком-ТИМ-БТ Телконсалт да го финализира договорот за купување на државното претпријатие.
Конзорциумот понуди 6.55 милијарди американски долари за 55 отсто од Турски телеком.
