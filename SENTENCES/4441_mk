01/08/2008
Од Антонио Прленда за Southeast European Times во Сараево - 01/08/08
Олимпискиот тим на Босна и Херцеговина (БиХ) ќе пристигне во Пекинг со вкупно пет спортисти. 
Тоа се: џудистот Амел Мекиќ, стрелецот Неџад Фазлија, натпреварувачот во фрлање ѓуле Хамза Алиќ, маратонката Луција Кимани и пливачот Недим Нишиќ.
Спортскиот новинар од БиХ Томо Поканиќ од весникот Oслобоѓење за Southeast European Times изјави дека босанските спортисти во Пекинг ќе се водат по зборовите на основачот на модерните Олимписки Игри, баронот Пјер де Кубертен: „Не е важно да се победи, важно е да се учествува“.
„Нашите спортисти прават најмногу што можат во релативно лоши услови. 
Политичките власти во БиХ не инвестираат многу во спортовите, така што спортистите не можат целосно да се посветат себеси“, рече Поканиќ.
Џудистот Мекиќ од Сараево беше балкански шампион шестпати досега. 
Негов најдобар резултат беше петтото место на Светскиот шампионат во џудо во Рио де Женеиро минатата година. 
Тој ќе биде носител на знамето на БиХ на церемонијата на отворање во Пекинг.
„Навистина сум почестен, но повеќе би сакал да бидам оној кој ќе го носи знамето на церемонијата на затворање, бидејќи таа должност ќе му припадне на спортистот кој ќе постигне најдобри резултати на Игрите“, рече Мекиќ.
Тој само што заздрави од сериозна спортска повреда. 
Напорно се подготвуваше во последните десет дена, но не е сигурен дека ќе може да заздрави доволно за да освои медал на Олимпијадата.
За стрелецот Фазлија, ова ќе биде четврта Олимпијада. 
Пред неколку години тој беше рангиран на деветото место во светот.
Кимани, која е родена во Кенија и е единственото женско во тимот, го освои десеттото место на Меѓународниот маратон во Дубаи во јануари.
Пливачот Нишиќ, кој моментно студира во Соединетите Држави, има неколку извонредни резултати на американските универзитетски натпревари.
Натпреварувачот во фрлање ѓуле Алиќ, од село во близина на Сребреница, е моментно најдобар на Балканот.
На официјалното претставување на Олимпискиот тим на БиХ во Сараево, претседателот на Олимпискиот комитет на БиХ, Синиша Кисиќ, ги развесели спортистите и побара од нив да дадат сé од себе и да се спријателат со спортистите од другите земји.
„Ќе ви бидеме благодарни каков и да постигнете резултат на Олимпијадата. 
Имаме целосна доверба во вас и ви посакуваме сé најдобро“, рече Кисиќ.
