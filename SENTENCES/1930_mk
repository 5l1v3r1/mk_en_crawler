01/09/2004
(Гардијан, The Christian Science Monitor - 01/09/04;
AП, ФТ, Интернешанл хералд трибјун, Катимерини, Македонска прес-агенција, Сан Франциско кроникл - 31/08/04)
Неколку дена по завршувањето на атинската Олимпијада, грчките власти размислуваат за најдобрата можност за идна употреба на некои од капацитетите и објектите изградени за Игрите.
Грција првобитно планираше да потроши 4,6 милијарди евра за организација на Игрите, но прелиминарните пресметки покажуваат дека конечната цифра од буџетот, најверојатно, ќе биде 7 милијарди евра.
Од тие средства, 2,5 милијарди евра, наводно, биле искористени за изградба на новите капацитети и реновирање на постојните.
Трошоците за одржување на повеќе од десетина капацитети, меѓу кои и Олимпискиот стадион, ќе се движат помеѓу 50 и 100 милиони евра годишно.
Властите сакаат да изнајдат начини за спречување на тоа тие да станат „бел слон“ -- израз кој го користи Меѓународниот олимписки комитет (МОК) за скапите капацитети кои се користат по Игрите.
„Има некои идеи.
Некои планови се проучуваат.
Но, нема дефинитивно решение“, АП го цитира Христос Хаџиемануел, шефот на државното претпријатие Олимписки имот.
Иднината на некои капацитети, наводно, е решена..
Олимпиското село, на пример, ќе биде претворено во станови за работниците со ниски примања, додека медиумските и радио-телевизиските центри ќе бидат користени како сали за одржување изложби и конференции.
Други опции кои се предвид, според Интернешанл Хералд Трибјун, се:
наоѓање на приватни купувачи за капацитетите како што се стадионите и друго, повторување на кандидатурата на Атина за трајно пренесување на Игрите во земјата од каде што потекнуваат и организирање -- независно од МОК -- на одделна грчка Олимпијада, која би се одржувала на секои две години и не би се поклопувала со Игрите на МОК.
Додека земјата ужива во пофалбите што ги добива од целиот свет за организирањето на успешни и безбедни Игри, премиерот Костас Караманлис во своето телевизиско обраќање во понеделникот (30-ти август) рече дека настанот го навестува почетокот на новата ера за Грција.
„Мораме да докажеме дека успехот на еден ваков голем и сложен потфат не е ограничен на двонеделна прослава.
Тоа претставува пресвртница во новата ера“, рече Караманлис.
„Тоа е инвестирање во новиот период кој го започнува Грција.
Тоа е капитал за годините што доаѓаат.“
Во другите вести, портпаролот на Владата, Тодорис Русопулос, во вторникот соопшти дека Владата предлага формирање на специјална парламентарна комисија за решавање на проблемот со спортистите кои користеле допинг-средства.
Неколку допинг скандали се случија за време на Олимпијадата, меѓу кои и оној со спринтерите Костас Кентерис и Катерина Тану, кои се повлекоа од Игрите.
Владата одлучи да ја засили контролата над здравствените и спортските организации и да наметне построги казни за растурањето и употребата на недозволени супстанци.
