31/05/2012
Александар Павлевски за Southeast European Times во Скопје -- 31.05.12
Откако ЕУ започна истрага за тоа дали извозниците на заварени челични цевки и профили од Турција, Македонија и Украина ги продаваат своите производи на европскиот пазар по цени пониски од оние на европските производители, трите држави ги сменија улогите, обвинувајќи ја Унијата дека практикува непринципиелен протекционизам.
Истрагата беше иницирана врз основа на приговорот до Унијата од неколку европски производители на челични цевки.
Тие побараа истрага за утврдување дали извозот од овие земји предизвика штета врз индустрија во рамките на Унијата.
„Ако ЕУ наметне забрана за македонските производители за извоз во Европа, ние сметаме дека тоа ќе има неповолно влијание врз нашиот бизнис.
Тоа сигурно ќе има негативни последици за економијата на земјата во целина“, рече за SETimes Мите Шапковски, сопственик на фабриката Металопромет од Струмица.
Претпријатието на Шапковски е едно од трите од Македонија што се под истрага.
Вкупниот обем на производството на цевки од страна на фабриките во Европа во текот на 2011 година изнесуваше 3.250.000 тони -- додека увозот од Македонија, Турција и Украина за Европа изнесуваше вкупно 340.000 тони.
Европскиот пазар има капацитет од повеќе од 3.000.000 тони цевки и профили годишно.
Пред економската криза да го зафати металуршкиот сектор во втората половина од 2008 година, таа бројка изнесуваше над 4.000.000 тони.
Челичните производи највеќе се користат во градежната индустрија за изградба на бродови, камиони, опрема за фармите, метален мебел, прозорци и играчки.
Ако Брисел одлучи да воведе дополнителни давачки, посебно извозот на Македонија ќе доживее огромна штета.
Две од три извозни претпријатија се наоѓаат на листата на најголемите 100 извозници во Македонија.
„За нас, европскиот пазар претставува наш главен пазар, што значи дека ако тие ни го забранат, ние ќе имаме големи финансиски последици и [мораме да отпуштиме] вработени“, рече за SETimes Слободан Богдановски, од фабриката ФЦЗ 11 Октомври во Куманово.
Мехмет Зерен, генерален секретар на турското Здружение на производители на челични цевки, изјави за SETimes дека Турција, исто така, се соочува со голем број антидампинг истраги од земјите на ЕУ, во врска со своите извозни производи.
„Иако нашите производители никогаш не продале ниту еден производ со антидампинг процедури, ваквите нефер истраги не вознемируваат во голема мерка“, рече Зерен.
„Нашите извозници се обврзани да го трошат своето време на вакви процедури, наместо да се концентрираат на своите бизниси.“
„Тоа е изговор за наметнување протекционизам, ништо повеќе.
Може ли едно претпријатие од Македонија да предизвика банкрот на европските корпорации?
Тоа е апсурдно“, рече за SETimes Виктор Трифуновски, економски аналитичар и бизнисмен од Македонија.
Комисијата ќе има рок од девет месеци да одлучи дали ќе наметне привремени антидампинг давачки за период од шест месеци, додека владите на ЕУ имаат рок од 15 месеци за одлучат дали ќе наметнат дефинитивни давачки за период од пет години.
Дописникот на Southeast European Times од Истанбул Менексе Токај даде свој придонес кон овој извештај.
