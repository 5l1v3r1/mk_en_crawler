08/06/2007
Истанбул беше домаќин на конференцијата на високо ниво насловена како „Турција и ЕУ:
Заедно за европската енергетска политика“ во вторникот (5-ти јуни).
Говорејќи на конференцијата комесарот за проширување на ЕУ, Оли Рен, рече дека преговорите за Енергетското поглавје ќе бидат клучен дел од разговорите за пристап на Tурција во ЕУ.
Земјата ќе има важна улога во енергетската политика на ЕУ, рече тој.
Министрите за финансии на ЕУ во вторникот (5-ти јуни) одлучија официјално да стават крај на Процедурата за прекумерен дефицит што беше наметната врз Грција од 2004 година, и за укинување на слични такви процедури наметнати врз Германија и Малта.
Одлуката на Советот на ЕКОФИН следеше по препораките на Европската комисија во мај.
Продажбата на нови автомобили во Хрватскa се зголеми во споредба со претходната година за 2,9 отсто, од јануари до мај, достигнувајќи околу 35.000, објави агенцијата „Промоција Плус“.
„Опел“ и понатаму е најпопуларен автомобил, со 15,8% удел на пазарот од јануари до мај, по што следи „рено“ со 10,8 отсто.
Aлбанијa го забрани пушењето на јавни места, вклучувајќи и барови, ресторани, јавни канцеларии, училишта и болници, според новиот закон што влезе во сила овој месец.
Прекршителите се соочуваат со казни во висина до 360 евра.
Црногорското претпријатие за електростопанство ЕПЦГ во вторникот (5-ти јуни) објави дека поднело предлог за зголемување на цената на електричната енергија до државниот енергетски регулатор.
ЕПЦГ бара постепено зголемување на цената на струјата за домаќинствата од сегашните 0,06 евра на 0,10 евра за киловатчас, почнувајќи од јули.
Бројот на странските туристи во посета на Романијa во април достигна 535.900, зголемување од 20.1% за период од една година, според последните податоци што ги објави Државниот институт за статистика.
Повеќе од половина од сите странски туристи биле државјани на земји-членки на ЕУ.
Српскиот министер за економија, Млаѓан Динкиќ, во средата (6-ти јуни) ги наведе приоритетите за неговото министерство.
Меѓу нив спаѓаат структурните реформи, приватизацијата на 1.250 јавни претпријатија до крајот на оваа година, зголемување на стапката на вработување и во извозот, како и изедначување на регионалниот развој низ цела Србија.
(Разни извори – 01/06/07-08/06/07)
