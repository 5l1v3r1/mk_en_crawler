27/03/2012
Сафет Кабашај за Southeast European Times во Приштина -- 27.03.12
Осум месеци откако Косово го одобри законот за заштита на сведоците, за да ги заштити информаторите од организираниот криминал и корупцијата, законот треба допрва да се спроведе бидејќи властите не одлучиле за некои од неговите детали.
Тоа е проблем со кој се соочуваат многу балкански држави. 
Советот на Европа во декември објави дека иако многу западни балкански земји усвоиле слични закони, само Хрватска се смета за земја со напредна политика и соодветно спроведување на законот за заштита на сведоците.
Косовските власти велат дека нивниот закон за заштита на сведоците нема да влезе во сила до 2013 година. 
Министерството за внатрешни работи објави дека законот се спроведува делумно, но најважни аспекти од истиот не се спроведуваат.
„Целосното спроведување на законот ќе започне откако ќе биде формиран Одделот за заштита на сведоците и законот ќе биде комплетиран со други правни акти“, рече за SETimes портпаролот на Министерството за внатрешни работи, Бехар Хазири.
Арбен Гаши, претседател на парламентарната законодавна комисија, изјави за SETimes дека одложувањето е неоправдано. 
Фактот дека законот беше усвоен во собранието значи дека владата мора да почне со негово спроведување, рече тој.
„Спроведувањето на законот влијае на борбата против организираниот криминал. 
Заштитата на сведоците зависи од спроведувањето на тој закон“, рече тој. 
„Спроведувањето е должност на механизмите што го спроведуваат, бидејќи сведоците на борбата против криминалот и организираниот криминал, ќе се соочат со последици.“
Министерството вели дека одложувањето се должи на финансиите, бидејќи заштитата на сведоците бара значителна финансиска помош. 
Врз основа на природата на случаите, сведоците може да бидат предмет на депортација во странство, промена на идентитетот, па дури и пластична хирургија.
Гаши рече дека владата мора да обезбеди пари, како што е предвидено со законот, поради важноста на програмите во борбата против криминалот.
Канцеларијата на ЕУ во Косово го дели истото мислење за итноста.
„Спроведувањето на овој закон е од голема важност, бидејќи заштитата на сведоците е темел на секој функционален судски систем. 
Како таков, неговото брзо спроведување ќе биде клучно за аспирациите на Косово за ЕУ“, рече за SETimes претставникот за врски со медиумите на канцеларијата на ЕУ, Сузана Битиќи.
Министерството за внатрешни работи добива помош од ЕК за регионалниот проект за зајакнување на капацитетите во справувањето со заштитата на сведоците, и ќе бара соработка со странските земји во процесот на донесување на законот.
И ЕУЛЕКС му помага на министерството во оваа фаза. 
„Одделот за безбедност на сведоците на ЕУЛЕКС (ВСУ) соработува со Министерството за внатрешни работи и косовската полиција во развивањето на локалниот капацитет. 
Истиот има претставници во работната група, формирана за изготвување подзаконски акти потребни за воведување на легислативата“, рече за SETimes портпаролот на мисијата, Блерим Красниќи.
„Додека Косово е во процес на изготвување своја сопствена програма за заштита на сведоците, ЕУЛЕКС има своја сопствена Програма за безбедност на сведоците, која работи во Косово и пошироко.“
Красниќи рече дека програмата е постојано на тест и многумина ја имаат и ја користат. 
Клучен момент за ЕУЛЕКС беше минатогодишното самоубиство на Агим Зогај во Германија. 
Тој беше заштитен сведок во судењето за воени злосторства во случајот Клечка против поранешниот министер за транспорт Фатмир Лимај и деветмина други поранешни припадници на Ослободителната војска на Косово.
