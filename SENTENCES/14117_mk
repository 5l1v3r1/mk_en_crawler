16/03/2006
МИТРОВИЦА, Косово, Србија и Црна Гора -- За време на посетата на Митровица во средата (15-ти март) новиот косовски премиер Агим Чеку повика на единство во етнички поделениот град.
Тој го охрабри соживотот на сите жители и рече дека очекува локалните власти да преземат конкретни чекори за интеграција.
Исто така во средата, Чеку рече дека побарал од надлежните министерства да подготват и да му поднесат извештај за состојбата со човековите права во покраината.
„Мораме да ги промовираме вредностите на толеранција, соживот, помирување и простување, за да можат сите во Косово да се чувствуваат еднакви и почитувани“, рече тој.
Во другите вести, командантот на КФОР, генерал-полковник Џузепе Валото, во средата во Ниш се состана со началникот на армијата на Србија и Црна Гора, генерал Љубиша Јокиќ.
Во изјавата по состанокот КФОР ја опиша целокупната безбедносна ситуација во покраината како добра.
(Косова лајв, Танјуг, Б92 - 15/03/06)
