30/09/2010
Од Линда Карадаку за Southeast European Times во Приштина – 30/09/10
Министерот за внатрешни работи, Бајрам Реџепи, роден во Митровица, беше прв премиер на Косово во 2002 година. 
Хирург по професија, тој беше лекар на терен за Ослободителната војска на Косово за време на војната во 1999 година. 
Реџепи даде интервју за SETimes во врска со безбедносната ситуација на северот од Косово и како истата влијае на целокупната безбедност на земјата.
SETimes: Колку ситуацијата во северно Косово влијае на безбедноста во останатиот дел од земјата?
Реџепи: Ситуацијата во северно Косово останува тензична, но е под контрола. 
Истата нема директно влијание врз безбедноста на остатокот од Косово. 
Сепак, таа е сé уште кревка.
SETimes: Дали српските илегални структури и единиците на српското Министерство за внатрешни работи оперираат таму?
Реџепи: Присуството на нелегалните структури во северниот дел на Косово претставува факт. 
Според нашите разузнавачки податоци, солиден број полицајци оперира таму. 
Ние ги координираме нашите напори со ЕУЛЕКС и КФОР за да ја минимизираме нивната улога и потоа целосно да ги искорениме.
SETimes: Каква е вашата комуникација со локалното население на северот, и дали тие й веруваат на Косовската полиција (КП)?
Реџепи: Ние имаме комуникација со локалните заедници што живеат на север и тие й веруваат на КП, но се плашат од МУП [Министерството за внатрешни работи на Србија] и другите илегални структури.
SETimes: Дали се единиците на косовската специјална полиција на север и дали ја извршуваат својата редовна полициска работа или се на специјални мисии?
Реџепи: Не, тие не се трајно распоредени на север. 
Не е дел од нивниот концепт на работење да бидат постојано во една област. 
Тие оперираат во специфични случаи според потребата или ако тоа го бара ЕУЛЕКС, или како поддршка за истражните единици на КП.
SETimes: Непозната група на северот издаде изјава за независност. 
Како ќе реагирате ако вакви изјави бидат јавно објавени?
Реџепи: Ако некој има намера да прогласи независност на север, ние ќе го сметаме тоа за нелегален чин. 
Ние дејствуваме во согласност со уставот за да ја заштитиме сувереноста и територијалниот интегритет на Република Косово.
SETimes: Дали извештаите на медиумите за напад на косовската специјална полиција на северот се вистинити, и ако е така, како ќе реагирате?
Реџепи: Оваа информација кружеше во медиумите. 
Хипотетички, ние не можеме да кажеме дека тоа може да се случи. 
Сепак, реакцијата од правните безбедносни механизми на Република Косово ќе бидат соодветни.
SETimes: Како напредува соработката со КФОР и ЕУЛЕКС? 
Дали сте задоволни од реакцијата на ЕУЛЕКС на север?
Реџепи: Соработката со КФОР и ЕУЛЕКС е многу добра. 
Сепак, ние сметаме дека дојде време ЕУЛЕКС да стори повеќе во северниот дел, да не поддржи во спроведувањето на владеењето на законот таму.
