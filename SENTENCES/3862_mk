17/07/2007
(Вашингтон пост - 17/07/07;
AП, Ројтерс, ДПА, Интернешнал хералд трибјун, Блумберг, Белата куќа - 16/07/07)
Полскиот претседател Лех Кажински во понеделникот (16-ти јули) изрази надеж дека американскиот проект за изградба на штит за одбрана од проектили во Источна Европа, за кој жестоко се противи Русија, ќе биде целосно успешен.
Планот, кој треба да обезбеди заштита за САД и голем дел од Европа од проектилски напади од страна на „проблематичките земји“, како што е Иран, предвидува распоредување на десет пресретнувачи на проектили на земја во Полска и софистициран радарски систем во Чешка.
Проектот „има за цел да обезбеди одбрана на нашите демократски земји од земјите кои можат да имаат, или веќе имаат, нуклеарно оружје и оружје за масовно уништување“, рече Кажински по разговорите со американскиот претседател Џорџ В. Буш во Вашингтон.
Американските и полските официјални претставници започнаа преговори за предложениот штит на крајот од минатиот месец.
Полскиот заменик-министер за надворешни работи, Витолд Важиковски, рече дека договорот би можел да биде постигнат до октомври, а изградбата на базата би можела да започне во февруари 2008 година.
И покрај тоа што договорот ќе бара одобрение од парламентот, Кажински во вторникот беше уверен дека системот ќе биде поставен.
„Прашањето на штитот е во голема мера веќе однапред позната работа“, изјави тој за новинарите на прес-конференцијата по неговиот состанок со Буш.
„Штитот ќе постои бидејќи за Полска ова ќе биде многу добра работа.“
Двајцата водачи дискутираа за штитот во контекст на разговорите за унапредување на заедничката безбедност на нивните земји.
„Нема подобар симбол за нашата желба да работиме за мирот и безбедноста од работењето на системот за одбрана од проектили ...
кој ќе ја загарантира безбедноста во Европа од еден одделен или двоен марионетски режим, кои може да произлегуваат од оние делови на светот каде што водачите не се грижат многу за нашиот начин на живот и се во процес на обид да развијат сериозно оружје за масовно уништување“, рече Буш.
Сепак, Русија изрази силно противење на американскиот проект, кој го смета за директна закана за нејзината национална безбедност.
Земјата се закани дека ќе ги пренасочи своите проектили кон Европа ако американски противпроектилски капацитети бидат инсталирани во Полска и во Чешка.
Посетата на Кажински се случи веднаш по декретот од саботата на рускиот претседател Владимир Путин, со кој се суспендира учеството на неговата земја во спогодбата Конвенционални сили во Европа (СФЕ), која одредува строги ограничувања за распоредувањето на тешкото вооружување на континентот.
Говорејќи за Вашингтон пост во понеделникот, Кажински рече дека одлуката на Москва е алармантна и дека побарал помош од Буш за обезбедување заштитата на Полска од евентуални идни закани.
Потегот на Русија „не е опасен за САД“, рече Кажински, „но е многу опасен за Европа.
Токму затоа ова се прави на ваков начин“.
