19/11/2008
(СНН, Еуопсервер, Еуроњус, УПИ, МИА, Катимерини - 18/11/08;
AФП, АП, Ројтерс, ДПА, МИА, Макфакс - 17/11/08)
Грција во вторникот (18-ти ноември) ја критикуваше Македонија заради отпочнувањето судска постапка против неа пред Меѓународниот суд на правдата (МСП), обвинувајќи го Скопје дека се обидува да го одложи решението на нивниот долготраен спор во врска со името.
Неоченувано во понеделникот Македонија поднесе тужба пред хашкиот суд, тврдејќи дека Грција го прекршила привремениот договор од 1995 година помеѓу двете земји, со тоа што го блокираше влезот на Скопје во НАТО на самитот на Алијансата во Букурешт минатиот април.
Со овој чекор, владата на премиерот Никола Груевски „продолжи со тактиката на одложување“ во преговорите предводени од страна на ОН во врска со спорот околу името помеѓу Атина и Скопје, рече портпаролот на грчкото Министерство за надворешни работи, Јоргос Кумуцакос, во вторникот.
Одлуката на Македонија да ја тужи Грција пред МСП претставува кршење на „основниот принцип на добрососедски односи“, додаде Кумуцакос.
Грција одбива да ја признае Македонија под нејзиното уставно име, Република Македонија, стравувајќи дека името би можело да имплицира територијални претензии над нејзината северна покраина Македонија.
Атина инсистира на тоа да го нарекува својот северен сосед поранешна југословенска република Македонија (ПЈРМ), име под кое е примена во ОН во 1993 година.
Повеќето меѓународни организации, вклучително и НАТО и ЕУ, официјално ја нарекуваат така.
Во својата тужба пред МСП Скопје тврди дека одлуката на Грција да стави вето на поканата на НАТО за Македонија, претставува „флагрантно кршење на нејзините обврски според членот 11“ од договорот од 1995 година.
Членот предвидува дека Грција „се согласува да не се противи“ на апликацијата на Македонија за членство во меѓународните организации и институции, кои й се обраќаат под референцата ПЈРМ.
Македонскиот министер за надворешни работи, Антонио Милошоски, кој ја претставува својата земја во случајот пред МСП, рече дека неговата влада одлучила да ја изведе Грција пред суд, бидејќи „не гледа друг начин да се задоволи правдата и да се заштитат“ нејзините права.
Кумуцакос возврати велејќи дека грчките власти ќе презентираат докази оти и самата Македонија во повеќе прилики го прекршила договорот од 1995 година.
Македонскиот претседател Бранко Црвенковски во понеделникот рече дека владата поднесла тужба против Грција без претходни консултации и дека тој потег го крши уставот и законот за надворешната политика.
Следниот ден тој рече дека потегот е целосно легитимен, но може да ја попречи евроатланската интеграција на Македонија.
Ерван Фуере, амбасадорот на ЕУ во Македонија рече:
„Очекуваме владата да ја фокусира целата своја енергија [на исполнувањето на условите на ЕК], бидејќи комплетирањето на сите реформи [и] фер и демократски избори се постигнувања што ЕУ ги цени“.
Одбивајќи да коментира за потегот на Македонија, Метју Нимиц, посредникот на ОН во разговорите во врска со спорот околу името, истакна само дека добил уверување од Скопје во неговата континуирана посветеност на постигнувањето взаемно прифатливо решение на спорот околу името.
