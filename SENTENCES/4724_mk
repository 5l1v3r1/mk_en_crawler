11/12/2008
AП - 11/12/08; Ројтерс, АФП, АП, ДПА, ББС, СНН, Интернешнал хералд трибјун, Б92, Њу Косова репорт, официјална веб-страница на Нобеловиот комитет - 10/12/08; AФП, Ројтерс, ФТ, ББС, Еуропсервер - 10/10/08)
Дури и најнерешливите конфликти може да се решат ако има доволно волја, рече поранешниот фински претседател Марти Ахтисари во средата (10-ти декември), примајќи ја Нобеловата награда за мир за 2008 година.
„Мирот е прашање на волја“, рече дипломатот-ветеран и мировен посредник во неговиот говор на примање на Нобеловата награда во Градското собрание на Осло. 
„Сите конфликти може да се решат и нема изговор ако им се дозволи да станат вечни.“
Ахтисари, кој беше претседател на Финска од 1994 до 2000 година, беше прогласен за добитник на овогодинешната мировна награда на 10-ти октомври. 
Објавувајќи ја својата одлука, Нобеловиот комитет со седиште во Осло рече дека го избра Ахтисари „поради неговите важни напори, на неколку континенти и во текот на повеќе од три децении, за решавање на меѓународните конфликти“.
Тој е првиот фински државјанин кој ја освоил оваа престижна награда. 
Неговата кариера како посредник датира уште од 1977 година, кога беше назначен за специјален претставник на ОН за Намибија. 
Тој помогна во процесот на добивање независност на оваа земја од Јужна Африка во 1990 година.
Како благодарност за неговите напори, владата во Виндхук го прогласи за почесен државјанин на Намибија. 
Ахрисари вели дека Намибија е неговото најголемо и најважно постигнување.
Тој, исто така, доби пофалби за својата улога во постигнувањето на мировниот договор од 2005 година помеѓу сепаратистичкото Движење за слободен Ацех и индонезиската влада, со кој беше ставен крај на 30-годишните борби. 
Покрај ова, тој беше вклучен во напорите за ставање крај на конфликтот во Северна Ирска.
На Балканот, Ахтисари помогна како посредник да се стави крај на конфликтот во Косово во периодот 1998-1999 година, улога која му ја донесе првата номинација за Нобеловата награда за мир во 2000 година.
На крајот од 2005 година тој стана специјален претставник на ОН за процесот на решавање на статусот на Косово, предводејќи ги повеќе од една година разговорите помеѓу Белград и Приштина. 
Преговорите завршија во март минатата година без договор, и планот за решение предложен од Ахтисари, беше отфрлен од Србија и нејзиниот сојузник во Советот за безбедност, Русија.
Сепак, планот на Ахтисари доби зелено светло од генералниот секретар на ОН, Бан Ки-Мун, и стана основа за едностраното прогласување независност на Косово на 17-ти февруари.
„Во 1999 година и повторно во периодот 2005-2007 година, тој се обиде под исклучително тешки услови да најде решение за конфликтот во Косово“, вели Нобеловиот комитет во своето соопштение во октомври.
Пред церемонијата во средата Ахтисари рече дека 53 земји кои го признаа Косово досега претставуваат околу две третини од светската економија.
„Косово е независно и ќе остане независно“, рече дипломатот во вторникот. 
„Тој процес е неповратен.“
Примајќи на наградата, тој повика на посилни напори кон решавање на долготрајната криза на Блискиот Исток.
„Многумина веруваат дека јазолот на Блискиот Исток никогаш нема да се одврзе“, рече Ахтисари во средата. 
„Јас не го делам тоа мислење ... 
Решението ќе бара придонес од сите вклучени страни, како и од меѓународната заедница во целост.“
Истакнувајќи дека меѓународната заедница мора да остане посветена на својата декларирана цел за искоренување на сиромаштијата, тој предупреди дека ако светската финансиска криза води до намалување на странската помош во земјите во развој, тоа ќе биде „катастрофално“.
Ако властите не направат ништо за да ја искоренат сиромаштијата „ќе создадеме плодна почва за криминалот, нестабилноста и војната, додека младите луѓе ја губат сета надеж“, рече Ахтисари. 
„Верувам дека борбата против сиромаштијата е, исто така, ефикасна мерка за борба против тероризмот на долгорочен план.“
