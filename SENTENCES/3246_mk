03/04/2006
(ДТТ-НЕТ, Атинска новинска агенција, Тркиш прес, Софиска новинска агенција, Медиапул - 02/04/06; AП, Атинска новинска агенција - 01/04/06)
Министрите за трговија и енергија од ЕУ и седумте земји на Југоисточна Европа (ЈИЕ) во саботата (1-ви април) во Солун се согласија да го ратификуваат пактот што го отвора патот за проширување на единствениот европски енергетски пазар во југоисточниот дел од земјата.
Спогодбата за енергетска заедница, прв мултилатерален договор на ЕУ што ги покрива сите земји од ЈИЕ, беше потпишана во Атина на 25-ти октомври 2005 година. 
Наведувајќи ги „малите разлики“ со Европската комисија, Турција беше единствената земја од регионот што не го потпиша договорот.
По состанокот во саботата, претставниците на Албанија, Бугарија, Хрватска, Македонија, Босна и Херцеговина, Романија, Србија и Црна Гора и УНМИК, во име на Косово, издадоа заедничко соопштение, во кое се ветува поддршка и ратификување на спогодбата. 
Турските претставници, предводени од генералниот конзул на Анкара во Солун, Сечкин Четинели, учествуваа на состанокот, но не го потпишаа коминикето.
Министрите на ЈИЕ, исто така, ветија посилна регионална соработка, со цел подобрување на енергетската ефикасност и енергетската заштеда, објави меѓународната новинска агенција со седиште во Холандија, ДТТ-НЕТ, која објавува вести од Балканот.
„Турската делегација беше со нас тука денес, но се повлече по процедуралниот дел од состанокот, и покрај мојот апел да останат“, АП го цитираше грчкиот министер за развој, Димитрис Суфас, во саботата.
„Се надеваме дека Турција ќе ни се придружи, со оглед на тоа што спогодбата е веќе во фаза на ратификување“, додаде хрватскиот заменик-министер за енергија, Жељко Томшиќ.
Договорот бара сите земји од ЈИЕ да ги усвојат регулативите на единствениот енергетски пазар на ЕУ, како и да ја комплетираат либерализацијата на нивните пазари за гас и електрична енергија - за претпријатијата до 2008 година, а за корисниците до 2015 година.
Потпишувајќи го договорот во име на претседателството на ЕУ уште во октомври, британскиот министер за трговија и индустрија, Ален Џонсон, очекува истиот да „обезбеди важен катализатор за понатамошната владина соработка“ и стабилна животна средина за инвестициите во инфраструктурата.
Сите потписници, меѓу кои и ЕУ, мора да ја ратификуваат спогодбата за истата да стапи на сила. 
Досега УНМИК и Бугарија, која треба да влезе во ЕУ на 1-ви јануари 2007 година заедно со Романија, ја комплетираа оваа процедура. 
Грција е единствената земја од ЈИЕ што е веќе членка на ЕУ.
„Сите ние имаме интерес за Енергетската заедница да започне да функционира што е можно порано“, рече Суфис на состанокот, и побара од другите земји во регионот да ги забрзаат своите внатрешни процедури за да може спогодбата „веднаш да ја ратификуваат сите“.
Според Суфас, енергетските инвестиции во земјите од ЈИЕ во следните години ќе достигнат повеќе од 21 милијарда евра. 
„Регионалните проекти во транспортот на нафта и природен гас не се натпреваруваат меѓусебе туку се надополнуваат еден со друг“, истакна грчкиот министер.
Австрија - која моментно претседава со ЕУ - САД, Русија и Молдавија, исто така, имаа свои претставници на состанокот.
Во своето обраќање на состанокот во Солун, американскиот заменик помошник државен секретар, Метју Бриза, ја искажа поддршката на Вашингтон за развојот на енегетскиот сектор во земјите на ЈИЕ во целина, и особено за нафтоводот Бургас-Александополис, кој го поврзува овој бугарски пристанишен град на Црното Море со грчкото пристаниште во североисточниот дел од Егејското Море.
Проектот, како што објави грчката новинска агенција АНА-МПА цитирајќи го американскиот дипломат, е комерцијално остварлив и предизвикал голем интерес кај претпријатијата. 
„Затоа ние се надеваме дека истиот ќе биде успешен и ќе ни биде драго да го поддржиме“, изјави Бриза за агенцијата.
