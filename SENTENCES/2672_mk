08/08/2005
Од Давор Коњикушиќ за Southeast European Times во Белград - 08/08/05
По долго чекање Србија конечно доби нов закон за здравствена заштита. 
Според министерот за здравство, Томица Милосављевиќ, истиот ќе им овозможи на граѓаните во иднина самите да си ги бираат своите лекари и со тоа лекарите ќе станат поодговорни за исполнување на потребите на своите пациенти. 
Истовремено, способните лекари ќе имаат и корист од тоа, со оглед на тоа што ќе добиваат плата според бројот на пациентите кои доаѓаат кај нив за лекување.
Во неколку градови низ Србија веќе се во тек пилот-проекти кои им овозможуваат на граѓаните самите да си ги бираат своите лекари. 
Истиот проект треба да започне во Белград во 2006 година. 
„Избраниот лекар ќе биде задолжен за 1.500 лица кои ќе го изберат тој лекар. 
Се работи за квалитет. 
Ако имам лош карактер, ако не се грижам за своите пациенти, во декември тие ќе изберат друг лекар за следната година. 
Ако се случи три години по ред да немам доволен број пациенти, болничката управа ќе рече „чекај, тука нешто не е во ред“, вели Милосављевиќ.
Според новиот закон, ќе се санкционира и криењето од пациентот на неговите медицински правда. 
Потврдата на медицинските здруженија ќе се спроведува според професијата, додека конкретното функционирање на самите медицински здруженија ќе се заснова на состаноците на здруженијата, во согласност со статутите на здруженијата.
Во обид да се подигнат професионалните стандарди, ќе се воведе и акредитација и лиценцирање на лекарите, стоматолозите и фармацевтите, при што издавањето на дозволите ќе им биде доверено на професионалните здруженија.
Истовремено со новиот закон за здравствена заштита владата, исто така, го претстави и новиот нацрт-закон за здравственото осигурување. 
Помеѓу другото, нацрт-законот предвидува воведување на доброволно дополнително здравствено осигурување, како дополнување на постојното задолжително осигурување. 
Оние кои ќе плаќаат доброволно здравствено осигурување, ако биде усвоен законот, ќе добиваат потврди за плаќање на доплатата за одредени медицински услуги.
Дополнителното здравствено осигурување ќе вклучува пакет услуги како што е избор на болничка соба опремена со клима-уред, телевизија и други подобности. 
Такво осигурување може да организираат правни лица, осигурителни претпријатија или други приватни фирми.
Системот на здравствена заштита во Србија моментно има долг во висина од околу 100 милиони евра. 
Според Милосављевиќ новата легислатива претставува обид за решавање на неговите финансиски проблеми, со истовремено одредување на приоритетите во обезбедувањето на здравствената заштита, вклучувајќи ја и заштитата на најсиромашните делови од населението.
