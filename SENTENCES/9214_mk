10/09/2012
Ивана Јовановиќ и Линда Карадаку за Southeast European Times во Белград и во Приштина -- 10.09.12
Српската влада ќе учествува на регионалните и меѓународните форуми на кои Косово ќе биде претставено и идентификувано со ѕвездичка, но не и со фуснота, како што беше претходно договорено во Брисел.
ЕУ го поздрави овој потег, како чекор кон сеопфатна регионална соработка.
Белград објави дека содржината на фуснотата ќе биде додадена во документите што се однесуваат на различните состаноци.
Исто така, српските власти добија инструкции да инсистираат на стриктна примена на начинот на претставување на Приштина на состаноците, без знаме или други симболи, како и да бараат присуство на УНМИК.
„Сама по себе ѕвездичката е доволна да потврди дека албанската страна не го добива тоа што го сака и дека не се работи за [независност на Косово]“, изјави за SETimes Дејан Раденковиќ, член на парламентарниот одбор на Србија за Косово.
Регионалното учество на Косово беше клучно прашање за време на минатиот круг разговори меѓу Белград и Приштина во Брисел, каде што тие се согласија дека Косово може да учествува на регионалните состаноци и да потпишува нови договори за себе со ѕвездичка покрај своето име, следено со фуснота.
Фусностата гласи:
„овој натпис не го прејудицира статусот на Косово, и е во согласност со резолуцијата 1244 на Советот за безбедност на ОН и мислењето на Меѓународниот суд на правдата за декларацијата за независност на Косово од 2008 година“.
Фуснотата стана проблем бидејќи без нејзината целосна содржина веднаш до името Косово, Белград престана да учествува на меѓународните состаноци.
Владата ја оправда својата најнова одлука со тоа дека кога не учествува на регионалните настани, лишена е од можноста да ја претстави својата политика во однос на Косово и да ги заштити националните интереси.
„Отсуството од регионалните состаноци придонесе и кон директни и индиректни економски загуби за Србија“, објави владата.
Косовското Министерство за надворешни работи објави дека Србија ја исполнува обврската која нејзините претставници се обврзаа да ја спроведат во присуство на ЕУ и другите меѓународни организации.
„Спроведувањето на договорите постигнати во Брисел имаат клучна важност за понатамошните чекори, бидејќи, во спротивно, веродостојноста на процесот ќе биде доведена во прашање“, се вели во изјавата од министерството за SETimes.
Белул Беќај, професор на Универзитетот во Приштина, рече дека договорот претставува чекор за новата српска влада.
„Ова е позитивен чекор и нов прагматичен пристап на Белград, но негативно ќе се одрази на проблемот со северот“, рече Беќај за SETimes.
Некои аналитичари тврдат дека потегот ќе има севкупно позитивно влијание, бидејќи ќе ги подобри односите Белград-Приштина, регионалната соработка, како и пристапувањето на Србија во ЕУ.
„Одлуката ќе биде од полза за Србија, но и за Косово, бидејќи неколку држави од регионот не ја имаат признаено неговата независност, што ја нарушува регионалната соработка“, рече за SETimes Драган Ѓукановиќ од Европското движење во Србија.
Заедничкиот јазик меѓу политичките водачи на двете страни ќе ги ослободи луѓето од политичките прашања и ќе им дозволи да ги решаваат секојдневните проблеми, смета Слаѓана Аритоновиќ (27), фризерка од Гњилане во централно Косово.
„Само сакам да најдат заеднички јазик и да престанат да се расправаат.
Овој чин од страна на Белград може да биде чин за мир и јас се надевам дека така и ќе биде во реалноста“, рече Аритоновиќ за SETimes.
