09/11/2012
Игор Јовановиќ за Southeast European Times во Белград -- 09.11.12
Повлекувањето на поранешниот српски претседател Борис Тадиќ од трката за претседател на Демократската партија (ДС) ќе й овозможи на партијата да се консолидира и да се фокусира на опозициските активности, велат аналитичарите.
„Демократската партија досега се справуваше само со своите внатрешни прашања, наместо со работите со кои требаше да се справува како опозициска партија“, рече заSETimesДејан Вук Станковиќ, професор на Белградскиот универзитет.
Тадиќ го објави своето повлекување на 4-ти ноември, велејќи дека сака да избегне поделба во партиските редови.
ДС беше поделена меѓу Тадиќ и неговиот ривал, градоначалникот на Белград, Драган Ѓилас.
Поранешниот водач, најверојатно, ќе биде кандидат за почесен претседател.
Членот на ДС Бојан Пајтиќ, кој се очекува да стане заменик на Ѓилас, во средата (7-ми ноември) изјави за „Курир“ дека новата ДС ќе биде главен заштитник на социјално загрозените, жените и малцинствата и најголем борец за социјални реформи.
„Ќе бидеме силна опозиција и контрола на местата каде што не сме дел од парламентарното мнозинство и одговорна власт во градовите каде што го задржавме мнозинството“, рече тој.
Пајтиќ рече дека првите чекори на новиот партиски водач ќе бидат да се фокусира на позиционирањето на партијата во новите политички околности и да обезбеди подобра комуникација меѓу централата и локалните организации на партијата.
Драгољуб Мичуновиќ, претседател на Политичкиот совет на ДС, рече дека поголем дел од партиските членови се среќни за тоа што е избегнат расцеп на партијата.
„Само голема и обединета Демократска партија може да биде значаен фактор и алтернатива на актуелната власт“, рече Мичуновиќ за SETimes.
Но, двајца влијателни членови на Демократската партија не го поддржуваат договорот на Тадиќ и Ѓилас.
Поранешниот премиер Зоран Живковиќ се повлече од партијата, велејќи дека „во неа повеќе нема демократија“.
Претседателот на Генералното собрание на ОН, Вук Јеремиќ, рече дека партијата не може да се води со договор меѓу двајца мажи „бидејќи тоа не е демократски процес“.
Владејачките партии беа воздржани за коментари во врска со потегот на Тадиќ, опишувајќи го како лична одлука на поранешниот претседател.
Небојша Стефановиќ, заменик-претседателот на српската Напредна партија, рече дека ДС нема вистински да се промени со смена на својот водач.
„Без намера да се мешаме во внатрешните работи на Демократската партија, очигледно е дека сите добро се согласуваат во таа партија и дека нема разлики меѓу нив.
Сите, повеќе или помалку, го мислат истото и седницата на Главниот комитет покажа дека ништо не е суштински променето во Демократската партија“, рече Стефановиќ за SETimes.
Станковиќ рече дека е премногу рано да се каже дали ДС ќе стане закана за владата предводена од социјалистите.
„Ново партиско раководство не е доволно во демократските системи.
Треба да почекаме и да ги видиме новите програми и дејства на раководството.
Веројатно ќе треба да поминат неколку месеци за сериозни дејства против владата.“
Според анкетите на јавното мислење, граѓаните сметаат дека промената во врвот на ДС е оправдана.
Истражувањето спроведено од агенцијата Нинамедиа покажа дека 35,7 отсто од анкетираните сметаат дека Ѓилас треба да ја води партијата, додека 30,6 отсто го поддржуваат Тадиќ.
Другите се неопределени.
Јан Банкрофт, основач на Трансконфликт, вели дека промената во раководството нема да даде никакви вистински промени.
„Борбата на раководството на ДС не е борба на идеи, туку на лојалност.
Нема длабока дискусија за тоа кои вредности лежат во основата на партијата.
Како таква, партијата најверојатно ќе остане подложна на опортунизам, артикулирајќи честопати некохерентни политички правци и критики кои се наменети чисто за враќање на власт“, рече Банкрофт за SETimes.
