26/04/2005
Од Марија Лазарова за Southeast European Times во Скопје -- 26/04/05
Македонија го одобри деталниот план за пренесување на надлежностите и ресурсите од централната на локална власт, почнувајќи од 1-ви јули. 
Вкупно 489 државни институции ќе им бидат предадени на општинските власти, со што ќе биде завршен процесот на децентрализација.
Помеѓу институциите што ќе бидат опфатени со оваа промена ќе бидат: 356 основни училишта, 81 средно училиште, 48 организации од областа на културата, како и четири домови за стари лица. 
Покрај тоа, планот ги вклучува и градинките. 
Министерството за труд и социјална политика моментно ја подготвува новата мрежа на претшколски институции.
Според овој план 26.395 вработени во јавните институции ќе бидат префрлени на локално ниво. 
Околу 9.078 се од основните училишта, 6.654 од средните училишта, 556 од културните организации и 107 од домовите за стари лица. 
Покрај тоа, околу 30.000 државни службеници ќе бидат префрлени во локална надлежност, заедно со 270 вработени во владините министерства - 117 од Министерството за финансии, 126 од Управата за јавни приходи и 27 од Министерството за образование.
По стапувањето на сила на законот за урбанизам, ќе биде обелоденет бројот на вработените во Министерството за транспорт и врски кои ќе бидат ангажирани во општините. 
Вкупно 742 пожарникари што сега работат за Министерството за внатрешни работи ќе бидат префрлени во надлежност на 29 регионални противпожарни служби и на Скопје.
Платите ќе бидат обезбедени од изворните општински приходи за финансирање, собрани преку даноците на имот, ДДВ, персоналниот данок и локалните даноци.
До 2007 година платите на професорите во основните и средните училишта, како и учителките и воспитувачките во предшколските институции и во институциите на културата ќе се покриваат од државниот буџет. 
Дотогаш, сметаат властите, 90 отсто од општините ќе покажат дека имаат менаџерски капацитет, што ќе им овозможи да добијат средства од блок субвенции. 
Платите ќе бидат депонирани на општинските сметки за секоја област одделно, а општините ќе ги распоредат внатрешно.
