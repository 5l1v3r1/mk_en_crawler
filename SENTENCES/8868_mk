24/04/2012
Линда Карадаку за Southeast European Times во Приштина -- 24.04.12
Десетици косовски Срби кои и понатаму добиваат плати од Приштина и од Белград, наскоро ќе мора да се соочат со избор, во рок од неколку недели.
Српските власти побараа од нив да се откажат од платите од косовските институции, или ќе бидат отпуштени и ќе ги изгубат своите српски плати. 
Предупредувањето од Горан Богдановиќ, српски министер за Косово, опфаќа 60 до 109 вработени во локалната власт во Митровица Север, кои добиваат плати од двата главни града.
Отпорот на ова барање веќе започна. 
Владиниот службеник Александар М., кој побара неговото презиме да не се открива бидејќи не е овластен да говори јавно, рече дека зема две пати и нема намера да се откаже од ниту една. 
„Министерот треба најпрво да објасни каде исчезнаа милионите што се даваат од владата на Србија за нас во Косово, бидејќи никогаш не ги видовме тие инвестиции“, рече Александар за SETimes.
Драган Поповиќ, извршен директор на Центарот за политика во Белград, вели дека Србија троши околу 500 милиони евра годишно во Косово. 
„Има некои изјави од српските политичари дека оваа сума ќе се намали во 2012 година. 
Засега нема намалување на платите за косовските Срби. 
Поради фактот дека Србија нема програмско буџетирање, тешко е да се каже која е целта на трошењето“, рече Поповиќ за SETimes.
Косово прогласи независност од Србија во 2008 година и е признаена од повеќе од 80 земји, вклучително и многу во ЕУ. 
Но, Белград тврди дека е одговорен за Косово, и жителите од северот, каде што доминира српското население, се идентификуваат повеќе со Србија, отколку со Приштина. 
Необврзувачкиот референдум претходно оваа година покажа дека големо мнозинство -- повеќе од 99 отсто -- ги отфрлаат владините институции од Приштина во корист на нивните српски институции.
Неша Н., уште еден косовски Србин кој добива двојна плата од Приштина и Белград, смета дека барањето е само преправање пред изборите на 6-ти мај. 
„Не гледам дека тоа е лошо, бидејќи сум платен за тоа што го работам. 
Заработувам околу 35.000 динари и 200 евра, што значи дека двете плати не ми даваат вкупно повеќе од 500 евра месечно. 
Богдановиќ треба да дојде и да живее во нашите услови и тогаш да зборува“, рече Неша за SETimes.
Со судска одлука во 2010 година беа намалени платите за косовските Срби. 
Српскиот уставен суд донесе пресуда околу 45.000 Срби вработени во Косово од институциите финансирани од српската влада да не добиваат повеќе од т.н. 
„дополнително плаќање“ за работата во Косово. 
Одлуката ги опфати лекарите, наставниците, судиите и административците.
„Се разбира, за луѓето кои работат во институциите двете плати се најдобро решение, но за српските даночни обврзници тоа е големо прашање кое треба да се реши што е можно поскоро“, рече Поповиќ.
