04/06/2010
(РФЕ/РЛ, Ксинхуа - 04/06/10; AФП, Ројтерс, ДПА, ЕУ, американски Стејт департмент - 03/06/10)
ЕУ и САД издадоа заедничка декларација во четвртокот (3-ти јуни), ветувајќи континуирана соработка во борбата против тероризмот, врз основа на нивните заеднички вредности и принципи и целосното почитување на човековите права, верските разлики и владеењето на правото.
Министрите за внатрешни работи на блокот од 27 држави го одобри документот за време на состанокот во Луксембург, во предвечерјето на самитот ЕУ-Пакистан во Брисел.
Шпанскиот министер за внатрешни работи, Алфредо Перез Рубалкаба, чија земја моментно претседава со Унијата, претседаваше со состанокот во четвртокот и ја опиша изјавата како „порака до муслиманскиот свет“.
„Ќе бидеме цврсти во одбраната на нашите вредности, но ќе ја покажеме и нашата толеранција наспроти другите култури“, изјави тој за новинарите. 
„Ова е порака до оние кои сакаат насилството да преовлада ... 
Важно е муслиманските држави да знаат дека ги почитуваме нивните вредности, но терорирстите знаат дека мораме да се бориме против нивните активности.“
Декларацијата од четвртокот „дава рамка за продлабочување на нашиот и онака близок и продуктивен однос против тероризмот“, рече американскиот помошник државен секретар, Филип Краули.
Истакнувајќи дека нема околности што можат да ги оправдаат чиновите на тероризам, двете страни ја потврдија својата посветеност на почитувањето на меѓународното право, меѓународното хуманитарно право и бегалското право во мерките за спречување или спротивставување на ваквите дејства. 
Тие, исто така, ветија дека ќе спроведат „забрани за тортурата, како и за суровиот, нечовечки и деградирачки третман или казнување“.
Во декларацијата понатаму се истакнува дека ЕУ и САД го зачувуваат правото судски да ги гонат своите граѓани обвинети за злоупотреба на затвореници, без оглед каде се случуваат кривичните дела за кои постојат сомневања.
„За да се избегне неказнетоста во борбата против тероризмот, државата чиј персонал е обвинет дека извршил злоупотреба во врска со напорите за борба против тероризмот, генерално има одговорност во првата инстанца за истрага и разгледување на евентуално судско гонење на ваквото дејство“, се вели во истата.
ЕУ и Соединетите Држави истакнаа дека нивните заеднички напори во борбата против тероризмот „мора да донесат сеопфатен избор на вредности ориентирани кон акција, како што се спроведување на законот, судска соработка, разузнавање, дипломатија, финансии и безбедност“.
Според АФП, министрите за внатрешни работи на ЕУ во четвртокот добија извештај од антитерористичкиот координатор на блокот, Жил де Кершове, во кој се истакнува дека „тероризмот инспириран од Ал каеда останува најголема закана“ за Унијата. 
Де Кершове, исто така, се вели дека предупредил оти бројот на радикализирани граѓани на ЕУ кои учествуваат во терористичките кампови за обука во конфликтите области, а потоа се враќаат во континентот, „не е незначителен“.
ЕУ и Соединетите Држави „ќе продолжат со градење на напорите за вклучување на владеењето на правото и човековите права во програмите за градење на капацитетите“, рекоа тие, исто така истакнувајќи ја важноста на справувањето со заканата од насилнички екстремизам од домашната средина и зборување за искуството.
Според Сесилија Малмстром, комесар за внатрешни работи на ЕУ, двете страни се доближуваат до договор кој може да им даде на американските терористички инспектори пристап до податоци за банкарски трансфер на европските граѓани.
„Скоро ги завршивме преговорите и се надеваме дека документот ќе ни биде готов на почетокот од следната недела“, Ројтерс ја цитираше нејзината изјава.
