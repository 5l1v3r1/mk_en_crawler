08/01/2013
Дражен Ремиковиќ за Southeast European Times во Сараево – 08.01.13
Босна и Херцеговина (БиХ) ја испраќа својата прва борбена единица во Авганистан.
Парламентот го одобри распоредувањето на 26 припадници на воената полиција во Авганистан, каде што ќе служат 10 месеци под командата на Меѓународните сили за помош во безбедноста (ИСАФ). 
БиХ веќе има мал контингент војници за безбедност за силите на НАТО таму.
Душанка Мајкиќ, претседателка на Парламентарната комисија за одбрана и безбедност на БиХ, вели дека војниците ќе искусат големи безбедносни предизвици во оваа мисија.
„Тие може да бидат изложени на најразлични безбедносни закани, како што се самоубиствени бомбашки напади, поставување импровизирани експлозивни направи, користење антитенковски мини, напади со минофрлачи и снајперски оган. 
Сите знаат дека оваа мисија може да биде исклучително опасна и ние се надеваме дека нашите момци успешно ќе ја завршат мисијата и ќе се вратат безбедни во своите домови откако ќе ја завршат работата“, рече Мајкиќ за SETimes.
Меѓународните сили се присутни во Авганистан од 2001 година, борејќи се против Талибанците и пресекувајќи ја терористичката организација Ал каеда. 
Околу 130.000 меѓународни војници се стационирани во земјата. 
Земјите на НАТО најавија планови да повлечат поголем дел од војниците до крајот на следната година и да ги обучуваат авганистанските безбедносни сили.
Генерал Миладин Милојчиќ, началник на Здружениот генералштаб на БиХ, рече дека оваа мисија претставува голем предизвик за вооружените сили на БиХ.
„Војниците беа обучени во Германија и САД и се целосно подготвени. 
Очекуваме мисијата да помине без никакви проблеми“, рече генерал Милојчиќ за SETimes.
Денис Хаџовиќ, директор на сараевската невладина организација Центар за безбедносни студии, рече дека распоредувањето е уште еден знак дека БиХ мора да го исполни својот пат кон евроатланската интеграција.
„БиХ презеде одредени обврски со својата решеност да се придружи на НАТО алијансата. 
Испраќањето на војниците во Авганистан е само една од тие обврски. 
Досега нашите војници учествуваа во обезбедувањето на касарната и уништувањето на експлозивните направи. 
Но, момците од оваа единица се високообучени и подготвени за оваа работа. 
Во иднина можеме да очекуваме БиХ да учествува почесто во ваквите мисии“, рече Хаџовиќ за SETimes.
