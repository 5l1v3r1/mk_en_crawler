16/06/2006
„Кредит Агрикол“ од Франција даде пријателска понуда за грчата банка Емпорики, во која таа веќе поседува 8,9 отсто од акциите.
Француската институција објави дека ќе плати 3,1 милијарда евра за 100 отсто од Емпорики, откупувајќи 40 отсто од акциите на владата, како и од оние што ги поседуваат другите акционери.
Како причина таа ја наведе сé поголемата побарувачка за финансиски услуги во Грција, како и поволната пазарна позиција на „Емпорики“, четвртата најголема банка во оваа балканска земја во поглед на капиталот.
Мисија на ММФ, предводена од Димитри Демекас, се наоѓа во Босна и Херцеговинa (БиХ) на десетдневен преглед на економската ситуација во земјата.
Мисијата започна со состанок помеѓу Демекас и премиерот на БиХ Аднан Терзиќ во Сараево на 14-ти јуни.
Официјален претставник на ММФ предупреди за прекумерното трошење на вишокот приходи од индиректните даноци и рече дека парите треба да се зачуваат за спроведувањето на клучните реформи.
Околу 140,3 милиони евра се потребни за реконструкцијата на бугарските патишта по поплавите во 2005 и 2006 година, објави шефот на агенцијата за патишта, Веселин Георгиев.
Тој предупреди дека буџетот на агенцијата, одреден на 122 милиони евра оваа година, е недоволен, дури и со планираното дополнително доделување на 4,4 милиони евра.
Српското железничко претпријатие „Железнице Србије“ и кипарската „Тригранит дивелопмент корпорејшн“ потпишаа рамковен договор за изградбата на нова централна железнична станица во Белград.
Според овој договор, кипарскиот инвеститор ќе ги финансира и спроведе градежните работи, кои се проценети на 150 до 200 милиони евра, а во замена за тоа ќе добие 180.000 квадратни метри земјиште наменето за продавници, канцеларии, ресторани и згради.
Maкедонската влада ги објави имињата на потесниот избор понудувачи во тендерот за приватизација на неготинската термоцентрала.
Австриското претпријатие ЕВН, кое неодамна го купи македонското претпријатие за електродистибуција ЕСМ Дистрибуција, беше избрано како преференцијален понудувач.
Во потесниот избор се најде и конзорциумот помеѓу канадското претпријатие „Хач“ и бугарското „Фајненшал инженеринг“, руското РАО и уште едно австриско претпријатие, „Вербунд“.
Надворешниот трговски долг на Босна и Херцеговина (БиХ) се зголеми за 303,4 милиони евра во мај, со што надворешниот трговски дефицит достигна висина од 1,09 милијарди евра во периодот јануари-мај 2006 година, според последните официјални податоци.
Но, на годишна основа, надворешниот трговски дефицит за јануари-мај се намали на 15,1 отсто, како резултат на големиот раст на извозот.
(Разни извори – 09/06/06 – 16/06/06)
