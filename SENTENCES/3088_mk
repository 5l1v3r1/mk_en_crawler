11/09/2006
Од Берта Фониќи за Southeast European Times во Приштина – 11/09/06
Делегациите од Белград и Приштина во четвртокот (7-ми септември) во Виена се состанаа по деветти пат лице в лице. 
И покрај „добрата и конструктивна дискусија“, постигнат е мал напредок, рече претседавачот на разговорите, заменик-специјалниот претставник на ОН, Алберт Рохан.
„Ние имавме едно, две или три прашања каде што можеме да се придвижиме напред, но реално не можеме да зборуваме за некаков пресврт“, рече тој.
Во претходните разговори, децентрализацијата, културното наследство и правата на етничките заедници во Косово беа главните точки на агендата.
„Од косовска страна, беа направени бројни отстапки пред овој состанок. 
За жал, истото не важи и за другата страна“, рече Рохан. 
„Ние разговаравме на долго и на широко за главните камења на сопнување, кои се надлежностите во здравствената заштита, високото образование, локалната полиција и правдата, односите помеѓу косовско-српските општини и институциите во Србија. 
Имаше некои мали поместувања, но не и голем скок напред“, рече тој.
За децентрализацијата, преговарачите од косовските Албанци велат дека немаат ништо друго да понудат. 
„Ние бевме многу конструктивни“, рече шефот на делегацијата Илбер Хиса во саботата.
Според Рохан, двете страни се согласиле околу потребата за формирање тело кое ќе го контролира спроведувањето на мерките за заштита на културното и верското наследство во Косово. 
Разговорите во оваа област беа многу позитивни и фокусирани, рече тој.
Шефот на белградската делегација, Санда Рашковиќ-Ивиќ, рече дека нејзината страна го олабавила својот став во врска со заштитните зони околу верските објекти. 
„Од 6.5 километри кои ги понудивме порано за создавање на заштитни зони, сега нудиме 5.5 километри“, рече таа.
Белград се залага за вкупно 39 специјални заштитени зони, додаде Рашковиќ-Ивиќ.
Двете делегации се согласија повторно да се состанат на 15-ти септември, на специјалната сесија посветена на прашањето на новите општини.
Последниот круг беше значаен по тоа што за првпат двете страни разговараа, прашање по прашање, за најважните аспекти на заштитата на заедниците, врз оснвоа на сеопфатниот предлог од Приштина.
„Ние видовме дека постојат прилично значајни концептуални и оперативни разлики помеѓу двете страни“, рече Рохан, додавајќи дека треба да се направи уште многу, со цел да се премостат разликите.
Тој ги наведе прашањата како што се „застапеноста на заедниците во малите општински собранија, во судовите, во владата, прашањето на употребата на јазиците и механизмот на „виталните интереси“, кои ќе оневозможат оние заедници кои се во малцинска позиција да бидат надгласани од мнозинството“.
