05/04/2011
Од Бојана Миловановиќ за Southeast European Times во Белград -- 05/04/11
Минатата година Србија донесе закон кој ја регулира еднаквоста на половите, но традиционалното балканско сфаќање дека на жените местото им е дома сé уште бавно се менува.
Сепак, заменик-претседателката на Советот за еднаквост на половите и државна секретарка во Министерството за труд и социјална политика, Снежана Лакичевиќ, вели дека жените имаат далеку повеќе можности во српската политика отколку што беше случајот пред неколку години.
„Имаме претседателка на парламентот, вицепремиерки, министерка за правда и, за првпат, жена на висока позиција во Министерството за правда, помошник-министер“, рече Лакичевиќ за SETimes.
Таа додаде дека во српското судство жените држат високи позиции, вклучително и претседателската функција во Уставиот суд и државното обвинителство.
Лакичевиќ, членка на владејачката Демократска партија (ДС), вели дека мажите повеќе не се пазат од жените во политиката, но жените сé уште ги очекува тешка борба за својата позиција во политичките партии.
„Целосната еднаквост во политичките партии сé уште бара многу работа [за жените].
Ние не можеме да игнорираме дека секоја политичка партија во Србија денес има жена заменик-претседател“, рече Лакичевиќ.
Иако Србија постигна голем напредок во спроведувањето на еднаквоста на половите, рече таа, порастот на домашното насилство не може да се занемари.
Жените се соочуваат со потешка економска ситуација отколку мажите, поголем процент жени се невработени и платите на вработените жени се пониски отколку оние на нивните колеги мажи, додаде таа.
Јелена Триван, портпаролка на ДС и претставничка во парламентот, вели дека стереотипите се сé уште силни во Србија.
„Сите ние мораме да сме одвратно грди;
во спротивно сме само љубовници на почитуваните мажи.
Сé уште постои стереотип дека жените постигнуваат успех по покус пат, наместо по сопствена заслуга“, вели Тривиан.
„Претпоставката е дека жените не можат да држат никаква сериозна функција или каква било сериозна работа, и ако таа успее да го стори тоа, й се припишува дека не го постигнала тоа на толку професионален начин.“
Според Триван, сé уште има недостаток на жени на позиции на кои се носат одлуки.
„Жените ретко се наоѓаат на високи позиции во партиската хиерархија и локалните политички власти.
Србија има околу 150 општини и само три жени градоначалнички.
Жените ретко предводат партиски комитети и во суштина имаат многу мало влијание“, вели Триван.
И покрај српските регулативи за еднаквоста на жените, Триван вели дека земјата ја чека долг пат во борбата со предрасудите.
