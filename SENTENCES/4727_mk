09/06/2009
Од Игор Јовановиќ за Southeast European Times во Белград – 09/06/09
Минатиот месец српскиот парламент усвои закон со кој се забрануваат собири на неонацистичките и фашистичките организации и користење на нацистички симболи. 
Усвоен од парламентот на 29-ти мај, законот им забранува на осудените за воени злосторства од Хашкиот трибунал или во домашните судови, да ги шират овие идеи. 
Законот, исто така, забранува подгревање национална, верска или расна нетолеранција.
Секоја организација која ќе го прекрши новиот закон ќе биде избришана од српскиот регистар. 
Поединци кои ќе бидат прогласени за виновни за кршење на законот ќе бидат казнети со парична казна во висина меѓу 53 и 530 евра. 
Покрај ова, казната за членување во реакционерска организација изнесува од 1.000 до 10.000 евра.
Лигата на социјалдемократите на Војводина (ЛСВ), членка на владејачката коалиција, го предложи законот. 
Ненад Чанак, водач на ЛСВ, рече дека новиот закон претставува „голем чекор за демократијата и за патот на Србија кон Европа“.
Чанак за српските медиуми изјави дека „сите оние кои ќе повикаат на прогон на национална или верска заедница или црква, ќе бидат законски гонети“ и објасна дека „Србија не е фашистичка земја, туку земја која има фашистички организации“.
Според Чанак, владата треба да се бори против ваквите групи во нивниот зародиш, пред да се појават на социјалната или политичката сцена во земјата.
Два дена пред усвојувањето на законот, во Белград се одржа антифашистичка панел-дискусија. 
Говорниците рекоа дека фашистичките идеи не станаа епидемија во Србија, и покрај неофашистичките активности на групи и поединци.
Еден од учесниците на дискусијата, Драгољуб Мичуновиќ, висок функционер на владејачката Демократска партија (ДП), рече дека е претерано да се каже дека наонацизмот претставува закана за српската демократија, но додаде дека би било грешка и да се потцени.
Томо Зориќ, портпарол на државното обвинителство, додаде дека „формите на фашизмот и нацизмот во Србија не може да се опишат како пандемија“, но рече дека државните институции мора да ги потиснат овие идеи, дури и ако се промовираат од само неколку организации или поединци.
Државните агенции не даваат точна бројка на активни неофашистички групи во Србија, но регистираат активности на неонацистичките движења „Крв и чест“ и „Национална гарда“.
Канцеларијата на државниот обвинител иницираше постапка пред српскиот Уставен суд за забрана на активностите на „Национална гарда“. 
Поддржувачите на организацијата упаднаа на антифашистичкиот форум во Нови Сад на крајот од 2005 година, и почнаа да ги удираат учесниците на форумот, додека другите ги испружуваа рацете со нацистички поздрав.
Во октомври 2007 година, членовите се судрија со членовите на невладини организации кои организираа антифашистички митинг во Нови Сад. 
Неформалниот водач на „Национална гарда“ Горан Давидовиќ, познат и како „Фирер“, беше осуден на една година затвор за поттикнување национална и верска омраза.
Тој избега од Србија пред да ја одлежи казната, но беше уапсен во Италија во април. 
Српските власти чекаат негова екстрадиција.
