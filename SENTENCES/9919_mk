09/01/2013
Пол Чикои за Southeast European Times во Букуешт -- 09.01.13
Романија влегува во 2013 година слично како што ја помина и 2012 година -- по нестабилното партнерство на претседателот Трајан Басеску и неговиот одмаздник, премиерот Виктор Понта.
Двајцата политички противници мора да најдат начин да работат заедно за општото добро на Романија во 2013 година, за градење на довербата меѓу меѓународните сојузници и финансиската заедница, велат аналитичарите.
„Тоа е кохабитација наметната од Запад, кој едноставно не сака повторно да биде судија во нова политичка криза во Букурешт“, рече за SETimesАлекс Кумпанасу, претседател на Агенцијата за спроведување на демократијата, водечка романска експертска група.
Но, предизвиците кои ја чекаат државата се премногу важни за тие двајцата да не ги здружат силите политички, вели Кумпанасу.
„Романија има многу јасни интереси пред себе:
уделот во буџетот на ЕУ кој се врти околу 40 милијарди евра, остатокот од преостанатото буџетско користење 2007-2013 и пристапувањето во Шенген.
Затоа нам ни треба моќ на преговори, единствен и цврст глас.
Не можеме да си дозволиме да одиме во Букурешт со различни позиции, бидејќи пред сè ризикуваме да изгубиме многу од економски аспект“, рече тој.
Понта ја презеде власта минатата пролет, откако претходната влада, предводена од Михаи Разван Унгуреану, беше соборена со гласање за недоверба.
Претседателот на Социјалдемократската партија, Понта, се судри со Басеску, претседателот на либералдемократите (ПДЛ), за тоа кој треба да ја претставува Романија на меѓународните функции како што е Европскиот совет.
Судирот кулминираше со отповикување и суспендирање на Басеску минатото лето, при што Понта притискаше за контроверзните мерки со цел поедноставување на смената на Басеску преку парламентот.
Политичката битка државата скапо ја плати и нејзиниот долгоочекуван пристап во Шенген беше одложен поради западните стравувања од деградирање на владеењето на правото во Романија.
Басеску, чиј втор мандат завршува на крајот од 2014 година, навести дека нема да го номинира Понта за премиер по неодамнешните избори, но тој беше принуден кога трипартиската коалиција на Понта, УСЛ, освои 60 отсто од гласовите.
ПДЛ освои 16 отсто.
Двете страни се чинат решени да работат заедно.
Назначувањето на Понта дојде со договор без преседан за кохабитација меѓу двете страни, со цел смирување на загриженоста во странство.
Текстот ги повикува двете страни да се обраќаат меѓусебно со почит, да ги почитуваат државните институции, независноста на судството, романската геостратешка ориентација и да не откриваат детали од приватните разговори што ги водат.
Понта вети дека ќе ги укине кратењата на платите во јавниот сектор и пензиите, ќе го врати сегашниот ДДВ на 19 отсто, ќе создаде нови работни места и ќе ги спроведува финансиските договори со ММФ и Европската комисија.
Со мнозинство во новиот парламент, УСЛ може лесно да го направи ова, но тоа повлекува и одредени ризици, предупредуваат некои.
„Класичното име на една ваква опасност е тиранија на мнозинството“, рече за SETimesКристиан Преда, демократско-либерален европратеник и професор по политички науки на Универзитетот во Букурешт.
„Ќе треба многу мудрост и посредство за ваквата злоупотреба да не стане механизам што повторно ќе се искористи од страна на УСЛ“, рече тој.
