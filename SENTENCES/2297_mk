05/11/2004
Од Игор Јовановиќ за Southeast European Times во Белград – 05/11/04
Косовските власти нема да чекаат на одлуките од Белград за да продолжат со демократските реформи и спроведувањето на стандардите, изјави во четвртокот (4-ти ноември) шефот на УНМИК, Сорен Јесен-Петерсен по серијата состаноци со српските официјални претставници.
Тој побара од Србија да го продолжи дијалогот со Приштина.
„Ние продолжуваме.
Со или без вас“, рече Јесен-Петерсен, додавајќи дека „повеќе би сакале, во интерес на косовските Срби, нивните претставници да имаат многу активна улога во целиот процес.“
Данскиот дипломат, кој ја презеде функцијата ова лето, рече дека понатамошните чекори се дефинирани по изборите во Косово минатиот месец и дека спроведувањето ќе започне веднаш штом ќе се формира новата косовска влада.
„Фокусот веднаш ќе се префрли на спроведувањето на стандардите, кои претставуваат предуслов за стабилно, демократско и мултиетничко Косово.
Овие стандарди особено се однесуваат на позицијата на малцинствата, безбедноста, владеењето на законот, заштитата на малцинствата, слободата на движењето, враќањето на расселените лица и децентрализацијата“, рече Јесен-Петерсен.
Подготвен е акционен план за брзо подобрување на животните стандарди за косовските Срби, рече шефот на УНМИК, опишувајќи го нивното сегашно ниво на слобода на движењето како „неприфатливо“.
По состанокот со Јесен-Петерсен, српскиот претседател Борис Тадиќ го повтори својот повик за децентрализација и домашна власт на Србите во покраината -- барање што тој го постави минатиот месец кога побара од косовските Срби да земат учество на изборите во покраината.
Ставот на Тадиќ за изборите -- кој беше спротивен на повиците на водечките политичари за бојкот -- предизвика вжештена дебата.
На крајот, само 1.500 српски гласачи, од вкупно 200.000 граѓани со право на глас, излегоа на гласање.
Јесен-Петерсен, исто така, разговараше и со српскиот премиер Воислав Коштуница, кој инсистираше на тоа дека Белград треба да добие еднаква позиција во идните преговори.
Претседателот на Србија и Црна Гора, Светозар Маровиќ, пак, му рече на Јесен-Петерсен дека „само европскиот пристап на дијалог и взаемна толеранција“ може да осигури подобрување на околностите во Косово и стабилноста на целиот регион.
Сојузниот министер за надворешни работи, Вук Драшковиќ, ја отфрли идејата за независност на Косово, велејќи наместо тоа дека реформите во покраината треба да се одвиваат во рамките на европеизираната Србија и Црна Гора.
Највисокото раководство на Србија треба вечерва да се состане со цел да разговара за ситуацијата во Косово.
Според извештајот на дневниот весник Блиц, заменик-премиерот Мирољуб Лабус ќе предложи меѓународната заедница да организира конференција на која ќе се разговара за конечниот статус на покраината.
