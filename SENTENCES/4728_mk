10/04/2009
Од Блерта Фониќи-Кабаши за Southeast European Times во Приштина -- 10/04/09
Балкан монитор 2008 на Галуп, во партнерство со Европскиот фонд за Балканот, објави извештај кој го покрива Западен Балкан. 
Според извештајот, Косово има најлош рејтинг на Балканот според корупцијата и организираниот криминал, но сепак косовските граѓани имаат најмногу доверба во државните институции и се најголеми оптимисти за својата иднина во регионот.
Според Или Хоџа од Клубот за надворешна политика и учесник на панел-дискусијата во Приштина на 24-ти март во врска со резултатите на Балкан монитор, специфичните заклучоци за Косово треба да се читаат внимателно. 
„Оптимизмот на граѓаните не се заснова на реалните состојби ... 
тој се заснова на проценката за исполнувањето на политичките аспирации кои беа очекувани со векови. 
Ова, исто така, се одразува на нашата перцепција за животот“, рече Хоџа.
На веб-страницата на Балкан монитор се вели: „само 17 отсто од косовските Срби рекоа дека би било можно да се живее мирно со косовските Албанци; од нив седум од десет (72 отсто) чувствуваат дека мирниот соживот е остварлив. 
Шест од десет (61 отсто) од српските граѓани рекоа дека независноста на Косово никогаш нема да се прифати; една четвртина сметаат дека ова ќе биде возможно во рок од 10 години“. 
Резултатите на Галуп покажуваат дека косовските испитаници „биле оптимисти во врска со нивните животи и исклучително полни со надеж за општата и економската иднина на земјата“ (59 отсто).
Роберт Манчин, управен директор на Галуп Европа, коментираше за оптимизмот на косовските Албанци. 
„Многу е тешко да се понудат вакви надежи и страв. 
Истовремено, може да има период кога разликите помеѓу очекувањата и реалноста одеднаш стануваат многу поголеми. 
И ова ќе биде проблем за иднината“, рече Манчин за време на претставувањето во Приштина.
Косово и Албанија гледаат позитивно на ЕУ, се истакнува во извештајот на Галуп. 
Во Албанија „83 отсто од испитаниците веруваат дека членството на нивната земја во ЕУ би било добра работа. 
Но, Косоварите му веруваат на НАТО повеќе отколку на институциите на ЕУ“, вели Монитор на својата веб-страница.
Во поглед на задоволството и довербата во регионалните национални институции, резултатите на Галуп покажуваат дека Косово (53 отсто) и Црна Гора (55 отсто) се единствените земји каде што мнозинството испитаници се задоволни од резултатите на владата. 
За споредба, незадоволството е најголемо во Босна и Херцеговина, и го изразуваат 67 отсто од испитаниците.
Истражувањето на Балкан монитор 2008 покажува сеприсутна недоверба кај испитаниците од политичките институции во земјата, при што им даваат само „среден рејтинг“. 
Испитаниците во повеќето земји имаат најголема почит за црквата и другите верски организации.
