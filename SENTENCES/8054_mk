02/04/2013
Мухамет Брајшори и Ивана Јовановиќ за Southeast European Times во Приштина и Белград -- 02.04.13
Недоволното учество на косовските Срби во разговорите со кои посредува ЕУ меѓу Приштина и Белград, предизвикува загриженост за неправичен третман на оваа малцинската група и аналитичарите велат дека преговорите треба да се транспарентни.
Богдана Кољевиќ, уредничка на Нова српска политичка мисла, изјави за SETimes  дека е јасно од почетокот на преговорите оти косовските Срби се недоволно информирани за напредокот на разговорите, во кои тие учествуваа како пасивни набљудувачи, а не како активни граѓани чии животи се во фокусот на разговорите.
„Решение што [јужните косовски Срби] одбиваат да го прифатат или да го сметаат за свое легитимно право, тешко дека може да биде одржливо решение. 
Ако тие сметаат дека се недоволно ценети и игнорирани, тоа може да предизвика немири меѓу нив“, рече Кољевиќ.
По секој состанок ЕУ издава соопштенија за медиумите без да објави детали за договорите постигнати во дијалогот.
„Моментно ... 
преговорите течат подалеку од очите на јавноста и во Србија преовладува недостиг на информации и неизвесност, што ги прави луѓето незадоволни и што може да создаде уште поголем проблем, па дури и Србија да победи во процесот на преговори“, вели Кољевиќ.
Рада Трајковиќ од Обединета српска листа изјави за SETimes  дека недостигот на транспарентност во преговорите може да создаде нов јаз меѓу Албанците и Србите.
„Нормално е да се жртвува нешто во процесот на преговори, што не мора да биде фокусот на преговорите, но сè друго мора да се дискутира јавно. 
Без отворени разговори ... 
двете страни ќе станат поинтроветни“, рече Трајковиќ.
Лиридон Красниќи, истражувач во Косовскиот центар за европски политички студии, се согласува дека Белград и Приштина требаше да ги вклучат Србите од јужно Косово во разговорите.
„[Преговорите како што се одвиваат сега] создаваат две групи Срби, оние од северот кои го следат Белград и за кои Белград бара поголема автономија, и оние од југот, на кои Белград не им ни сигнализира што сака од нив“, рече Красниќи.
Вознемиреноста и стравот од промените преовладуваат кај косовските Срби во моментов, што може потенцијално да ја влоши ситуацијата, вели Оливер Ивановиќ, претседател на граѓанската иницијатива „Србија, демократија, правда“ и поранешен државен секретар во српското Министерство за Косово и Метохија.
„Недостигот на информации во врска со преговорите е клучен за луѓето и на тој начин се шират погрешни информации. 
Луѓето мора да се информирани директно за процесот, а не преку медиумите ... 
и да учествуваат во тој процес, тоа е единственото решение“, рече Ивановиќ за SETimes.
Рамадан Иљази, извршен директор на Косовскиот институт за мир, изјави за SETimes  дека преговорите за северно Косово го поткопуваат напредокот во интегрирањето на остатокот од заедницата на косовските Срби и дека решението за северот, без оглед каков ќе биде исходот, ќе има големо влијание врз Србите во останатиот дел од Косово.
„Ако северот стане автономен, тоа може да предизвика прилив на косовските Срби на север, дискриминација или нееднаков третман на Србите од северот и оние што живеат во останатиот дел на Косово, и слаба политичка претставеност на српската заедница во остатокот на Косово“, рече Иљази.
Дали вклучувањето на косовските Срби во преговорите Белград-Приштина ќе донесе транспарентност на процесот? 
Кажете ни оставајќи коментар долу.
