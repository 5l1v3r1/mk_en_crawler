21/09/2012
Дражен Ремиковиќ за Southeast European Times во Сараево -- 21.09.12
Полициските власти се согласуваат дека е потребна соработка, како и обука, за соодветно справување со компјутерскиот криминал, кој сé повеќе влијае на имотот и безбедноста на граѓаните.
Сајбер криминалците се честопати сторители на кривични дела способни да оперираат на локално, како и на меѓународно ниво, рече Гојко Васиќ, генерален директор на полицијата во Република Српска во БиХ.
Васиќ истакна дека еден неодамнешен случај на Интернет измама во кој учествувал и неговиот оддел вклучувал полиција од повеќе од 100 земји.
„Нашата полиција сега посветува целосно внимание на соработката со колегите од соседните држави“, рече Васиќ заSETimes.
Иако веќе постои одредена соработка, полициските власти постојано повикуваат на повеќе соработка, со оглед на тоа дека сајбер криминалците соработуваат регионално и имаат сé повеќе средства за измама на другите.
Регионалните министри за внатрешни работи се состанаа во Сараево минатиот месец на разговори околу новите настани, како и начините за зголемување на соработката.
Тие заклучија дека без здружување на силите нема ефикасен начин за борба против сајбер криминалот.
„Сегашната соработка е одразена во размената на податоци и информации и заедничка обука.
Ние соработувавме со секоја агенција за спроведување на законот во регионот и соработката е многу добра“, рече заSETimesВладимир Урошевиќ, шеф на одделот за електронски криминал во српската полиција.
Полициските власти објаснуваат дека најчестите кривични дела се неовластен влез и оштетување на компјутерските системи и мрежи;
кражба со користење на лажни банкарски или кредитни картички и онлајн фалсификат.
Црногорската полиција уапси 10-члена група во средината на август за кражба на 1 милион евра со хакирање на странски банкарски сметки.
Но, компјутерскиот криминал е разновиден.
Во некои држави злоупотребата на деца или малолетници преку Интернет станува сé повообичаена.
„Сајбер криминалот претставува исклучително сложено прашање.
Денес ние имаме деца во своите 20-ти години што буквално знаат [и можат да направат] сé на компјутер“, рече Васиќ.
„Компјутерскиот криминал обично вклучува измама на вработен, малолетничка и детска порнографија;
измама;
користење мобилни телефони и смартфони како алатки за вршење други кривични дела;
кражба на идентитет и измама со кредитни картички“, рече заSETimesСаша Аксентијевиќ, судски експерт за информатички технологии и телекомуникации во Ријека, Хрватска.
Зголемените можности, исто така, привлекуваат странски сајбер криминалци во регионот.
Минатиот месец хрватската полиција го уапси Сергеј Литвиненко, добро познат сајбер криминалец кој беше баран во САД за комјпутерска измама во висина од 20 милиони американски долари (15,4 милиони евра).
„Македонската полиција уапси неколку членови на меѓународни групи на сајбер криминал во заедничките акции во изминатите неколку години“, рече за SETimesДимче Гаштарски, портпарол на македонската полиција.
Српските власти открија 59 кривични дела поврзани со безбедноста на компјутерските податоци, додека македонската полиција уапси 50 луѓе во изминатата година и пол за сајбер криминал.
Гаштарски истакна дека постојната и потенцијалната обука на полицајците е најважниот фактор во одвраќањето од сајбер криминалот.
„Затоа македонската полиција вложува значителни средства за обука на својот персонал“, рече Гаштарски.
Експертите велат дека обуката помага не само за откривање на сајбер криминалот, туку и за соодветно судење на случајот.
На пример, полицискиот тајминг е важен при фаќањето на релевантните влезови пред да истече нивното чување во процесот на докажување на кривичните дела во суд.
„Важните податоци мора да се разликуваат од неважните ...
со цел да им се овозможи на носителите на одлуки [како што се судовите] да донесат одлука“, рече Аксентијевиќ.
