23/05/2012
Мишко Талески за Southeast European Times во Скопје -- 23.05.12
Македонскиот премиер Никола Груевски во вторникот (22-ри мај) упати лут прекор до НАТО, откако организацијата ја прескокна можноста за доделување членство на неговата земја, поради долготрајните приговори на Грција.
Отфрлањето беше очекувано од набљудувачите, но тоа не го спречи Груевски жестоко да го критикува НАТО во интервјуто од вторникот за Македонската информативна агенција (МИА).
„Една ваква политика на двојни стандарди, непринципиелност и оддалечување од вредностите за кои самите јавно се залагаат, не сум видел одамна, како во случајот со Македонија. 
Тие ја игнорираат пресудата на Меѓународниот суд на правдата“, рече Груевски, повикувајќи се на одлуката од декември 2011 година во која судот заклучи дека Грција ја прекршила Привремената спогодба од 1995 година кога ставила вето за апликацијата на Македонија за членство во НАТО во 2008 година.
Невообичаено отворената изјава на Груевски ја одразува разочараноста за Македонците, каде што последните анкети покажаа дека 85 отсто од населението сака земјата да биде членка на НАТО. 
Насловите на весниците во Македонија го прогласија дводневниот самит во Чикаго за „срамен“.
„Конечно, некој го искажа она што го мислат луѓето, целосно свесни за нееднаквостите и реалностите на меѓународната политика. 
Изборот што НАТО й го дава на Македонија за да ја смири Грција, не е избор; ние никогаш нема да го промениме, ниту треба да го промениме нашето име. 
Ако НАТО не сака да нé прими како Македонија, ние треба да ја преиспитаме својата посветеност на алијансата“, рече за SETimes Борче Ристевски (32), жител на Скопје.
Критикувајќи некои западни водачи, Груевски истовремено рече дека единствен виновник е Грција, за која тој вели дека ги искористи сите средства што й се на располагање во изминатите две децении за да го забави развојот на Македонија, поради долготрајното несогласување околу името на Македонија.
„Овие земји [членки на НАТО] јас ги сметам за наши пријатели, но тие се во исто време поголеми пријатели на Грција. 
Така е во изминативе 21 година и затоа Грција успева да ја малтретира Македонија максимално, без да се соочи со сериозни последици“, рече Груевски. 
Македонците велат дека сé друго, освен името „Република Македонија“ го негира правото на идентитет на нацијата. 
Грција вели дека името претставува имплицитна закана кон нејзината покраина со истото име.
Македонија е признаена од повеќе од 100 земји и е примена во ОН во 1993 година, но во тоа тело -- и во повеќето други меѓународни организации -- земјата се идентификува како „поранешна југословенска република Македонија“. 
Македонија аплицираше за членство во 2005 година и сметаше дека ќе биде прифатена во 2008 година, но Грција ја блокираше официјалната покана.
И покрај последните настани, Груевски истакна дека Македонија останува посветена на членството. 
„Ќе останеме посветени на реализацијата на нашата стратешка определба за членство во НАТО и ќе работиме во таа насока. 
Ако некој ја каже вистината, тоа не значи дека некој се кара со стратешките партнери“, заклучува Груевски.
Повеќето аналитичари рекоа дека неговиот говор беше повик за политичко обединување на земјата и дека Груевски -- несомнено -- успеа.
„Груевски предизвика реакција меѓу луѓето, бидејќи е првиот македонски водач што ги кажа работите објективно, онака како што се, и покрај потенцијалната закана по неговата позиција. 
Интервјуто ја канализираше болката што Македонците ја чувствуваат, додека се негативно погодени на секој можен начин од блокадите на Грција и меѓународната замаеност“, изјави за SETimes Владимир Божиновски, аналитичар во Институтот за политичко истражување.
„Говорот, исто така, го отвора патот за Македонија да ја дефинира својата ,црвена линија’ во врска со проблемот со името наметнат од Грција“, додаде тој.
Сегашните и поранешните креатори на политиката изразија поддршка, пофалувајќи ја особено важноста што домашната политика продолжува да ја придава на владеењето на правото, како и на меѓународното право.
„Ако Македонија испраќа највеќе војници по глава на жител во мисиите на НАТО; ако нејзините војници се борат со тероризмот во Авганистан и Ирак со високо ниво на професионализам, како сојузниците на НАТО; ако ги задоволивме сите стандарди и критериуми, ги остваривме сите реформи и не добиваме никаков одговор, тогаш Македонија е во право кога критикува за процесите и однесувањето на некои држави“, изјави за SETimes Слободан Чашуле, поранешен министер за надворешни работи на Македонија.
„Во случајот на Грција, се чини дека НАТО и ЕУ го наградуваат лошото однесување. 
Еден ваков пристап веќе многу ја чини ЕУ, и ние се надеваме дека нема исто така скапо да го чини и НАТО“, рече Чашуле.
