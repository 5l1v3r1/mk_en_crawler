14/02/2013
Енес Сенердем за Southeast European Times во Истанбул -- 14.02.13
Турскиот пазар стана голема извозна дестинација за Грција, која се соочува со криза, бидејќи грчките претпријатија сè потешко можат да продаваат на домашниот пазар, поради влошените финансиски услови на просечното грчко домаќинство.
Грчкиот извоз за Турција скокна на 3,5 милијарди американски долари (2,6 милијарди евра) во 2012 година, од 1 милијарда американски долари во 2009 година, според податоците на Туркстат. 
Во текот на овој период, просечниот годишен пораст на грчкиот извоз се движеше околу 50 отсто, додека турскиот извоз остана непроменет и изнесуваше околу 1,5 милијарди американски долари секоја година.
Оваа забележителна промена во трговските односи ја направи Турција нето увозник од Грција, додека во 2007 година, пред грчката должничка криза, Турција имаше позитивен трговски биланс со Грција од 1,7 милијарди американски долари.
Архонтис Панциос, професор по економија на Американскиот колеџ во Солун, рече дека од почетокот на кризата во Грција, Турција стана попогоден пазар за грчките претпријатија.
„Тие сакаат да ги намалат трошоците и извозот за Турција претставува ефикасна опција за грчките претпријатија“, рече Панциос за SETimes.
Динамичната домашна побарувачка на Турција и големиот пазар се сметаат за уште една причина за зголемувањето на грчкиот извоз во Турција.
Кан Бајдарол, експерт на ЕУ во „Вајз мен Центарот за стратешки студии“, истанбулска експертска група, изјави за SETimes дека грчките претпријатија се борат да најдат купувачи на домашниот пазар и сакаат да го прошират бизнисот во најбрзорастечката земја во регионот.
Турските инвеститори се, исто така, заинтересирани за нови можности во Грција.
Минатата година Атина објави програма за приватизација од 50 милијарди евра, вклучително и обновлива енергија, производство, рударство, отпад, туризам, имот и инфраструктура. 
Во март минатата година бизнисмени од Грција и Турција се состанаа во Истанбул и дискутираат околу потенцијални заеднички бизниси во врска со програмата на Атина за приватизација.
Догус груп, еден од најголемите турски конгломерати, купи 50 отсто од акциите во најголемата марина во Атина, Ламда, за 20 милиони евра.
„Турските инвеститори сметаа дека грчката криза е не само ризик, туку и можност“, рече за SETimes Музафер Кутлај, балкански експерт во Меѓународната организација за стратешко истражување, експертска група во Анкара. 
„Турските компании од телекомуникацискиот, транспортниот и инфраструктурниот сектор се заинтересирани за инвестирање во грчки средства.“
Но, според Кутлај, има културни и политички бариери што ги спречуваат турските инвеститори да влезат на грчкиот пазар.
Двата соседи сè уште имаат несогласувања околу поморските права во Егејот и Медитеранот, поделениот остров Кипар, и експлоатацијата и екстракцијата на нафта и гас.
Остануваат прашањата колку економските односи ќе се одразат на билатералните политички односи.
Панциос рече дека сето она што ја зголемува взаемната цена од потенцијалниот конфликт, како што е билатералната трговија или инвестициите, ќе ја намали веројатноста од конфликт меѓу двете држави.
„Значи, тоа ќе им даде мотив да најдат взаемно прифатливо решение за билатералните проблеми“, рече тој.
Другите се повнимателни.
„Зголемената билатерална зависност ќе ги натера носителите на одлуки да наоѓаат взаемни решенија. 
Но, останува прашање дали економијата е практична алатка за решавање на длабоко вкоренетите политички прашања“, рече Кутлај.
Од почетокот на грчката должничка криза, Турција и Грција не притискаат за никакви конкретни чекори за решавање на кипарското прашање или спoрот околу Егејското Море. 
Бајдарол рече дека поради грчката криза „тие не можат да ги кренат главите и да погледнат надвор од своите граници за решавање на замрзнатите конфликти како што е кипарскиот“.
Иако краткорочната трансформација во економските односи меѓу Грција и Турција можеби нема да биде доволна за решавање на политичките прашања, истата може „да создаде платформа врз којашто страните може да дискутираат околу овие прашања“, рече Кутлај.
