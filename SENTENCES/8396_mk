18/02/2012
Енди Дабилис за Southeast European Times во Атина —18.02.12
Стоејќи пред киното Асти во центарот на Атина -- едно од 48-те бизниси кои беа запалени за време на протестите -- Костас Каливјотис (30) рече дека ги оправдува палењата во безредието од 12-ти февруари, извршени од страна на подметнувачите на пожар, кога повеќе од 100.000 Грци излегоа на улиците против новите кратења на примањата.
Како и повеќе од милион други во Грција, Каливјотис рече дека е невработен и дека чувствува силен гнев кон владата. 
Тој рече дека големите пожари „дадоа сигнал оти можеби можеме да ги земеме нашите животи во сопствени раце“, рече тој за SETimes.
Тоа е малцинско гледиште во земјата каде што многумина -- навикнати на постојани протести, немири и штрајкови -- беа погодени од нападите кои го уништија историското кино Атикон, кое ќе направеше 100 години оваа година.
За разлика од Асти, зачувано од уништување бидејќи е под земја, Атикон, сместено во неокласична градба од 1870 година, можеби ќе треба подолго време да се реконструира.
Веднаш од другата страна на улицата е една од најпознатите книжарници во Атина, Јанос, каде што менаџерката Христине Параскевопулу (48) рече дека работниците се скоро навикнати на палење и насилство. 
Околу една четвртина од продавниците на улицата се затворени за време на кризата, со што им се приклучија на 111.000 други кои се затворени.
Тоа беше најжестока ноќ на насилство во Атина од немирите во 2008 година, кои траеја со денови, откако 15-годишниот Алекси Григоропулос беше убиен од двајца помошници полицајци. 
Тоа предизвика меѓународна осуда и многу бизниси беа запалени.
Овојпат подметнувачите на пожар целеа на кафетеријата Старбакс над Асти, како и филијалата на Банката на Кипар во неокласичната зграда во близина на пазарот за користени работи Монистираки и Плака, популарна туристичка област.
Костас Кавурис (41), чие семејство управува со банката седум години, стоеше пред запалените рушевини. 
„Се надеваме дека ќе можеме да ја повратиме, но многу е скапо да се направи тоа“, рече тој за SETimes. 
„Ова е историска зграда ... 
мораме да ја изградиме повторно.“
Подметнувачите на позар и анархистите, рече тој, не се како мирните демонстранти кои се чувствуваат очајни, но не прибегнуваат кон насилство. 
„Тие ги мрзат банките и политичарите“, рече тој.
Одејќи низ остатоците на Атикон, Хрисја Микониати рече дека го сфаќа бесот, но не и методите со кои се искажува. 
„Секогаш кога имаме проблем тие го палат центарот“, рече таа за SETimes.
Каливјотис рече дека се чувствува осуден на безнадежност.
„Би го запалил Акрополот кога тоа би ми ја подобрило состојбата“, рече тој.
