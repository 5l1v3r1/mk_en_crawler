17/03/2010
АНКАРА, Турција -- Премиерот Реџеп Тајип Ердоган во вторникот се закани дека околу 100.000 нелегални имигранти од Ерменија е можно да бидат екстрадирани од неговата држава. 
„Околу 170.000 Ерменци живеат во нашата држава. 
Од нив, 70.000 се турски државјани, а останатите се илегални имигранти кои се наоѓаат на турска територија повеќе од 10 години. 
Ако ситуацијата продолжи да се развива на овој начин, ние ќе мораме да го испитаме нашиот став кон нив“, рече Ердоган во интервју за турскиот сервис на Би-Би-Си. 
Оваа изјава уследи откако американскиот комитет и Шведска неодамна ги одобрија резолуциите за именување на убиствата од 1915 година на Ерменците во Отоманската империја како геноцид.
Во вторникот шведскиот премиер Фредрик Рајнфелд издаде соопштение во кое изразува жалење во врска со одлуката на парламентот за одобрување на документот. 
„Го информирав премиерот Реџеп Тајип Ердоган во саботата дека жалам за одлуката на Риксдаг [парламент], бидејќи истата го отвора патот за политизација на историските настани. 
Исто така, изразив загиженост дека ова може да биде искористено од силите во Турција кои се обидуваат да го прекинат процесот на помирување со Ерменија и процесот на реформи во Турција“, рече Рајнфелд. 
Шведскиот министер за надворешни работи, Карл Билт, исто така, го критикуваше потегот на парламентот. 
(Ватан, Хуријет, Милијет, Сабах, ИТАР-ТАСС - 17/03/10; AФП - 16/03/10)
