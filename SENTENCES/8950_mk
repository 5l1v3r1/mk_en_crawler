21/06/2012
Линда Карадаку за Southeast European Times во Приштина -- 21.06.12
Бајрам Зилфиу (57) е еден од шестмината косовски Албанци кој го преживеа масакрот во косовското село Мала Круша, на 26-ти март 1999 година.
„Србите во селото не однесоа во дворот и ни ги зедоа сите документи, пари, сите вредни работи што ги имавме. 
Не турнаа во редица и не натераа да влеземе во домот на Ќазим Батуша. 
Еден, со автоматска пушка, почна да пука ... 
113 лица загинаа, само шестмина од нас останаа живи живи под телата што паѓаа над нас“, рече Зилфиу за SETimes.
Шестмината преживеани успеаја да избегаат пред паравојниците да се вратат и да ја запалат куќата со телата. 
Четворица избегаа и се скрија во планините, избегнувајќи ги српските сили пет недели; другите двајца успеаја да им се приклучат на бегалците што преминуваа во Албанија.
Зилфиу изгуби седум членови на своето семејство тој ден.
Минатата недела, на 13-ти јуни, повеќе од 13 години по злосторството извршено од страна на силите на поранешниот југословенски претседател Слободан Милошевиќ, ЕУЛЕКС објави дека започна истрага за масовното убиство во Мала Круша.
Обвинител на ЕУЛЕКС од Призрен ја иницираше истрагата за воените злосторства извршени во селото.
„Досега обвинителството идентификуваше 56 потенцијални обвинети, кои би се соочиле со обвиненија за воени злосторства врз цивилно население -- вклучително и убиство на 113 селани, депортација на сите жени и деца од селото, пљачкосување и уништување на имотот“, објави ЕУЛЕКС.
„Се чувствувам добро затоа што тие започнаа истрага за да расветлат што се случило; иако, требаше да го направат тоа порано ...“, рече Зилфиу.
Феим Аслани беше еден од 113-те селани убиени во масакрот. 
Неговата вдовица, Мисерете Аслани, изјави за SETimes дека се сеќава оти била одвоена од својот сопруг, и била принудена да премине во Албанија.
„Откако се вратив од Албанија, видовме дека Србите уништиле сé“, рече Аслани, сега 39-годишна.
Селото има околу 700 жители, вклучително и 150 сирачиња и 82 вдовици.
Фатон Рамадани имал шест години кога се случи масакрот, и го видел својот татко за последен пат кога српските војници ги одвоиле мажите од жените и децата истиот ден. 
Неговиот татко, дедо и двајца роднини биле убиени.
„Се сеќавам кога го видов за последен пат, му мавнав и се придвиживме кон друго село. 
Се сеќавам на тоа како на црно-бел филм, повеќе од вистинита приказна“, рече тој за SETimes.
Пораснат од својата мајка вдовица, Рамадани има сега 19 години, и го завршува средното образование во Призрен. 
„Добро е што [EУЛЕКС] се разбуди ... 
подобро подоцна отколку никогаш“, рече тој.
Мисерете Аслани се согласува. 
„Започнувањето на истрагите ни дава некаква надеж. 
Да видиме дали ЕУЛЕКС ќе стори нешто конкретно. 
Сепак, не сме големи ентузијасти ... 
поминаа многу години без ништо да се направи“, рече таа.
Агрон Лимани, претседател на Здружението на семејствата на исчезнатите лица во Мала Круша, ги предводи семејствата што ја бараат правдата. 
Лимани изјави за SETimes дека ЕУЛЕКС почна да ги испитува луѓето во селото на 4-ти јуни, и дека досега сведочеле четири лица.
„Поради фактот дека жртвите се од Косово, местото на злосторството е во Косово и извршителите беа, исто така, од Косово ... 
побаравме на обвинетите да им се суди во Косово. 
Секој правен процес што би се одржал во Србија би бил неприфатлив за нас“, рече Лимани за SETimes.
Тој рече дека судските процеси што се одржуваат во Белград за злосторствата извршени во Косово не й служат на правдата. 
„Тие й служат на српската држава да се рехабилитира себеси политички, но не ги казнуваат злосторствата извршени во Косово.“
