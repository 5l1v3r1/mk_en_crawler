02/04/2010
Од Антонио Прленда за Southeast European Times во Сараево – 02/04/10
Песната „Гром и секавица", која ќе ја претставува Босна и Херцеговина (БиХ) на Евровизија 2010 во Осло, од многу аспекти претставува типична рок-песна за љубовта.
Но, и повеќе од тоа, таа може да се толкува како покана за помирување и обединување на сите луѓе во БиХ.
Вукашин Брајиќ (26), го пее рефренот:
„Ова е време да се стопи мразот од усните и од срцата/За раце се држат громот и секавицата/Да го надминеме минатото/Мора тоа да го сториме брзо .“
Брајиќ за првпат ја изведе „Гром и секавица“ во живо на 14-ти март, во специјалното Евровизиско шоу на јавниот радиотелевизиски сервис на БиХ (БиХРТ).
Песната беше изведена на англиски јазик од страна на Брајиќ, со текст на Един-Дино Саран, Улвија Тановиќ и Брајиќ.
„Среќен сум, возбуден и почестен што ќе ја претставувам мојата земја на еден ваков натпревар“, рече Брајиќ, откако дозна дека е избран.
Според правилото што се применува во изминатите неколку години, БиХРТ ја избира песната што ќе учествува на Евровизија во интерен процес на селекција, избирајќи меѓу десетиците песни поднесени за учество.
Дејан Кукриќ, претседателот на селекционото жири, рече дека 60 песни биле поднесени оваа година.
„Од тој број, 42 песни ги исполнија условите да бидат слушнати.
На крајот, две песни останаа во трката за селекционото жири.
„Ја избравме „Гром и секавица“, објасна Кукриќ.
Сите изведувачи мора да бидат од БиХ, додека текстописците може да не се Босанци.
Иако не е правило, изведувачите се очекува да претставуваат различно етничко потекло секоја година, за да се задоволат евровизиските обожаватели од БиХ.
Брајиќ е етнички Србин кој потекнува од западниот босански град Сански Мост.
Неговото семејство ја напуштило БиХ во 1995 година и се доселило во Србија, и тој моментно живее во Чачак, а студира во Неготин, Србија.
Брајиќ стекна обожаватели за време на популарното реално и талент шоу „Операција триумф“, кое се емитуваше во Хрватска, БиХ, Црна Гора, Србија и Македонија, со учесници од секоја од овие држави.
Текстописецот Саран (41), од Сараево, моментно е фронтмен на рок-групата од БиХ „Лету струке“, која се здоби со регионална популарност во изминативе десет години.
Саран не е само пејач, туку и ги пишува текстовите на групата.
Тој е еден од најпочитуваните текстописци во БиХ и во Хрватска.
„Тешко беше да се наштима сензибилитетот на песната, бидејќи ова не е песна песна за изведување“, рече Брајиќ.
„Но ...
јас сум подготвен и ќе дадам сé од себе во Осло.“
БиХ ќе се натпреварува во првото полуфинале на 25-ти мај, настапувајќи во првата половина од вечерта.
Во февруари се раширија гласини дека учеството на БиХ на Евровизија може да биде доведено во прашање поради значителниот долг -- скоро 2 милиони евра -- што й се должат на Европската радиодифузна унија.
Кукриќ, од БиХРТ, ги негираше шпекулациите и рече дека БиХ ќе учествува според планираното.
Јусуф Рамадановиќ даде свој придонес за овој натпис.
