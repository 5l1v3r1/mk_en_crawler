18/05/2013
Енди Дабилис за Southeast European Times во Атина -- 18.05.13
Грчкиот премиер Антонис Самарас рече дека продажбата на обложувачкиот монопол ОПАП покажува оти Грција е сериозна во врска со спроведувањето на реформите како услов за помошта за спас.
Договорот, кој ќе му даде на чешко-грчкиот конзорциум „Ема Делта“ 33 отсто од акциите во обложувачкиот монопол, ќе донесе 712 милиони евра.
„Важно е како сигнал до меѓународната заедница и пазарите, што програмата за приватизација [напредува]“, рече за SETimes Агелос Цаканикас, директор за истражување во атинската Фондација за економско и индустриско истражување.
Сепак, тој истакна дека „Тоа е, исто така, приватизација која немаше политичка цена, бидејќи ги вклучува лотариите и обложувачката индустрија ...
немаше голем надворешен интерес за ова“.
Понудата на „Ема Делта“, беше за околу 18 милиони евра пониска од она што владата се надеваше дека ќе го реализира во својот прв голем договор за приватизација.
Првичната понуда на „Ема Делта“ од 622 милиони евра беше одбиена и вратена во претпријатието за евентуално зголемување.
„Фондот за развој на Република Грција“ објави дека е постигнат договор со групата и дека истиот ќе биде профитабилен за државата.
„Ако ОПАП не се приватизираше, државата ќе добиеше дивиденда за финансиската година 2013 од само 13 милиони евра, и во текот на следната деценија ќе добиеше не повеќе од 360 милиони евра, што е околу 50 отсто од сумата што ја доби преку приватизацијата“, соопшти фондот, кој е одговорен за приватизациите во земјата.
Вкупно 622 милиони евра ќе бидат платени како паушална сума по потпишувањето на договорот, додека дивидендата на државата за 2012 година изнесува 60 милиони евра.
Сумата ќе биде платена во Развојниот фонд на Република Грција од страна на новиот сопственик, додека преостанатите 30 милиони евра ќе бидат платени во текот на следната деценија.
Министерот за финансии, Јанис Стурнарас, го поздрави договорот, иако истиот беше под очекувањата.
„Довербата на инвестициските фондови во грчката економија се докажа“, рече тој.
Италијанското претпријатие за обложување Лотоматика објави дека ги купило малцинските акции во еден од фондовите што го сочинуваат „Ема Делта“.
Тројката на ЕУ-ММФ-ЕЦБ ја притиска владата веќе три години за побрза приватизација.
Иако нема да има ударно влијание врз намалувањето на грчкиот долг од 303 милијарди евра, потегот се смета за психолошки продор кон ставање крај на отпорот против приватизацијата.
Антонис Клапсис, шеф за истражување во Институтот за демократија Констандинос Караманлис во Атина, рече дека продажбата на агенцијата за обложување ќе внесе доверба кај инвеститорите.
„Приватизацијата на ОПАП е само прв чекор кој ќе ја отвори вратата за она што понатаму ќе следи“, рече тој за SETimes.
„Тоа, исто така, дава јасен сигнал дека владата е цврсто решена, и покрај реакциите на опозицијата, да ги спроведе сите неопходни реформи за да ја зајакне грчката економија.
Климата во Грција се менува и да се надеваме дека странските инвеститори ќе го ценат тоа и ќе ја изберат Грција како место каде што може да се води бизнис“, рече Клапсис.
ОПАП, најголемата обложувачка операција во Европа, има 10-годишна лиценца за управување со 35.000 видеолотариски терминали, како и ексклузивни права да управува со 13 игри на среќа до 2030 година.
Димирис Хациниколау, професор по економија на Универзитетот во Јанина, рече дека Грција можеби се продаде евтино за брза сатисфакција.
„Тие го продадоа ОПАП за профитите од една година“, рече тој за SETimes.
„Цената на компанијата е еднаква на сегашната вредност на сите нејзини очекувани идни профити, плус сегашната вредност на нејзиниот капитал“, рече тој.
„Тоа, всушност, беше подарок, а не продажба.“
Кои други државни претпријатија можат да се приватизираат за да се намали долгот на државата?
Кажете ни што мислите во коментарите.
