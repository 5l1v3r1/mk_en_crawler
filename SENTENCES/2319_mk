04/05/2005
Од Јелена Тушуп за Southeast European Times во Белград – 04/05/05
Со разгорувањето на дискусијата пред започнувањето на разговорите за конечниот статус на Косово, српските политичари изразуваат различни ставови за иднината на провинцијата.
Поранешниот министер за надворешни работи на Србија и Црна Гора Горан Свилановиќ, член на Меѓународната комисија за Балканот, неодамна рече дека би било најдобро за целиот регион ако Косово добие независност со извештајот на Комисијата со кој се предвидуваат „силни гаранции за правата на Србите и другите малцинства“, рече Свилановиќ.
Сепак, поддршката за независноста и понатаму претставува контроверзен став во Србија и Свилановиќ веднаш беше нападнат од страна на другите политичари и медиумите.
Српскиот претседател Борис Тадиќ изјави дека и покрај тоа што враќањето на српската власт во Косово не е можно, Белград ќе продолжи да се спротивставува на целосната независност.
„Тоа би ја зголемило независноста во регионот“, рече Тадиќ, вклучувајќи ги соседните држави.
Се разбира, во тек се жестоки дискусии за ова прашање.
Но, според еден аналитичар, професорот на белградскиот Универзитет за политички науки Александар Митиќ, српските водачи сé уште не формулирале јасна платформа или не нашле аргуметни за поддршка на својот став, одлучувајќи се наместо тоа на повторување на слоганот:
„без независност!“.
Слична ситуација постои и во Приштина, вели политичкиот водач на косовските Албанци Ветон Сурои, освен што тој став е обратен.
„Нашата преговарачка платформа не е особено брилијатна -- таа започнува со независноста и завршува со независноста.
Но, помеѓу тоа не се формулирани многу премиси“, изјави Сурои за Радио Б92 минатиот месец.
И покрај, како што се чини, непомирливите позиции за независноста, сепак двете страни имаат области за кои се сложуваат.
Тие, на пример, се сложуваат дека сегашниот статус кво не може да се одржува уште долго време и дека малцинските права претставуваат клучно прашање.
Покрај тоа, Србите, како и косовските Албанци гледаат напред кон иднината во ЕУ.
Во неодамнешното интервју за една косовска телевизија шефот на УНМИК Сорен Јесен-Петерсен рече дека смета оти разговорите околу конечниот статус на Косово би можеле да започнат на крајот од септември или почетокот на октомври, и во истите ќе бидат вклучени претставници на косовските Албанци, нивните српски колеги и меѓународното присуство.
Разговорите ќе бидат засновани на три принципи -- да нема враќање на ситуацијата од март 1999 година, да нема поделба на Косово и да нема обединување со соседна територија.
„Јасно е дека Белград и Приштина ќе бидат најважните и најактивните учесници.
Но, никој не очекува Белград и Приштина самите да постигнат согласност.
Неопходно е меѓународно присуство во разговорите.
За ова присуство сé уште се разговара, но конечната одлука и понатаму е одговорност на Советот за безбедност.
Тој ќе ја прифати резолуцијата со која ќе биде дефиниран конечниот статус на Косово“, изјави Јесен-Петерсен за телевизијата „Коха вижн“ на 27-ми април.
