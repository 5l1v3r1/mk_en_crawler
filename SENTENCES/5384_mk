21/06/2010
(Софиска новинска агенција, новинска агенција Фокус, Dnevnik.bg -- 19/06/10 - 20/06/10;
ДПА, УПИ, Софија ечо, Медиапул, Dnevnik.bg, Софиска новинска агенција, новинска агенција Фокус, Нова ТВ - 18/06/10;
Eурактив, РИА Новости - 17/06/10)
Бугарскиот премиер Бојко Борисов во петокот (18-ти јуни) рече дека ја поддржува изградбата на нуклеарната централа Белене, но дека нејзината цена мора да се намали за да биде остварлива.
Бугарија го обнови проектот во 2005 година.
Според првичните пресметки, вкупната цена за реализирањето на втората нуклеарна централа во земјата со јачина од 2.000 мегавати, 100 километри источно од постојната во Козлодуј, ќе изнесува околу 4 милијарди евра.
Тоа би било „добра“ цена, рече Борисов во интервју за софиската Нова ТВ во петокот изутрина.
Но, кога секој од компонентите на проектот ќе биде помножен со соодветни индекси на ескалација, истата на крајот скока на 8 милијарди евра, истакна тој.
„Цената мора да се намали“ истакна тој, изразувајќи уверување дека централата Белене може да се комплетира по пониска цена и на начин кој ќе ја направи стопански остварлива.
Тој постојано истакнува дека со оглед на финансиските проблеми со кои се соочува земјата, неговата влада не може да дозволи да плати скоро 13 милијарди евра за централата.
Бугарија и Русија потпишаа договор за проектот за време на посетата на тогашниот претседател Владимир Путин на Софија во јануари 2008 година.
Набргу потоа поранешната бугарска влада предводена од социјалистите го избра руското претпријатие Атомстројекспорт за изградба на централата.
Нејзината изградба беше блокирана откако стратешкиот инвеститор, германската РВЕ, се повлече во октомври 2009 година.
Борисов во петокот изјави дека им кажал на Русите дека проектот ќе се спроведе, но само откако прашањата како што се финалната цена и остварливоста, ќе бидат расчистени.
„Претпоставувам дека Русите ја разбираат нашата загриженост“, рече Борисов.
За време на интервјуто за бТВ, претседателот Георги Парванов посочи дека изградбата на Белене може да биде ставена на референдум.
Тој вели дека проектот нема да биде повеќе од 8 милијарди евра.
Парванов, исто така, ги бранеше договорите за гасоводот на природен гас Јужен тек и нафтоводот Бургас-Александрополис кои беа потпишани заедно со оној за Белене, за време на посетата на Путин на почетокот од 2008 година.
Додека тој ги опишуваше како „грен слем“ за Бугарија во тоа време, критичарите постојано го обвинуваа него и поранешната влада предводена од социјалистите дека ја зголемуваат енергетската зависност од Русија.
Во изјавата на 11-ти јуни Борисов посочи дека Бугарија ќе се повлече од проектот Бургас-Александрополис со Грција и Русија, претежно поради загриженоста во врска со животната средина, особено по катастрофата со истекувањето нафта во Мексиканскиот Залив.
Борисов изјави за Нова ТВ во петокот дека конечната владина одлука за ова прашање ќе зависи од резултатите на меѓународната проценка за животната средина.
„Сите сме свесни дека по ситуацијата во Мексиканскиот Залив, многу, многу екологисти сега ќе бидат повнимателни кога ја сместуваат нафтата во мали пристаниште како Бургас и во разбранувано море како Црното Море“, рече Борисов
Во меѓувреме, Парванов ја критикуваше владата за нејзиниот „недостаток на континуитет во енергетската политика“, што, според него, доведе до „колапс во енергетската дипломатија на [Бугарија]“.
На крајот од економскиот форум во Санкт Петерсбург на 12-ти јуни, Бугарија предупреди дека ако не успее да донесе корпоративни одлуки во врска со гасоводот Јужен тек за брзо време, може да биде принудена да се повлече од проектот.
