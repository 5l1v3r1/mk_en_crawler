20/12/2004
(ФТ, Канцеларија на високиот претставник - 20/12/04;
ББС, Ројтерс, РТЕ, ФЕНА, ББС Мониторинг - 19/12/04;
АФП, Ројтерс, СНН - 18/12/04)
Босна и Херцеговина (БиХ) мора да соработува со Меѓународниот кривичен трибунал за поранешна Југославија (МКТЈ) и да ги исполни условите на ЕУ, ако сака да оди напред по патот кон подобра иднина, рече во неделата (19-ти декември) високиот претставник Педи Ешдаун.
„Има една задача за БиХ, која не се променува со оставките, и која само уште повеќе би се одложила со избори, а тоа е соработката со МКТЈ и продолжување со реформите на ЕУ“, рече Ешдаун во неделата.
„Колку подолго не го правиме тоа, толку таа иднина е подалеку од нас“, додаде тој.
Минатиот четврток, една недела откако по вторпат беше одбиена апликацијата на БиХ за членство во програмата на НАТО Партнерство за мир (ПзМ), поради несоработката со Трибуналот на ОН, Ешдаун најави серија мерки кои имаат за цел решавање на проблемите со спроведувањето на законот и безбедноста.
Овој чекор беше, исто така, поттикнат и од неодамнешното откритие дека Армијата на ентитетот во БиХ со кој управуваат Србите, Република Српска (РС) и понатаму го штити еден од најбараните обвинети од страна на Трибуналот, Ратко Младиќ, кој, наводно, прославил некој празник во објект на Армијата во источна БиХ во текот на изминатото лето.
По мерките, меѓу кои беше и отпуштањето на деветмина босански Срби од полицијата и службата за разузнавање, како и замрзнувањето на банковните сметки на поединци осомничени за заговор со воени злосторници, уследија оставките на премиерот на РС Драган Микеревиќ и министерот за надворешни работи на БиХ Младен Иваниќ.
Неколку други официјални претставници на босанските Срби од партијата на Иваниќ, Партија за демократски прогрес (ПДП), исто така, поднесоа оставки или се очекува да го сторат тоа до вторник.
Борислав Паравац, актуелниот шеф на трипартитното Претседателство на БиХ рече дека ќе поднесе оставка ако Српската демократска партија (СДС) го побара тоа од него.
Сулејман Тихиќ, претставникот на босанските Муслимани во Претседателството на БиХ, рече дека се надева оти политичарите во РС нема да преземаат дејства кои би можеле да го загрозат функционирањето на власта на државно ниво.
Тој рече дека мерките на Ешдаун дека се „во интерес на граѓаните на РС, како и на БиХ“.
„Многу е важно да се разбере природата на моите мерки и важно е, исто така, да се разбере природата на овие оставки“, рече Ешдун во неделата.
„Мерките што ги објавив минатата недела не се осмислени со цел да ги казнат граѓаните на РС.
Далеку од тоа.
Овие мерки имаат јасна и логична цел - да обезбедат простор, време и средства за усогласување на РС со Дејтонскиот договор за да може БиХ да оди напред.“
Вашингтон, исто така, одговори на несоработката на ентитетот на босанските Срби.
На заедничката прес-конференција со Ешдаун во четвртокот, американскиот амбасадор Даглас Мекеlхани рече дека неговата земја одлучила да ги замрзне средствата на СДС и да им забрани на американските граѓани финансиски трансакции со партијата.
Покрај тоа, ќе бидат наметнати органичувања за патување врз раководството на СДС, како и на ПДП, рече Мекелхани.
