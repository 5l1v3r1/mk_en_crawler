09/06/2011
Од Мухамет Брајшори за Southeast European Times во Приштина – 09/06/11
Инфлацијата станува сé позначаен предизвик за секојдневниот живот во Косово, додека цените на некои основни производи се зголемуваат скоро секоја недела од јануари.
Порастот на цените ја усложнува и онака црната економска слика, со невработеност од 45 отсто и најниска просечна плата во регионот од 272 евра.
„Добивам 230 евра месечно, и кога ги гледам цените, не знам што да правам -- дали да платам сметки за струја, да го нахранам семејството или [да покријам] други трошоци.
Секој ден станува сé потешко да преживееме“, вели наставничката од Приштина, Дрита Белегу.
Некои пензионери велат дека шансите за пензионерите се дури позастрашувачки, бидејќи пензиите се пониски од платите.
Пензионерот од Подуево, Бајрам Гаши (69), изјави за SETimes дека мора да се грижи за својата сопруга и внуците со месечна пензија од 75 евра.
„Можам да преживеам благодарение на помошта на некои членови на семејството.
За мојата пензија, многу размислувам како да ја потрошам, бидејќи едвај можам да купам храна за семејството за само една недела“, рече Гаши.
Тој објасни дека неговиот син и снаа се исчезнати од косовската војна во 1999 година, поради што тие се законски старатели на внуците.
„Тие се премногу мали за да работат и мора да одат на училиште.
Цените на храната се високи.
Животот за моето семејство е многу тежок.
Навистина не знам што да правам“, рече тој.
Артан Хасани, продавач на пазар во Приштина, рече дека малку луѓе купуваат во последниве месеци бидејќи цените на некои производи, како што се лебот и шеќерот, се зголемија за половина.
„Цените се високи во споредба со минатата година.
Не ги зголемивме бидејќи сакавме, туку бидејќи не можеме да си дозволиме загуби“, рече Хасани.
Eкономистите велат дека движењата на цените се должат на зависноста на Косово од увозот.
Блокирањето од страна на Србија на увозот на пченица во Косово, исто така, влијаеше на цената на некои основни прехранбени производи како што е лебот.
„Производството на храна е многу мало, што го прави Косово зависно од увозот.
Ако има зголемување на цените во Србија или Македонија, тоа автоматски ќе се одрази на Косово“, рече поранешната претставничка на Министерството за економија, Ариана Беќири, за SETimes.
Експертите сметаат дека владата нема стратегија за справување со ситуацијата.
Беќири објасни дека актуелната економска политика ја спречува владата да интервенира при утврдувањето на цените.
„Владата може да се откаже од плаќање ДДВ за некои производи заради подобрување на ситуацијата, но тоа нема да се случи поради аранжманот со ММФ“, рече Беќири.
Нивото на потрошувачката, утврдено од страна на економистите на 45 евра по лице, не помага да се стимулира стагнираната економија.
Според неодамнешниот извештај на Светската банка, 15 отсто од косовското население се смета за екстремно сиромашно.
Додека цените на мало се зголемија за скоро 11 отсто во април во споредба со април 2010 година, прехранбените производи како лебот и житарките се особено погодени.
Претставникот на Заводот за статистика на Косово, Илир Бериша, изјави за SETimes дека цените паднаа за нешто повеќе од 1 отсто овој месец поради тоа што електричната енергија сега се наплаќа по поевтина, летна тарифа.
Цените на продуктите како што се пченицата и лебот се очекува да се стабилизираат, па дури и да се намалат, во блиска иднина.
„До јули, очекуваме намалување на цените на житните производи и лебот, што ќе биде под влијание на зголемувањето на локалното производство во тоа време“, изјави за SETimes Мухамет Фаризи од Здружението за производство на пченица.
Но, дури не се случи тоа, економистите предупредуваат дека луѓето ќе мора да се справат со повисоките цени.
