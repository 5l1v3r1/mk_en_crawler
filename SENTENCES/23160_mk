02/11/2008
ПАРИЗ, Франција -- Ситуацијата во Босна и Херцеговина (БиХ) ќе биде во фокусот на состанокот на министрите за надворешни работи на ЕУ, кој ќе се одржи во Брисел на 10-ти ноември, објавија францускиот министер за надворешни работи, Бернард Кушнер, и високиот претставник Мирослав Лајчак по состанокот во петокот (31-ви октомври) во Париз.
„Реформите во БиХ се забавени, и покрај посветеноста на сите политички партии на брзиот напредок во поглед на агендата за ЕУ“, рече Лајчак по состанокот.
Тој и Кушнер се согласија дека на ниту една партија не треба да й се дозволи да го уништи напредокот постигнат во напорите за пристап на БиХ во ЕУ во текот на изминатите 13 години.
Тие, исто така, ги повикаа водачите на БиХ да работат понапорно во нивните заложби за исполнување на целите поставени од страна на Советот за спроведување на мирот во февруари.
Во меѓувреме, архитектот на Дејтонскиот мировен договор Ричард Холбрук во четвртокот рече дека сега има повеќе тензии, а помалку соработка помеѓу ентитетите на БиХ од кога и да е по конфликтот во периодот 1992-1995 година.
Тој за Ројтерс изјави дека клучната причина за тоа е премиерот на Република Српска Милорад Додик.
Тој, исто така, рече дека ако му се дозволи на еден од ентитетите на БиХ да се нарече „република“ тоа ќе биде грешка.
„Требаше да инсистираме на различно име“, рече Холбрук.
(Ројтерс, Макфакс, ОХР - 31/10/08)
