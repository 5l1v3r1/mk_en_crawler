31/08/2011
Мухамет Брајшори за Southeast European Times во Приштина -- 31.08.11
Откако прогласи независност во февруари 2008 година, Косово не може да ја наметне својата власт целосно во областите каде што доминира српското население и околу северниот град Митровица, или да ја запре Србија во управувањето со „паралелните“ институционални структури таму.
Сега, по посетата на германската канцеларка Ангела Меркел на Белград минатата недела, официјалните претставници и Приштина се чувстуваат посигурни дека ЕУ ќе изврши притисок врз Србија за решавање на прашањето.
Германскиот водач јасно го поврза пристапувањето на Србија во ЕУ со напредокот во дијалогот со Косово и укинувањето на паралелните структури.
Но, новинарите и политичките аналитичари имаат различни ставови за тоа што всушност се случува.
Во изјавата за SETimes, новинарот од Митровица, Драган Крстиќ, рече дека ЕУ ќе се обиде да ги интегрира во косовската влада институциите кои ги води Србија, истовремено залагајќи се да ги внесе Белград и Приштина во блокот.
„За ЕУ е сега важно, преку дијалогот, да ги интегрира српските институции во Косово, без да ги отстранува“, рече Крстиќ.
„Правејќи го тоа, ЕУ ќе се обиде да ги внесе како Белград, така и Приштина, во Унијата во исто време, како подарок за Белград заради откажувањето од своите институции и за Приштина за прифањето на ,паралелните структури’ во системот.“
Агрон Деми, извршен директор на Институтот ГАП во Приштина, вели дека од Србија нема да се бара да го признае Косово.
Односите ЕУ-Србија, рече тој, се засновани на принципот „се согласуваме да не се согласуваме“ кога станува збор за Косово.
Но, од Белград ќе биде побарано да ги прифати условите што ги наведе Меркел, рече тој.
„Ако Србија не ги земе предвид сугестиите што ги даде Меркел, тоа ќе ја вознемири Германија и ќе даде сигнал дека Србија не ги зема предвид предлозите на најсилната земја-членка на ЕУ“, рече тој.
Себ Битичи, извршен директор на Институтот за балканска политика, ја смета посетата на канцеларката за можна пресвртница.
„Пораката на Меркел беше најсилна досега кога станува збор за земјите од ЕУ во врска со косовско-српските односи“, рече тој.
„Можеби гледаме нов модел на учество на ЕУ во Западен Балкан.
Сега кога прашањето на соработката на [Белград] со МКТЈ е минато, фокусот треба да биде ставен на тоа Србија да ги нормализира односите со своите соседи.“
„Србија ќе мора да ги нормализира односите и да најде модус вивенди со Косово како две соседни земји ако сака да пристапи во ЕУ.
Тоа може да биде договор за взаемно признавање, или ако не биде признавање, тогаш „договор за непризнавање“, додаде Битичи.
Но, недостатокот на единство меѓу сопствените членови може потенцијално да ја поткопа заложбата на ЕУ за решение.
Кипар, Грција, Романија, Словачка и Шпанија одбиваат да го признаат Косово, иако мнозинството земји во блокот го сторија тоа.
Разидувањето ќе се манифестира во декември кога -- под услов комисијата на ЕУ да го препорача -- ЕУ се очекува да одлучува за кандидатскиот статус на Србија, рече Крстиќ.
„Србија сé уште смета на петте земји кои не го признале Косово, бидејќи тоа ќе й оневозможи на ЕУ да одлучува за сé што е поврзано со Косово преку наметнување нови услови“, рече тој.
„Но, Германија може да ја блокира Србија и тогаш тоа ќе ја подели Унијата за две прашања, Косово и Србија.“
