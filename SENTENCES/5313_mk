22/10/2010
Од Мухамет Брајшори за Southeast European Times во Приштина -- 22/10/10
Процесот на пристапување на Косово во Шенген зоната нема да биде попречен од фактот што пет членки на ЕУ сé уште не ја признале неговата независност, рече во четвртокот (21-ви октомври) известувачката на Европскиот парламент за визната либерализација на Западен Балкан, Тања Фајон, по состанокот со министерот за внатрешни работи, Бајрам Реџепи.
Претходниот ден, таа се состана со косовскиот вршител на претседателската функција, Јакуп Красниќи.
„Косово ќе остане многу изолирано ако не биде вклучено, и јас сум сигурна дека ќе има големо разочарување меѓу народот“, рече Фајон по нивните разговори. 
„Затоа, мора да најдеме начин за вклучување на Косово во процесот.“
„Се надевам дека 10-ти ноември, два дена откако министрите ќе ја донесат одлуката за Албанија и Босна и Херцеговина, ќе биде одлично време да им се дадат на косовските власти и граѓаните добри вести“, рече таа.
Сепак, додаде таа, Косово мора да бори да ги исполни условите на ЕУ, и таа ги повика косовските институции да преземат кампања за едуцирање на граѓаните во врска со безвизниот режим.
„Само што се вратив од министерска конференција во Словенија, каде што разговарав со моите колеги и ние се согласивме дека ЕУ мора да му даде на Косово јасни насоки за чекорите што треба се преземат“, рече Фајон. 
Косовските институции мора да продолжат [со спроведување] на реформите и да ги исполнат обврските предвидени со Извештајот за напредокот од 2009 година, рече таа.
Таа истакна дека постојат многу причини за тоа што Косово моментно е надвор од процесот -- вклучувајќи ги и прашањата на граничната безбедност и немањето биометрички пасоши.
„Сите знаеме дека овој процес е долг и исцрпувачки, но стратегијата треба да им се даде на Косоварите за да се продолжи со комплетирањето на разговорите“, рече Фајон.
Реџепи ја критикуваше ЕК за недонесувањето стратегија за безвизниот статус.
Тој реферираше на ветувањето на директорот за проширување на ЕУ за Косово, Пјер Мирел, дека земјата ќе го добие планот до средината на септември.
„Европската комисија не го исполни своето ветување“, рече Реџепи.
Според него, Косово ги исполни сите технички услови за добивање безвизен режим.
