27/02/2007

Полската министерка за надворешни работи, Ана Фотиге, во четвртокот (22-ри февруари) допатува во Загреб и се состана со хрватската колешка Колинда Грабар-Китаровиќ. 
Тие разговараа за аспирациите на Хрватска за членство во ЕУ и во НАТО и за зајакнувањето на економската соработка. 
Фотиге, исто така, се состана со претседателот на парламентот, Владимир Шекс, и со претседателот Стипе Месиќ.
***
Српскиот претседател Борис Тадиќ, австрискиот канцелар Алфред Гусенбауер и унгарскиот премиер Ференц Ѓурчани се собраа во неделата (25-ти февруари) во Будимпешта, на трилатерален самит. 
На агендата доминираа прашања поврзани со конечниот статус на Косово, кандидатурата на Србија за интеграција во ЕУ, ситуацијата на Балканот и трилатералната соработка.
***
Премиерот на Република Српскa Mилорад Додик и шефот на Исламската верска заедница во БиХ, Мустафа Чериќ, се состанаа во петокот (23-ти февруари) во Бања Лука, на разговори околу прашањата од билатерален интерес. 
Тие се согласија со потребата за повеќе меѓурелигиски, меѓуетнички и меѓукултурен дијалог, толеранција и напори за помирување во БиХ и насекаде.
***
Романскиот премиер Калин Попеску Таричеану, кој се наоѓа во тридневна посета на Јапонија, во четвртокот (22-ри февруари) се состана со својот колега, Шинзо Абе. 
Разговорите се фокусираа на билатералните односи и економската соработка. 
Тие го разгледаа пилот-проектот за изградбата на новата подземна железница во Букурешт, која е можно да биде финансирана од Јапонската банка за меѓународна соработка.
***
Романскиот претседател Трајан Башеску во четвртокот (22-ри февруари) беше во Каиро за да присуствува на Романско-египетскиот бизнис форум. 
Тој ги покани египетските инвеститори да дојдат во Романија, истакнувајќи го потенцијалот на потрошувачкиот пазар на земјата од 22 милиони жители, особено поради новото членство на Романија во ЕУ.
***
Данскиот министер за надворешни работи, Пер Стиг Моелер, во четвртокот (22-ри февруари) допатува во Белград, каде што беше примен од неговиот српски колега, Вук Драшковиќ. 
Нивниот фокус беше Косово, при што Стиг Моелер ја поздрави одлуката на Србија да учествува на разговорите во Виена, со цел да се разговара околу разликите во врска со предлогот за идниот статус на претставникот на ОН Марти Ахтисари. 
Стим Моелер, исто така, се состана со премиерот Воислав Коштуница.
***
Литванија е подготвена да обезбеди помош за Хрватскa во исполнувањето на критериумите за членство во ЕУ и во НАТО, му рече литванскиот претседател Валдас Адамкус на својот хрватски колега, Стипе Месиќ, во четвртокот (20-ти февруари) во Вилниус. 
Тие разговараа и околу начините за зајакнување на билатералните економски односи и охрабрувањето на взаемните инвестиции.
(Разни извори -- 20/02/07-27/02/07)
