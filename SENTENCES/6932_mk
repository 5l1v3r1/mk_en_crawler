27/09/2012
Мики Трајковски за Southeast European Times во Охрид -- 27.09.2012
Зголемената загриженост поради сé поголемото загадување на водите на Балканот, ја поттикна глобалната иницијатива за чистење на морето, езерата и реките, кои станаа места каде што се фрла цврстиот отпад.
Глобалната асоцијација за подводна свест, со седиште во Хрватска, ја организираше првата глобална акција за чистење на крајбрежјето во повеќе од 20 земји.
За само неколку часа беа отстранети вкупно 100.000 тони цврст отпад.
Скоро сите земји од Југоисточна Европа беа вклучени во акцијата.
Асоцијацијата е нова, непрофитна невладина организација за заштита на животната средина, финансирана од британскиот бизнисмен Берни Еклстон, со цел да се подигне јавната свест, особено кај младите генерации, за влијанието на загадените мориња, езера и реки.
Кристијан Чуравиќ, претседател на асоцијацијата, изјави за SETimes дека на Балканот, Хрватска има највеќе отпад, но и другите регионални земји следат веднаш по неа.
„Ситуацијата на Балканот е критична, со оглед на тоа што екологијата и грижата за животната средина во нашите земји не постоеше пред 10 години.
Хрватска е во најлоша ситуација со своето долго крајбрежје;
следни се Србија и Црна Гора, заедно со другите регионални земји“, рече тој.
„Брегот на Хрватска е најзагаден во Европа по шкотското Келтско Море.
Тоа е туристичка земја и годишно заработува и до 1,3 милијарди евра од туристите, но одвојува 134 милиони евра за чистење на животната средина“, рече Чуравиќ.
Според Чуравиќ, нема плажа, ниту напуштен остров без отпад на нивното морско дно -- од автомобилски гуми, метал, пластика, конзерви, стакло, батерии, мотори, резервоари за бензин и гас и друго.
„Јас бев прв кој почна со чистење на хрватскиот брег.
Извадивме повеќе од 65 тони отпад.
Потоа дојдовме на идеа да организираме регионална акција на чистење, а потоа и глобална“, рече Чуравиќ.
Поголем дел од акцијата за чистење во Хрватска беше спроведен во близина на крајбрежниот град Биоград, додека во Црна Гора тоа беше во Будва, Словенска плажа и градската марина.
„Загадувањето е навистина големо во одредени области долж брегот.
Истиот е прилично незаштитен и загрозен од различен отпад.
Ние, организацијата, дејствуваме по предупредување на граѓаните, а потоа ги советуваме надлежните институции.
Планираме да отвориме канцеларија каде што граѓаните може да пријават случаи на загадување на водата“, рече Небојша Ивановиќ, претседател на огранокот на оваа подводна асоцијација во Црна Гора.
Македонското Охридско Езеро, прогласено од УНЕСКО за светско наследство, се претвора во депонија на цврст отпад.
Иако езерото е долго само 30 километри, нуркачите велат дека има најразличен отпад на дното на езерото.
Васко Николоски, нуркач од охридскиот клуб Амфора, изјави за SETimesдека во езерото има фрижидери, печки и машини за перење алишта.
„Досега отстранивме десетици тони отпад од езерото;
пластика, дрво, градежни материјали, железо, спортска опрема, велосипеди ...
Кога ги градат или поправаат своите куќи, наместо да го фрлат градежниот материјал на соодветен начин, жителите го фрлаат во езерото“, рече Николоски.
Неколку точки во езерото се во полоша состојба од другите -- со неколку лоши места во близина на туристичките капацитети.
Езерото е длабоко повеќе од 200 метри и нуркачите може да го отстранат отпадот само во близина на брегот и на помалите длабочини.
Реките на Балканот не се во ништо подобра состојба.
Екологистите велат дека регионалните земји мора да обрнат посебно внимание на пошумувањето на населените области, за да се намали ерозијата на речните корита преку редовни чистења на реките.
„Секоја година сите водни области стануваат потенцијални депонии и досега никој не се посветил на тоа на систематски начин, туку само повремено.
Студиите покажуваат дека стотици тони ѓубре се фрлени на дното на езерата, реките, морињата и океаните“, рече Киро Ангелески, претседател на скопскиот нуркачки клуб Врело.
Ѓоко Зороски од Движењето на екологистите на Македонија, изјави заSETimesдека зголемувањето на отпадот во водата директно го загрозува целиот воден свет.
„Отпадот во водните екосистеми може да испушти токсични супстанци, кои потоа влегуваат во синџирот на исхрана на водните организми и може да се најдат во храната што ја консумира човекот“, рече Зороски.
Според Зороски, недостатокот на јавна свест е главната причина зад овој проблем, но, исто така, тешко е да се спроведат законските регулативи поради недостигот на инспектори за животната средина.
Ленче Локоска, специјалист за водите во охридскиот Хидробиолошки институт за проверка на квалитетот на водата, вели дека намалувањето на загадувањето на водата бара постојани чистења.
„Вештачките езера [басени] се, исто така, погодени поради механичкото загадување, тие имаат кус животен век и им требаат чести чистења“, рече Локоска заSETimes.
