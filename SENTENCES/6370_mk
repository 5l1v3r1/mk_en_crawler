21/01/2012
Линда Карадаку за Southeast European Times во Приштина -- 21.01.12
По отпочнувањето дијалог со ЕУ за визната либерализација оваа недела, Косово сега се соочува со тешка задача да ги исполни потребните критериуми за да го претвори во реалност безвизниот процес.
Иако владата искажува ентузијазам за предизвикот, некои аналитичари се претпазливи.
„Мислам дека најголемите предизвици за нас во овој процес ќе бидат спречувањето на нелегалната имиграција и барањата за азил.
Неколку земји во регионот кои добија визна либерализација, се на ризик истата [да ја изгубат] поради зголемениот број баратели на азил од овие земји“, рече за SETimes косовската министерка за евроинтеграција, Флора Читаку.
Унијата ги укина визните барања за Србија, Македонија и Црна Гора во декември 2009 година, а за Босна и Херцеговина и Албанија во 2010 година.
Настрана од овие прашања, земјата мора „да спроведе значителни реформи во клучните области, како што е безбедноста на патните документи;
управувањето со границите, миграцијата и азилот;
јавниот ред и безбедносните прашања -- особено борбата против организираниот криминал и корупцијата;
и прашањата на основните права поврзани со слободата на движењето“, рече во четвртокот европската комесарка за домашни работи, Сесилија Малмстром, на почетокот од разговорите.
Но, како што вели Читаку, владата работи веќе две години на подготовките за дијалогот.
Косово отвори граѓански регистар, започна со издавање биометрички пасоши, одобри стратегија за реинтеграција на репатрираните лица и одобри национална стратегија за борба против цивилната миграција и акциски план за спроведување интегрирано гранично управување.
„Подготвени сме за многу критериуми кои земјите во регионот ги исполнија во многу напредна фаза од процесот“, рече Читаку за SETimes.
Но, некои велат дека реформите одат многу подалеку од обезбедување визна либерализација.
„Косово треба да ги реши предизвиците во секторот на граничната контрола, меѓудржавниот организиран криминал, репатријацијата и остварувањето на техничките и технолошките стандарди во административниот систем.
Но, исто така, подобрувањето на политичкиот имиџ и [подобрувањето] на економската ситуација на земјата“, рече за SETimes Агрон Бајрами, косовски колумнист, главен уредник на дневниот весник Коха Диторe.
„Тоа се најверојатно најголемите предизвици бидејќи се реални и длабоки проблеми кои не се решени -- тие се, исто така, дамка која го оптоварува името на Косово во скоро секој дел од светот.
[Решавањето на овие прашања] ќе излезе надвор од временските рамки и политичките рамки на визната либерализација.“
Програмскиот координатор на Косовската фондација граѓанско општество за европска интеграција, Фатмир Цури, рече дека процесот зависи од времето и исполнувањето на критериумите во прирачникот.
„Прирачникот се очекува да биде финализиран од страна на Европската комисија оваа пролет“, рече Цури за SETimes.
Додека премиерот Хашим Тачи изрази оптимизам и подготвеност на неговата влада за исполнување на критериумите во рекордно време, многу косовски граѓани се рамнодушни во однос на разговорите.
Ардита Бериша, 28-годишна продавачка од Косово Поље, вели дека не е возбудена заради процесот.
„Ние сме единствените што беа изоставени од процесот кога визите беа укинати во целиот регион.
Мислам дека тоа беше навистина неправедно од страна на ЕУ“, рече Бериша за SETimes.
„Процесот ќе продолжи уште две до три години, што значи дека народот во Косово и понатаму ќе биде единствениот во Европа што им плаќа многу пари на странските амбасади, пополнувајќи многу формулари и губејќи време во редици за виза која можеби никогаш нема да ја добие.“
Приштинскиот таксист Сабит Муслиу изјави за SETimes дека без пари за трошење, процесот „е бескорисен“.
„Дури и да немаше визи сега, тоа мене нема да ми требаше, бидејќи немам пари да одам во Германија или Швајцарија.
А, ако имав пари тука, немаше да имам никаква причина да одам таму.“
