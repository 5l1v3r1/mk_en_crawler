15/02/2007
(Дејли телеграф, Гардијан, УПИ - 14/02/07;
AФП, Тркиш дејли њус - 13/02/07;
Тркиш прес - 12/02/07;
Шпигел онлајн - 10/02/07;
AП - 01/02/07;
AП - 24/01/07)
Орхан Памук, еден од најпознатите турски живи писатели и добитник на Нобеловата награда за литература за 2006 година, наводно ја напушти својата земја поради стравувањата за својот живот.
Цитирајќи еден истакнат турски новинар, британскиот весник Дејли телеграф во средата (14-ти февруари) објави дека авторот на „Се викам Црвена“, „Снег“ и други високоценети литературни дела, не планира да се врати дома во блиска иднина.
„Она што ми беше кажано е повеќе од само гласина“, рече Фатих Алтајли, колумнист на турскиот весник Сабах за британскиот весник.
„Памук неодамна повлече 400.000 американски долари од неговата банкарска сметка и рече дека ќе ја напушти Турција и нема да се враќа во својата земја наскоро.“
Во натписот објавен претходно оваа недела Алтајли ги наведе „неодамнешните инциденти во земјата“ како мотив зад одлуката на писателот.
Минатиот месец турско-ерменскиот новинар Хрант Динк беше убиен на сред бел дел пред канцеларијата на својот весник Aгос.
Набргу потоа Огум Самаст, 17-годишен националист, го призна убиството на новинарот поради тоа што „ја навредил турската крв“.
Динк ги налути екстремистите доведувајќи го во прашање официјалниот турски став дека убиствата на околу 1,5 милиони Ерменци во последните години од Отоманската империја не претставувало геноцид.
Поради ваквите изјави новинарот заврши на суд, при што обвинителите го обвинија за „навреда на турската припадност“ според членот 301 од турскиот кривичен законик.
Памук не присуствуваше на погребот на Динк, на кој имаше повеќе од 100.000 луѓе, но ги критикуваше турските власти поради убиството.
Голем број ожалостени луѓе го критикуваа членот 301 како причина за смртта на новинарот.
„Убиството на мојот храбар пријател со златно срце го ожалости мојот живот“, германското списание Дер Шпигел ја цитираше изјавата на Памук.
„Бесен сум на сите и на сé, и чувствувам бескраен срам.“
Самиот Памук беше обвинет за „навреда на турската припаднос“ според членот 301 во 2005 година, за изјавата во врска со масовните убиства на Ерменците во раните 1900-ти години и Курдите во последните децении.
Обвинувањата против него на крајот беа отфрлени во јануари 2006 година, но националистите и понатаму останаа непријателски расположени кон него.
Јасин Хајал, човекот кој беше осомничен дека го поттикнал Самаст да го убие Динк, упати очигледна закана кон Памук минатиот месец.
„Орхан Памук, пази се!“, ги цитираа неговите зборови извештаите во медиумите.
Памук замина за Њујорк на 1-ви февруари, за да одржи серија разговори на американските универзитети, вклучувајќи го и Универзитетот Колумбија.
Еден ден претходно тој ја откажа турнејата за публицитет низ Германија, стравувајќи за својата безбедност.
Покрај Динк и Памик, редица други турски писатели, новинари и интелектуалци се соочија со кривично гонење според членот 301, кој предвидува затворска казна во траење до три години.
Повеќето од нив се ослободени, или обвиненијата против нив се отфрлени.
Сепак ЕУ, во која Турција се бори да влезе, постојано бара од Анкара да ја измени или укине контроверзната легислатива.
Во понеделникот турскиот министер за надворешни работи, Абдула Ѓул, изрази поддршка за измената на членот.
„Сакам овој член да биде изменет бидејќи фрла сенка врз реформскиот процес на Турција“, АП ја цитираше изјавата на министерот во Анкара, на заедничката прес-конференција со неговиот австралиски колега, Александар Даунер.
„Тој му штети на имиџот на Турција.
Истиот ја прикажува Турција како земја каде што стотици новинари и интелектуалци се затворени поради своите говори.
Тоа не е точно.“
