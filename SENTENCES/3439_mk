14/06/2007
Од Ајхам Шимшек за Southeast European Times во Анкара -- 14/06/07
Несогласувањата помеѓу Турција и ЕУ, кои ги попречуваат напорите за зајакнување на соработката во одбраната, беа високо на агендата на разговорите на генералниот секретар на НАТО Јап де Хоп Шефер со официјалните претставници во Анкара оваа недела.
Министерот за надворешни работи, Абдула Ѓул, му рече дека Турција не се противи на подобрувањето на врските во одбраната помеѓу НАТО и ЕУ, но дека тоа треба да се стори преку постојните механизми на соработка наместо преку нови.
Со постојниот договор „Берлин плус“, постигнат во 2002 година, Кипар -- кој не е членка на НАТО, ниту на Партнерството за мир -- беше исклучен од стратешката соработка помеѓу овие две организации.
Но, земјата, без нејзиниот северен турски дел, оттогаш се приклучи на ЕУ и инсистира на тоа дека треба да учествува, заедно со другите нови членки на ЕУ што пристапија во 2004 година.
Ова е голем камен на сопнување за Турција, која не ја признава администрацијата на кипарските Турци на југ.
Додека не се најде сеопфатно решение за деценискиот проблем со Кипар, тврди Анкара, Никозија не треба да има место на масата кога се разговара за заеднички мисии на ЕУ и НАТО.
Турција, исто така, сака Кипар да престане со блокирањето на нејзината кандидатура за асоцијативна членка на Европската одбранбена агенција, комисија формирана со цел да ја поттикнува европската индустрија за оружје.
„Параметрите се одредени уште од 2002 година.
Не треба да очекувате понатамошна флексибилност од Турција, земја која даде голем придонес во НАТО како сојузник, околу ова прашање“, Заман цитираше што му рекол Ѓул на Де Хоп Шефер.
„Не треба да се очекува само Турција да биде флексибилна.
Како што и НАТО прави во вакви ситуации, ЕУ треба самостојно да најде решение за ова прашање, без да ја користи својата форма на механизам за одлуки, како изговор.“
Тоа би можело да влијае и на плановите за проширување на соработката помеѓу војниците на НАТО и идната полициска мисија во Косово.
Ако планот за статусот што е моментно пред Советот за безбедност на ОН биде усвоен, ЕУ ќе го преземе водењето на полицијата во Косово од ОН подоцна оваа година.
Планираното преземање вклучува 1.500 припадници на ЕУ, кои ќе работат заедно со 16.000 мировници на НАТО.
Сепак, најпрво мора да се дефинира рамката на идната соработка НАТО-ЕУ во Косово.
Tурција е важен учесник во операциите за мир и стабилност на НАТО и ЕУ, во конфликтните зони низ целиот свет, вклучувајќи го и Авганистан.
Но, Анкара минатата недела одлучи да ја повлече својата обврска кон ЕУ за идните мировни мисии.
Како членка на ЕУ, Турција претходно вети дека ќе учествува со бригада во „Главна цел 2010“, воена цел определена со безбедносната и одбранбената стратегија на ЕУ.
Но, одлуката на ЕУ да ја стави турската бригада на листата како „резервни сили“, наместо како „активни сили“ го налути турските генерали и дипломати, кои долго време бараат главна улога.
Tурција се лути и поради тоа што е исклучена од командните и контролните структури во операциите предводени од ЕУ, кои се реализираат во рамките на соработката НАТО-ЕУ, дури и покрај тоа што постигна значаен придонес.
За време на посетата на Анкара, Де Хоп Шефер за новинарите изјави дека разговорите помеѓу партнерите ќе продолжат на конструктивен начин.
Тој, потоа, замина на состанок на министрите за одбрана на НАТО во Брисел.
