11/06/2012
Менексе Токјај за Southeast European Times во Истанбул -- 11.06.12
Анкара вели дека нема целосно да ги замрзне своите односи со ЕУ, кога Кипар ќе го преземе ротирачкото шестмесечно претседавање со ЕУ следниот месец, но властите остануваат на решението да не присуствуваат на ниеден настан со кој претседаваат кипарските Грци.
„Односите и контактите со ЕУ ќе продолжат, но никој од министрите или институциите на Турската Република нема да биде во контакт со претседателството на Унијата во ниту една од активностите поврзани со претседателството на кипарските Грци“, изјави за новинарите на 7-ми јуни министерот за надворешни работи, Ахмет Давутоглу.
Дидем Акјел, кипарски експерт од Меѓународната кризна група, рече дека фактот што Турција нема да оди на настаните организирани од претседателството на ЕУ во период од шест месеци, нема да влијае на статус квото на пролонгираниот процес. 
ЕУ, најверојатно, ќе се фокусира на финансиските кризи во Грција и Шпанија и на создавањето нова финансиска рамка за ЕУ во следните неколку месеци, рече таа.
„Нереално е да се очекува какво било реално движење во турскиот процес на ЕУ за време на претседателствувањето на Република Кипар, особено во поглед на отворање нови поглавја“, рече таа.
Турција аплицираше за членство во ЕУ во 1987 година и официјално беше признаена како официјален кандидат во 1999 година. 
Преговорите траат од 2005 година.
Но, приговорот на Турција на раководството на кипарските Грци со ЕУ датира од турската инвазија на Кипар во 1974 година. 
Турската Република Северен Кипар прогласи независност пред скоро 20 години, но не е признаена од ОН.
Селџук Унал, портпарол на турското Министерство за надворешни работи, изјави за SETimes дека во очекување на сеопфатно решение на кипарското прашање, позицијата на Турција во врска со унилатералното пристапување на страната на кипарските Грци во ЕУ ќе остане непроменета.
„Како земја-основач на партнерската држава во 1960 година, Турција не може да ги запостави своите обврски од договорот и одговорностите кон кипарските Турци, кои се косопственици на Островот“, рече Унал.
Унал, исто така, додаде дека според претходните правни обврски, кипарските Грци никогаш не биле партнери на Турција, туку кипарските Турци.
Емилиано Алесандри, трансатлански соработник на американскиот Германски Маршалов фонд, истакна дека одлуката на Турција да продолжи да работи со ЕУ на некои прашања претставува позитивен настан.
„Состаноците меѓу Давутоглу и [шефицата за надворешна политика на ЕУ] Кетрин Ештон, ќе продолжат да се одржуваат, зајакнувајќи го дијалогот кој веќе се развива за клучните прашања, како што се иднината на Сирија и иранската нуклеарна програма“, рече Алесандри.
