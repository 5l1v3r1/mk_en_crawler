06/01/2010
(Заман - 06/01/10; СНН Турк, Ројтерс, Софија ечо, Сега, Заман - 05/01/10; Еуопсервер, Дневник - 04/01/10)
Турскиот министер за надворешни работи, Ахмет Давутоглу, во вторникот (5-ти јануари) предупреди дека најавуваните намери на Софија да побара надоместок за луѓето раселени на почетокот од 20-тиот век, може да им наштетат на билатералните односи.
„Континуитетот на пријателството меѓу Бугарија и Турција е во интерес на двете земји. 
Ќе биде од голема корист ако се избегнуваат изјави кои може да му наштетат на ова пријателство“, рече Давутоглу на заедничката прес-конференција со неговиот бразилски колега во посета на земјата, Целсо Аморим.
Давутоглу му одговараше на бугарскиот министер без портфолио задолжен за Бугарите во странство, Божидар Димитров, кој рече дека Софија има намера да побара надоместок од околу 14 милијарди евра за имотот на нејзините граѓани кои беа принудени да ја напуштат Турција во 1913 година.
„Турција е сигурно способна да ја плати оваа сума, на крајот на краиштата, таа е 16-та најголема економска сила во светот“, ЕУопсервер ги цитираше зборовите на Димитров во интервјуто од неделата за софискиот весник 24 Часа. 
„Еден од трите услови за полноправното членство на Турција во ЕУ е решавањето на проблемот со недвижниот имот на тракиските бегалци.“
Софија е можно да ја блокира кандидатурата на Турција за членство во ЕУ ако земјата не плати, објави ЕУопсервер во понеделникот.
Во октомври 1925 година беше потпишан Договорот од Ангора, кој ги опфаќа правата на мигрантите од двете земји. 
Парламентот на Бугарија го ратификуваше во мај 1926 година, но истиот никогаш не беше спроведен.
Веселин Нинов, од канцеларијата за врски со јавноста на бугарската влада, за ЕУопсервер рече дека според договорот од 1925 година турската влада мора да плати надоместок за недвижниот имот на бугарските бегалци. 
Истакнувајќи дека прашањето е „повеќе историско отколку политичко“, тој потврди дека неговата земја е можно навистина да го искористи ова право како членка на ЕУ и да го блокира процесот на пристапување на својот јужен сосед ако прашањето не биде решено.
„Постои таква опција“, изјави Нинов за ЕУопсервер. 
„Но, тоа е само еден од многуте други услови на бугарската поддршка за членството на Турција. 
Исто така, тука се и прашањата поврзани со енергетските и водостопанските проекти.“
Прашањето за правата на бугарските тракиски бегалци беше, исто така, споменато во резолуцијата на Европскиот парламент (ЕП) на 21-ви мај 2008 година.
Парламентот на ЕУ објави дека очекува Турција „да се воздржи од какви било закани против соседните земји и да ги реши на мирен начин сите отворени прашања, во согласност со Повелбата на ОН, другите важечки меѓународни конвенции и билатерални договори и обврски; особено ги поканува турските власти да го зајакнат, во духот на добрососедските односи, дијалогот со Грција (пр. 
за Егејскиот континентален појас) и Бугарија (пр. 
за имотните права на бугарските тракиски бегалци) со цел решавање на сите отворени билатерални прашања“.
Проект фокусиран на имотите на бугарските тракиски бегалци, чиј број на наследници изнесува околу 800.000, беше започнат подоцна истата година. 
Сепак, многу од нив немаа тапии или други правни докази за недвижниот имот на роднините.
Заедничката бугарско-турска меѓувладина работна група, која беше формирана минатата година, сега работи на решавање на овој спор, а ова прашање се очекува да биде меѓу точките на агендата на разговорите за време на престојната посета на Анкара на бугарскиот премиер Бојко Борисов.
