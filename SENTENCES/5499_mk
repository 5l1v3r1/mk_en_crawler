08/03/2010
(Заман, Хуријет, АП, АФП, Ројтерс, ББС, СНН, Њујорк тајмс, ВОА, ДПА, Дојче веле - 08/03/10)
Најмалку 57 лица загинаа, а многу други беа повредени во земјотресот пред изгрејсонце во источна Турција во понеделникот (8-ми март).
Земјотресот -- со јачина од 6,0 степени според Рихтеровата скала -- ја погоди руралната планинска област во провинцијата Елазиг во 4 часот и 32 минути изутрина по локално време (02:32 ГМТ), додека многумина спиеле. 
Потоа следеа уште најмалку 40 помали удари, вклучително и еден со јачина од 5,5 степени, во текот на следните шест часа.
Нови помали удари се очекуваат во областа -- каде што живеат околу 50.000 луѓе -- во следните денови.
Епицентарот на земјотресот беше во селото Басјурт, во близина на градот Каракочан, околу 550 километри источно од Анкара, објави истанбулската опсерваторија Кандили. 
Меѓу жртвите беа и жителите на пет други села каде што беа оштетени или уништени многу куќи направени од керпич. 
Минарињата на три џамии паднаа.
Медиумите и владата објавија дека бројот на повредени изнесува некаде околу 70 до 100. 
Многумина со приватни автомобили или возила на брзата помош беа пренесени во соседниот град Кованчилар. 
Некои од ранетите, наводно, се повредиле скокајќи од прозорците или балконите кога се случил првиот земјотрес.
Земјотресот беше почувствуван во соседните провинции Тунчели, Бингол и Дијарбекир, објави турскиот весник Хуријет.
„Селата кои се состојат главно од куќи од керпич беа оштетени, но имаме мининална штета, како на пример пукнатини, во зградите од цемент или камен“, рече гувернерот на Елазиг, Муамер Ерол, за телевизијата СНН Турк.
Најмалку 17 од загинатите во земјотресот беа од Окчулар, најголемото од шесте села и најтешко погодено, при што дури 30 од неговите куќи се срушени, според Би-Би-Си.
„Селото е целосно срамнето со земја“, се цитира Хасан Демирдаг, селскиот администратор, во изјавата за турскиот телевизиски канал НТВ.
Повеќе од 200 спасувачи и медицински персонал се упатија во областа, според премиерот Реџеп Тајип Ердоган, во извештајот на новинската агенција Блумберг. 
Владини претставници, вклучително и вицепремиерот Чемил Чичек и тројца други министри, се упатија во зоната каде што се случи катастрофата, додека Турската црвена полумесечина, наводно, испрати 230 шатори за оние што останаа без дом.
Телевизиите емитуваа снимки на кои се гледа како спасувачите ги вадат луѓето од урнатините на срушените згради во Окчулар.
„Возилата на брзата помош постојано одат и доаѓаат“, изјави Ерол за новинарите. 
„Спасувачките напори продолжуваат. 
Нашата жандармерија и тимовите за цивилна одбрана работат.“
Со вкупно 547.000 жители, Елазиг е во близина на мрежа од брани, хидроелектрани и наводнувачки канали во областа на проектот Југоисточна Анатолија.
Турција, која лежи на неколку големи линии на расед, е особено подложна на земјотреси. 
Еден од најкатастрофалните се случи во август 1999 година, кога земјотрес со јачина од 7,6 степени ги погоди населените области во северозападниот дел, при што загинаа повеќе од 17.000 луѓе. 
На почетокот од мај, во земјотрес со јачина од 6,4 степени во градот Бингол загинаа скоро 180 луѓе, вклучително и 83 деца.
