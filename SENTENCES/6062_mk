04/11/2010
Од Александар Кристи-Милер за Southeast European Times во Истанбул -- 04/11/10
Многумина во најголемиот турски град стравуваат дека некаков голем земјотрес би го разорил Истанбул, но стравувањата се зголемија по земјотресот од 5,3 степени кој го погоди Заливот Сорос покрај Егејското Море во западна Турција во средата (3-ти ноември).
Земјотресот предизвика паника меѓу жителите во Чанаккале, провинција во близина на заливот, но немаше извештаи за повредени.
Земјотресот уследи веднаш по потресот со јачина од 4,4 степени претходно минатиот месец, каде што епицентарот беше под Мраморното Море.
Иако многумина не можеа да го почувстуваат земјотресот, истиот го привлече вниманието на 14 милиони жители на Истанбул.
На само 30 километри од градот лежи раседот Северна Анатолија, каде што турските и евроазиските тектонски плочи се разминуваат со брзина од 25 милиметри годишно.
Делот на раседот под Мраморното Море не се придвижил значително 250 години, според Синан Озерен, професор по геологија на Истанбулскиот технички универзитет.
Тој не ја исклучува можноста од земјотрес со јачина од најмалку 7,5 степени според Рихтеровата скала, создавајќи цунами од 5 метри.
Вечното прашање е дали Истанбул е подготвен да се справи со еден голем земјотрес.
Турција доби повик за будење во 1999 година, кога земјотрес со јачина од 7,6 степени го разруши Измит, 80 километри источно од Истанбул.
Најмалку 17.000 луѓе загинаа, а повеќе од половина милион останаа без дом.
Децениите лоша градежна практика и недостатокот на подготвеност за вонредни ситуации, ја искомпликуваа ситуацијата.
Што е уште поважно, тоа ја откри можноста слични катастрофи да се случат поблизу до Истанбул, во текот на следните 30 години.
Од 1939 година шест земјотреси со јачина поголема од 7 го погодија раседот, по синџирот кој води од исток до запад.
Следен на ред е Истанбул.
„Расцепувањето на Измит го зголеми потресот на запад од раседот на Северна Анатолија“, рече професорот на Универзитетот за геофизика Улстер, Сулејман Налбант.
„Сега треба да се гледаат деловите на Истанбул и, се разбира, ова го промени начинот на размислување на луѓето“, додаде тој.
Владата одговори со зајакнување на градежните правилници и подобрување на клучната јавна инфраструктура, вклучително и училиштата, болниците, гасоводите и патиштата.
Сепак, шефот на истанбулската Опсерваторија Кандили и земјотресно-истражувачки институт, Мустафа Ердик, тврди дека главниот ризик е широкиот и застарен сектор на приватни живеалишта.
„Секој поседува имот таму, и дали го средил или не е нивни проблем.
Тие имаат толку многу други поитни проблеми, што ова го одложуваат“, рече Ердик за SETimes.
Според студијата на три истанбулски универзитети, скоро третина од 147.000 испитани згради во шест окрузи се во ризик;
77 отсто од сите структури во областите Гунгорен и Бахчелиевлер се соочуваат со потенцијална штета.
Ердик, кој е водач во турските напори на намалување на проблемите, смета дека голем земјотрес може да доведе до 25.000 жртви.
Неодамнешна јапонска студија, пак, покажа дека бројот е 40.000.
Извештај објавен претходно оваа година од турската парламентарна комисија заклучува дека владата не ги зајакне супстандардните градби, да ги казни оние што ги кршат правилниците на градењето и не успева да го стави под контрола урбаниот развој.
Професорот Озерен се согласува со таа оценка.
„Регулаторно Истанбул е сега подобар од кога и да е, но проблемот е примената на тие регулативи.
Ирационалниот развој на градот, [како и] нелегалните градења, се голем проблем“, рече тој.
Со оглед на природата на проблемот, многу жители се чувствуваат беспомошно.
Во неодамнешното истражување на Истанбулскиот технички универзитет, 67 отсто од испитаниците рекоа дека очекуваат да умрат или да изгубат членови на семеството во случај на голем земјотрес.
Но, значителни 39 отсто рекоа дека не сториле ништо за да го намалат ризикот.
„Значителна штета на Истанбул би била катастрофална за Турција“, рече Озерен.
„Би рекол дека тоа е можеби најголемата закана со која се соочува земјата, но политичарите зборуваат многу малку за тоа.“
