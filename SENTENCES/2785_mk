02/12/2005
(ОН, Кипарска новинска агенција, Ксинхуа - 01/12/05)
Генералниот секретар на ОН, Кофи Анан, препорача мандатот на мировната мисија на ОН во Кипар (УНФИКИП) да биде продолжеn до средината на јуни следната година. 
И покрај тоа што ситуацијата на теренот е мирна, постигнат е „занемарлив“ напредок кон политичко решение на кипарскиот проблем, вели тој во извештајот со Советот за безбедност.
УНФИКИП е формирана во 1964 година по судирите помеѓу кипарските Грци и кипарските Турци претходната година. 
По инвазијата на Турција на северен Кипар во 1974 година мандатот на мисијата беше продолжен. 
Денес, УНФИКИП се состои од вкупно 851 војник и 69 полицајци.
Островот е поделен на меѓународно признаен јужен дел на кипарските Грци и северен дел на кипарските Турци, кој е признаен само од Анкара. 
Мировниците на ОН патролираат по должината на 180 километарската тампон-зона што ги дели двете заедници.
„Сé уште верувам дека единствено постигнувањето на сеопфатно решение ќе стави крај на кипарскиот проблем“, вели Анан во својот извештај. 
„Во отсуство на такво сеопфатно решение присуството на УНФИКИП на островот и понатаму е неопходно.
Воената ситуација на теренот е „генерално мирна“, при што спротивставените сили покажуваат соработка и воздржаност, вели Анан. 
Во периодот помеѓу мај и септември оваа година имаше вкупно 341 инцидент, за разлика од истиот период минатата година, кога имаше вкупно 440 инциденти. 
Сепак, додаде тој, четири од инцидентите што се случија во овој период предизвикаа „значителна загриженост“.
„УНФИКИП и понатаму ужива генерално добра соработка од двете страни, но, истовремено, секоја од страните се обидува да ја измени состојбата на статус кво во своја корист, како на пример со некоја нова градба или со упад на персонал во тампон-зоната“, вели Анан.
Според неговиот извештај, можностите за контакт помеѓу двете заедници дополнително се подобрија со отворањето на дополнителни гранични премини, кои, исто така, доведоа до пораст и во трговијата.
„Движењето на луѓе и трговијата преку тампон-зоната продолжи со околу 9 милиони премини на кипарските Грци на север и на кипарските Турци на југ, по отворањето на премините на почетокот од 2003 година“, рече Анан. 
„Стока во вредност од околу еден милион кипарски фунти (околу 2 милиони американски долари) беше пренесена преку Зелената линија од север на југ, како и стока во вредност од околу 127.000 кипарски фунти (околу 250.000 американски долари) од југ на север на островот.
Според Анан, засилување на напорите за решавање на прашањето на исчезнатите лица значително би придонело за помирувањето на двете заедници.
„Затоа јас ќе побарам од сите засегнати страни да ги удвојат своите напори и да ги остават настрана сите политички интереси за се затвори ова болно хуманитарно поглавје и да се стави крај на страдањето на роднините на исчезнатите лица“, рече тој.
Анан истакна дека не верува оти е дојдено време за повторно отпочнување на мировните разговори. 
„И покрај тоа што доаѓаат повици од сите заинтересирани за продолжување на преговорите, се чини дека условите за еден таков чекор бараат понатамошно расчистување на работите“, рече тој.
