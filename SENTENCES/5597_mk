03/08/2010
Од Александар Кристи-Милер за Southeast European Times во Истанбул -- 03/08/10
Минатиот месец турскиот парламент го измени законот со кој беа судени деца како терористи и им беа изрекувани долги затворски казни, честопати и за само малку повеќе од учество на демонстрации, фрлање камења или извикување слогани на поддршка за забранетата Курдистанска работничка партија (ПКК).
Амандманите беа усвоени додека Партијата на правдата и развојот (АКП) бара решение за немирите во југоисточниот дел откако ПКК го откажа 14-месечниот прекин на огнот во јуни и продолжи со 26-годишниот бунт во кој загинаа 40.000 луѓе.
Но, во понеделникот (2-ри август), пратениците и активистите за човекови права изјавија за SETimes дека драконските закони против тероризмот ќе ги отуѓат 20-те милиони Курди и покрај амандманите.
„Проблемот со неправичните судски гонења според законите против тероризмот во Турција е далеку поширок отколку проблемот со судењето деца“, рече Ендрју Гарднер, турски истражувач за Амнести интернешнал.
„Суштината на прашањето е дефинирањето на тероризмот во рамките на законот, а ниту една буква од овие закони не е изменета.
Тоа ќе значи дека безбројните неправични судски процеси што ги имавме досега ќе продолжат.“
Владата на крајот од минатата година се согласи да го измени законот што го воведе во 2006 година со кој беше дозволено судење на малолетници под обвинение за тероризам.
Одлуката уследи по силната граѓанска кампања во која беа истакнати маките на децата во затворите -- некои на само 12-годишна возраст.
Илјадници беа притворени со контроверзниот закон.
Околу 50 затворени малолетници беа веднаш ослободени откако новиот закон стапи на сила на 25-ти јули.
Истиот ќе се применува ретроактивно.
Затворските казни за малолетниците кои присуствувале на протестите против ПКК ќе бидат поништени или намалени.
Поддршката за малолетниците во турската јавност и медиумите почиваше на акцентот што беше ставен од активистите во кампањата дека тие се пред сé деца, а потоа Курди.
Еден водечки активист на кампањата, Мехмет Атак, поранешна турска филмска ѕвезда, рече:
„Се обидовме да й кажеме ја јавноста дека нивните деца, нивните браќа, нивните сестри се потенцијални жртви на антитерористичките закони.
Денес може да се курдските деца, но утре може да се алевиските или сунитските.“
Но, Тахир Елчи, адвокат за човекови права кој работи во главниот курдски град Дијарбекир, и кој претставува повеќе од 50 деца кои се соочуваат со обвиненија за тероризам, рече дека Курдите ќе продолжат со недовербата кон државата сé додека траат законските неправди.
„Ова беше добро решение за децата во затворите, но за возрасните, проблемот со тешките казни продолжува“, рече тој.
„Многу луѓе сметаат дека државата и судството гледаат во нив непријатели, а не граѓани, и така оваа ситуација го прави курдскиот проблем потежок за решавање.“
Според Членот 220 од турскиот кривичен законик обвинетите можат да бидат судени како припадници на нелегална организација дури и да не се, сé додека се смета дека дејствувале во нејзино име.
По одлуката на Врховниот апелациски суд во 2008 година, сите што присуствуваат на настан поддржан од ПКК може да се смета дека дејствувале во нејзино име.
„Овие закони дозволуваат луѓето да се судат како членови на терористички организации без, всушност, да бидат нивни членови“, рече Гарднер.
Турските закони кои го дефинираат како прекршок ширењето пропаганда или фалењето кривично дело или криминалец „произволно се применуваат во судското гонење на ненасилни спротивни мислења“, рече тој.
Активистите во кампањата сега стравуваат дека по подобрувањата во законот кои се однесуваат на децата, сега постои ризик целото прашање да биде скриено под тепих.
„Кампањата за децата беше огромно постигнување, но постои реална опасност сега прашањето да биде маргинализирано.
Владата мора повторно да го преиспита дефинирањето на терористичките кривични дела“, рече Ема Синклер-Веб, од Хјуман рајтс воч на Европа и Централна Азија.
Амед, од Дијарбекир, поминал повеќе од една година во затвор откако бил уапсен во близина на демонстрации.
„Кога престојувате во затвор вашиот поглед на животот се менува“, изјави тој за SETimes.
„Дури и да не сте сториле ништо, тоа ќе ве промени.“
