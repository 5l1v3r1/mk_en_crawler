13/07/2010
Поранешниот британски премиер Тони Блер во четвртокот (8-ми јули) рече дека независноста на Косово е завршена работа и дека сега државата се соочува со нови предизвици.
По разговорите со високи претставници во Приштина, тој рече дека Косово треба да се фокусира на економијата и да го подобри квалитетот на животот.
Претседателот Фатмир Сејдиу го одликуваше Блер со златен Медал на слободата.
Во петокот поранешниот премиер ќе се обрати пред парламентот.
Кипарскиот министер за надворешни работи, Маркос Кипријану, во понеделникот (12-ти јули) во Лондон се состана со својот британски колега, Вилијам Хаг.
Кипарското прашање и односите меѓу двете земји беа главни теми на разговорите, заедно со врските меѓу Турција и ЕУ, и ситуацијата на Блискиот Исток.
Хрватскиот претседател Иво Јосиповиќ во понеделникот (12-ти јули) допатува во официјална посета на Maкедонијa.
Тој се состана со претседателот Ѓорге Иванов, премиерот Никола Груевски и претседателот на парламентот, Трајко Велјаноски.
Јосиповиќ, исто така, разговараше со хрватските бизнисмени и претставниците на хрватското малцинство во Македонија.
Грчкиот заменик-министер за надворешни работи, Димитрис Друцас, присуствуваше на комеморацијата во Босна и Херцеговинa (БиХ) во неделата (11-ти јули) по повод 15-годишнината од масакрот во Сребреница.
Друцас, кој им се приклучи на српскиот претседател Борис Тадиќ, претседателот на Советот на ЕУ, Херман Ван Ромпуј, турскиот премиер Тајип Реџеп Ердоган, францускиот министер за надворешни работи, Бернард Кушнер, и членовите на трипартитното претседателство на БиХ, положи венец во име на грчката влада.
Црногорскиот претседател Филип Вујановиќ и неговиот српски колега во посета на земјата Борис Тадиќ, во четвртокот (8-ми јули) ја потврдија посветноста на нивните земји на процесот на интеграција во ЕУ.
Тадиќ рече дека соработката меѓу земјите во регионот се подобрува, но предупреди дека сé уште има отворени прашања, како што е одбележувањето на границата.
Вујановиќ ги повика Белград и Приштина да отпочнат разговори за да постигнат договор, велејќи дека тоа е важно за регионот.
(Разни извори -- 06/07/10-13/07/10)
