03/02/2006
Од Антонио Прленда за Southeast European Times во Сараево – 03/02/06
Д-р Фарис Гавранкапетановиќ, хирург од Сараево, беше прогласен за Маж на годината во Босна и Херцеговина за 2005 година во изборот на списанието Mакс, на јавната церемонија што се одржа на 20-ти јануари. 
Моментно директор на Клиничкиот центар на Универзитетот во Сараево, тој е и владин експерт за повреди од мини и е автор или коавтор на повеќе од 180 научни трудови и книги.
Тој особено стана познат по историската операција во 1998 година на повторно спојување на човечка рака. 
Тоа беше прва таква операција во БиХ и се сметаше за една од поголемите повоени успеси за босанската медицина.
„Среќен сум за наградата, но сметам дека ја добив благодарение на сите прекрасни луѓе во мојот медицински тим“, рече Гавранкапетановиќ. 
„Во еден неодамнешен напис на списанието Eкомонист се вели дека балканскиот регион се смета за еден од регионите во светот што највеќе ќе се развиваат во блиска иднина. 
Сите ние во БиХ мора да се подготвуваме за ова и ние во медицината си го одработуваме својот дел.“
Ова е третпат Mакс, списание со седиште во Сараево, да го организира доделувањето на наградите со кои им се оддава признание на поединци во десет категории. 
Овогодинешни лауреати се: Сенад Пезо за култура, авторот Асмир Кујовиќ за литература, режисерот Беџамин Филиповиќ за филм, режисерот Харис Пасовиќ за театар, пејачот Младен Војичиќ Тифа како шоубизнисмен, најавувачот и уредникот на вести Огњан Благојевиќ за те-ве лице, телевизискиот новинар Дамир Калетовиќ за новинарство, кошаркарот Ненад Марковиќ за спорт, Гавранкапетановиќ за медицина и генералниот менаџер на Reckitt Benckiser БиХ, Решит Муратовиќ, за бизнис.
„Во еден наплив на натпревари за женска убавина ние одлучивме да организираме избор за најуспешен маж во БиХ“, рече новинарот на Mакс Борис Јовановиќ. 
„Ние не сакаме да промовираме политичари или некои мачо-мажи, туку да ги наградиме вистинските експерти во јавниот живот на БиХ. 
Ние сметаме дека третата награда Маж на годината докажува оти успеавме во тоа да ја направиме вистинската работа.“
Гавранкапетановиќ ја освои наградата на медицина и севкупната титула Маж на годината. 
Покрај својата позиција во Сараевскиот универзитет, тој е и гостин-предавач на универзитетите во Литл рок (Арканзас), Јејл и Мемфис. 
Гавранкапетановиќ е предавач и инструктор на АО Меѓународната школа во Давос, како и член на Меѓународната лига на хуманисти. 
Во април 2005 година тој стана член на Светската академија на уметностите и науките во Њујорк, а во ноември стана член на нејзиниот управен одбор.
