24/09/2008
Од Јусуф Рамадановиќ за Southeast European Times во Сараево – 24/09/08
Педесет и шест лица беа уапсени минатиот месец во полициската рација против шверцерите со дрога во Босна и Херцеговина (БиХ).
Акцијата, наречена „Леотар“, започна по налог на судската и обвинителската канцеларија.
Во текот на четирите дена, полицијата од двата ентитета на БиХ изврши претрес на 200 локации низ земјата.
Претреси беа извршени во Зеница, Мостар, Сараево, Бања Лука, Капљина, Требиње и Столац.
Сепак, најширока акција беше спроведена во Билеќа, југоисточен град во близина на границата со Црна Гора.
Полицијата вели дека ја разбила т.н. „Група од Билеќа“, осомничена не само за прекугранична трговија со дрога, туку и за шверц со оружје и препродавање на украдени возила.
Единаесет членови на бандата се уапсени.
Тие биле поврзани со неколку криминални организации кои неодамна беа растурени во Хрватска.
Марица Чулум, истакнат адвокат од Бања Лука, беше помеѓу апсените.
Таа, наводно, ја водела групата заедно со три блиски соработници -- Никола Глушац, Жељко Илиќ и Горан Сворцан.
Операцијата Леотар беше резултат на неколку широки активности, планирани и спроведени од јануари.
Таа беше дел од континуираните напори на полицијата на БиХ, Хрватска и Црна Гора за борба против трговијата со дрога, тероризам, трговија со луѓе и други сериозни кривични дела.
По акцијата, претставниците на полициските сили на трите земји се состанаа во Требиње на разговори околу координираните напори.
Тие издадоа декларација во која ветуваат континуирана соработка и заеднички активности.
„Премалку е да се каже дека нашите полициски сили соработуваат:
тие работат заедно и претходните активности не може да се издвојат како моментални.
Тие се континуирани и ќе продолжат“, изјави за новинарите по состанокот полицискиот началник на РС, Урош Пена.
Винченцо Копола, шеф на полициската мисија на ЕУ во БиХ, ја пофали операцијата Леотар, нарекувајќи ја сериозен удар против меѓународниот шверц со дрога.
