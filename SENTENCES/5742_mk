28/06/2011
Менексе Токјај за Southeast European Times во Истанбул -- 28.06.11
Поминаа повеќе од шест години откако ЕУ се согласи да отпочне преговори за пристапување со Турција. 
Оттогаш е затворено само едно поглавје -- наука и истражување.
Остатокот виси во воздух, при што Брисел објави дека ништо не може да се заврши додека не биде разрешен ќор-сокакот во врска со отворањето на турските пристаништа и аеродроми за сообраќајот од Кипар.
Но, тоа не е единствениот фактор. 
Говорејќи на конференцијата на Европскиот парламент (ЕП) на 23-ти јуни), шефот за Турција во Директоратот за проширување на Европската комисија, рече дека зад овој ќор-сокак стојат три основни проблеми.
Тоа се забавувањето на реформскиот процес, противењето на некои земји од ЕУ во врска со турскиот пристап и кипарското прашање, рече официјалниот претставник, Жан-Кристоф Филори.
Во самата Турција, проценките за ситуацијата се различни. 
Според Армаган Емре Чакир, професор за политиката на ЕУ и меѓународните односи во Институтот на ЕУ при Универзитетот Мармара, преговорите не се блокирани, туку само наишле на тешкотија.
„Интензитетот на преговорите е забавен; но всушност преговорите започнаа со релативно лесните поглавја, додека потешките беа одложени“, забележува Чакир.
Други го посочуваат отпорот во самиот блок за пристапувањето на Турција, особено од Франција и Германија.
„Исклучувачките говори на Саркози и Меркел се меѓу главните причини за пат-позицијата во агендата на ЕУ за Турција“, вели експертот за односи ЕУ-Турција, Недим Гурсел.
Некои се сомневаат дека нефлексибилното противење во блокот ќе биде некогаш надминато. 
Во тој случај, прашуваат тие, зошто Анкара би ја менувала својата политика кон Кипар со реформи чија цел е порамнување на земјата со критериумите на ЕУ?
„Не постои гаранција дека Турција ќе стане членка на ЕУ штом ќе се реши кипарскиот проблем“, тврдеше пратеникот на партијата ЦХП, Онур Ојмен, на конференцијата на ЕУ овој месец.
Саркозиевата Франција -- која блокираше пет поглавја од преговорите -- останува најголема пречка, додаде тој.
Катинка Бариш, заменик-директор во Центарот за европски реформи, предупредува дека моќта на ЕУ слабее.
„Турците се во право кога прашуваат зошто би ги презеле тешките чекори потребни за отворањето, ако политичарите на ЕУ велат дека Турција не треба да стане полноправна членка на клубот“, рече таа. 
„Сé поголемата самодоверба на Турција како регионална сила најверојатно ги прави многу Турци да се чувствуваат како да имаат алтернатива за ЕУ.“
Во меѓувреме, Бариш додаде, „ЕУ изгледа сé помалку привлечна сега кога е заглавена во должничката криза на еврозоната. 
Покрај тоа, бавниот и неединствен одговор на ЕУ на Арапската пролет не предизвика воодушевување во Турција.“
Во тој контекст, поранешниот висок претставник на ЕУ за надворешна и безбедносна политика, Хавиер Солана, напиша натпис за Проџект синдикејт, во кој се застапува за „ресетирање“ на односите Турција-ЕУ.
Таквото враќање на почеток би барало напори од двете страни, рече за SETimes ветеранот-дипломат Темел Искит. 
Турција, рече тој треба да започне со отворање на своите пристаништа за грчките Кипарци. 
Но, во исто време, членките на ЕУ треба да дејствуваат за да се спречи страната на кипарските Грци да ја блокира трговијата со Северен Кипар.
Двете страни се одговорни за сегашниот ќор-сокак, рече Искит, тврдејќи дека сé уште не е покажано доволно политичка волја.
Бариш се согласува. 
„Реизбраниот и самоуверениот Ердоган може да има политичка храброст за еднострано отворање на неколку пристаништа за бродовите што доаѓаат од Кипар. 
Таквиот чекор ќе ги заживее преговорите и ќе ја фрли топката цврсто во дворот на ЕУ“, рече таа.
