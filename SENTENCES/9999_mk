04/04/2013
Мики Трајковски за Southeast European Times во Скопје -- 04.04.13
Одлуката на албанскиот парламент за враќање на имињата на македонските места во Мала Преспа, ги унапредува македонско-албанските односи и ја зајакнува интеграцијата на малцинствата, велат експертите.
Имињата во Мала Преспа, регион во југоисточна Албанија со претежно македонско население, беа променети во албански имиња од страна на властите во Тирана, за време на авторитарната власт на диктаторот Енвер Хоџа.
Едмонд Спахо, пратеник на владејачката Демократска партија, го поднесе барањето до парламентот на 12-ги март. 
Ова беше негов втор обид; неговиот обид во 2009 година пропадна, кога пратениците на Социјалистичката партија го напуштија парламентот и ја блокираа неговата работа.
„Ова е историски момент за Македонците во Албанија. 
Пустец и сите населени места во оваа општина ги враќаат своите автентични имиња“, рече за SETimes Едмонд Темелко, градоначалник на општина Пустец во Мала Преспа.
Темелко вели дека албанската влада потпишала меморандум на разбирање во 2009 година со малцинствата, кој овозможува локалната власт да ги именува селата, патиштата и мостовите со нивните традиционални имиња.
Со одобрението на парламентот, локалната власт сега има право да ги врати имињата на сите осум села во општина Пустец, кои се населени со етнички Македонци.
Македонците живеат низ цела Албанија, но околу 150.000 се концентрирани во Мала Преспа, како и во Гора и Голо Брдо.
„Ова е чин на толеранција, разбирање и почит кон едно малцинство, но [и] позитивен чин на интеграција“, рече Илир Мета, претседател на Социјалистичкото движење за интеграција и поранешен премиер на Албанија.
Експертите се согласуваат дека одлуката претставува чекор напред во подобрувањето на меѓуетничките односи во Албанија и велат дека истата претставува отворена можност да се решат прашањата со кои се соочува македонското малцинство таму.
„Тоа значи дека албанската власт врти нова страница во заштитата на националните малцинства, што ќе ја зајакне довербата на истите во државата во која живеат како рамноправни граѓани“, рече за SETimes Рубин Земун, експерт за малцинските прашања во невладината организација Евро Балкан.
Прашањата на македонското малцинство се жешка тема во албанската изборна политика. 
Прашањата вклучуваат образование на мајчин јазик во училиштата, идентификација според етничката припадност на албанскиот попис и финансиски средства за локален развој.
Темелко вели дека им се обратил на парламентарните партии во Албанија да ја поддржат иницијативата, по официјалното барање до албанската влада и петицијата испратена до Корча.
Експертите велат дека одлуката на парламентот ќе има позитивно влијание врз меѓународната позиција на Албанија и добрососедските односи.
„Ова ќе биде споменато во сите меѓународни извештаи за почитувањето на правата на малцинствата во Албанија“, рече за SETimes Васил Стерјовски, член на Македонската алијанса за европска интеграција.
„Албанија може [да ги подобри односите] со почитување на Рамковната конвенција за заштитата на националните малцинства, која ја потпиша и ратификуваше во парламентот, како и да подготви проекти и планови за нејзино спроведување. 
Ќе биде добро да се потпише билатерален договор за заштита на малцинствата, како што направи Македонија со Хрватска, Србија, Црна Гора“, вели Земун.
Жителите на Мала Преспа велат дека одлуката на парламентот има позитивни конотации во однос на човековите права.
„Никогаш никој не ги користеше албанските имиња“, рече за SETimes Кристо Кристо, жител на општина Пустец.
Кои иницијативи помогнале за интеграцијата на малцинствата во вашата држава? 
Кажете ни во коментарите долу.
