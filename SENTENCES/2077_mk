21/02/2005
By Marija Lazarova for Southeast European Times in Skopje - 21/02/05
Како уште еден чекор кон исполнување на критериумите за членство во ЕУ, Македонија формираше полициски оддел што ќе биде задолжен за борба против организираниот криминал.
Овој чекор претставува дел од пошироките напори за полициски реформи на пограничната полициска служба.
„Тимот е формиран“, рече министерот за внатрешни работи Љубомир Михајловски „и неговата работа ќе ја оправда довербата што ни е дадена во борбата против организираниот криминал“.
Вкупно 200 лица веќе ја поминаа првата фаза на обуката и сега ќе ја започнат втората фаза, која вклучува соработка со Канцеларијата на јавниот обвинител.
„Одделот ќе биде вклучен во откривањето, докажувањето и апсењето на извршителите на кривичните дела за кои е предвидена затворска казна во траење од четири и повеќе години и се извршени од страна на организирана група од три и повеќе лица“, рече потсекретарот на Министерството за внатрешни работи, Стојче Тошев, кој го предводи новоформираниот тим.
Одделот е составен од десет сектори -- меѓу кои и Сектор за финансиски криминал, Сектор за оружје и опасни материјали, Сектор за дрога и разузнавање и Сектор за анализа.
Според Тошев, тој ќе соработува со слични институции во други земји.
„Германските и ирските експерти, како и мисијата Проксима и ОБСЕ, ни помагаа во формирањето и структуирањето на одделот“, рече Војче Зафировски, висок советник на министерот и член на групата за реформи.
„Она што ќе биде направено во следниот период за поефикасно дејствување на одделот ќе биде усвојувањето на два клучни закони за заштита на сведоците, како и закон за следење на телекомуникациите“, рече Зафировски.
Реформата на полицијата претставува една од клучните обврски на Македонија во нејзиниот Договор за стабилизација и асоцијација со ЕУ.
Во 2003 година Унијата формираше полициска мисија Проксима -- наследник на претходната мировна мисија Конкордија -- за да й помогне на земјата во исполнувањето на нејзините реформски цели.
Тоа вклучува поголема транспарентност и одговорност на полицијата, како и зголемување на оперативната ефикасност во спроведувањето на владењето на правото и борбата против организираниот криминал.
