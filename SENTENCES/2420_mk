28/09/2005
(OHR Morning Media Brief - 28/09/05;
OБСЕ, ФЕНА, АП, SEE Security Monitor - 27/09/05)
За време на посетата на Сараево во вторникот (27-ми септември) претседавачот на ОБСЕ, словенечкиот министер за надворешни работи, Димитриј Рупел, повика на спроведување на клучните полициски реформи во Босна и Херцеговина (БиХ) како и на целосна соработка со Хашкиот трибунал.
И покрај тоа што го поздрави напредокот што го постигна БиХ во голем број области, особено во реформите на одбраната, тој ја повика земјата да ги реши проблемите што го попречуваат нејзиниот напредок кон евроатланската интеграција.
„ОБСЕ ги потврдува [постигнувањата] како и напредокот што го постигна Босна и Херцеговина во реформите во одбраната и почитувањето на политичко-воените обврски на ОБСЕ, но сé уште има предизвици“, рече Рупел.
За време на посетата на Сараево тој се состана со членовите на трипартитното Претседателство, со министерот за надворешни работи, Младен Иваниќ, и со другите членови на Министерскиот совет на БиХ.
Тој, исто така, оствари разговори со високиот претставник Педи Ешдаун, со шефот на делегацијата на Европската комисија, Мајкл Хемфрис, и со други клучни членови на меѓународната заедница.
Европската иднина е единственото реално долгорочно решение за БиХ и за регионот, рече Рупел, изразувајќи ја поддршката од неговата земја за аспирациите на земјите од западен Балкан за пристапување во блокот.
Словенија, која го презеде 12-месечното претседателство на ОБСЕ од Бугарија на 1-ви јануари, е единствената членка на ЕУ и НАТО од поранешните југословенски републики.
Од другите, Хрватска се надева на започнување на преговорите за пристапување со ЕУ наскоро, Македонија очекува добивање на кандидатски статус во ЕУ, а Србија и Црна Гора, најверојатно, ќе ги започне разговорите за Спогодбата за стабилизација и асоцијација (ССА) во текот на следните недели.
Со тоа БиХ останува единствената поранешна југословенска република која допрва треба да го направи својот прв официјален чекор кон градењето на поблиски врски со Унијата.
Земјата очекуваше да добие зелено светло за започнување на разговорите за ССА во мај, но процесот беше стопиран поради тоа што главните политички партии во БиХ не постигнаа договор за полициските реформи.
Српската демократска партија, водечката партија во ентитетот на босанските Срби во БиХ, Република Српска (РС), се спротивставува на идејата за создавање на полициски области кои излегуваат од границите на ентитетот, како што беше предвидено со принципите на полициските реформи поддржани од ЕУ.
По својот состанок со Рупел, Иваниќ - кој е претседател на друга политичка партија на босанските Срби, Партијата за демократски напредок - за новинарите изјави дека сака излез од ќор-сокакот во полициските реформи што е можено побргу и дека е подготвен да предложи компримис.
Главниот заменик висок претставник Лари Батлер во вторникот рече дека дејствата на РС во врска со полициските реформи ќе бидат одлучувачки фактор кој ќе влијае на ставот на ЕУ во врска со изгледите за интеграција во ЕУ, додавајќи дека оваа недела е клучна за тоа.
Ако ќор-сокакот биде надминат до 3-ти октомври, кога треба да се состанат министрите за надворешни работи на ЕУ во Брисел, тоа би можело да резултира со брза промена на позициите, рече тој.
Батлер ги поздрави неодамнешните изјави дека владата на РС работи на новиот предлог за полициските реформи.
Сепак, тој истакна дека сé додека тие не ги вклучат принципите на ЕУ секој обид би бил бесмислен и би претставувал само губење време.
