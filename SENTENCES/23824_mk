20/05/2009
БРИСЕЛ, Белгија -- Европската комисија (ЕК) и чешкото претседателство на ЕУ во вторникот (19-ти мај) ја потврдија својата поддршка за членството на Турција, и покрај противењето од Франција и Германија, јавуваат медиумите.
„ЕК е посветена на процесот на пристапување на Турција во ЕУ, врз основа на преговарачката рамка која беше усвоена од страна на сите земји-членки и Турција во октомври 2005 година“, рече комесарот за проширување на ЕУ, Оли Рен, во Брисел, по разговорите со турскиот министер за надворешни работи, Ахмет Давутоглу.
Рен истакна дека турското членство „претставува основен интерес на ЕУ“.
Чешкиот министер за надворешни работи, Јан Кохут, рече дека чешкото претседателство се надева на отворање на најмалку уште едно поглавје во турските преговори за членство -- она за даноците -- додека заврши неговиот мандат на претседавач со ЕУ, на 30-ти јуни.
Давутоглу рече дека процесот на членство на Турција во ЕУ претставува „еднонасочен пат“, истакнувајќи дека тој процес никогаш не застанува, освен ако земјата-членка самата не го одбие членството.
Исто така во вторникот, Давутоглу и главниот преговарач на Турција со ЕУ, Егемен Багис, присуствуваа на Заедничкиот совет на ЕУ и Турција во Брисел.
Во соопштението издадено потоа, ЕУ ја поздравува посветеноста на Турција на проевропските реформи, но ја повикува земјата да ги интензивира напорите во врска со судските реформи и борбата против корупцијата.
Во истото се повикува и на подобра заштита на правата на граѓаните, вклучително и на слободата на говорот и на религијата.
Брисел, исто така, ја повика Турција активно да ги поддржи тековните разговори за повторно обединување во Кипар.
(Новинска агенција Анадолу, ДПА, Ројтерс, Ксинхуа, КНА, Фамагуста газете - 19/05/09)
