22/08/2011
Линда Карадаку за Southeast European Times во Тирана -- 22.08.11
На 27-от ден од штрајкот со глад, албански рудари беа отстранети од рудникот за хром Булќиза од страна на специјалната полиција во саботата (20-ти август).
Овој потег следеше по одлуката на судот заснована на барање на министерството за енергија.
Специјалните полициски сили го опколија рудникот во петокот вечер, и по преговорите со лидерите на синдикатот и рударите, конечно ги убедија рударите да си заминат.
Не се пријавени никакви инциденти.
Рударите бараат покачување на платите за најмалку 20 отсто, подобри работни услови и промени во администрацијата на рудникот.
Претседателот на синдикатот на рударите, Кол Николај, за SETimes изјави дека рударите мора да ја почитуваат судската одлука, но ќе продолжат да штрајкуваат надвор од рудникот.
„Во понеделник ќе се собереме пред седиштето на АЦР [Албански хром] во Булќиза.
Чекаме да го потпишеме договорот со АЦР.
Ние побаравме од Министерството за труд да го спроведе законот за работа“, рече Николај, истакнувајќи дека според одлуката на судот рударите имаат право на штрајк.
Тој, исто така, рече дека лидерите на синдикатот и штрајкот беа испрашувани од страна на полицијата околу два и пол часа.
Рохраут Скаче-Депик, директор на Деко-метал, матичната компанија на АЦР, за SETimes изјави дека претпријатието има инвестирано 32 милиони евра во АЦР од 2007-та година.
„За жал [дојде] до сегашната ситуација“, изјави Скаче Депик.
„Мое сфаќање е дека овој проблем во Булќиза е создаден вештачки од страна на претставници на синдикатот кои имаат сопствена агенда и личен интерес ...
Мислам дека тие, незаконски, се обидуваат да го преземат рудникот“, вели таа, додавајќи дека прекинот на работата од повеќе од еден месец му штети на рудникот.
Таа потврди дека Деко-метал и АЦР се подготвени за компромис и потпишување на договор со советот на работниците, шест-члена група која ги претставува рударите.
Министерството за енергија, исто така, тврдеше пред судот дека штрајкот му штети на рудникот и создава сериозни ризици за животот и здравјето на штрајкувачите.
„Исто така, прекинот на работата во рудникот предизвикува огромна економска и финансиска штета за албанската држава“, вели министерството, додавајќи дека занемарувањето на операциите од витално значење за функционирање на рудникот предизвикува уништување на високо вредните машини.
Штрајкот на рударите, исто така, стана политичко прашање помеѓу актуелната Демократската партија (ДП) и шефот на опозицијата, Еди Рама.
Во текот на викендот, Рама објави едиторијал во албанските дневни весници барајќи јасна поддршка за рударите.
„Рударите немаат шанса да успеат ако тие не го придобијат целиот град на нивна страна, а градот нема шанси да преживее ако не им се приклучи на рударите“, рече Рама, обвинувајќи ја владата на премиерот Сали Бериша за уништување на националниот имот.
ДП одговори, велејќи дека Рама „не излегува со ниту еден предлог во интерес на животот на рударите кои штрајкуваат“ и обвинувајќи го за манипулирање со ситуацијата на рударите.
