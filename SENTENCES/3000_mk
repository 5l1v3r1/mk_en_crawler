17/07/2006
Од Зоран Николовски за Southeast European Times во Скопје -- 17/07/06
Локалната самоуправа во Македонија беше во фокусот на дводневната конференција што се одржа минатата недела во Скопје. 
Насловена како „Градење на основите на иднината“ тоа беше завршната конференција што се одржа во рамките на проектот финансиран од ЕУ, а чија цел беше зајакнување на административните и раководните капацитети во процесот на децентрализацијата.
Брисел обезбеди 3 милиони евра за проктот, кој започна во август 2004 година и беше менаџиран од страна на Европската агенција за реконструкција. 
Сите 85 македонски општини добија помош во рамките на проектот, со конкретна цел гарантирање на соодветното функционирање на нивните урбани плански единици.
„Овој проект претставува значајна пресвртница за земјата на патот кон постигнувањето на ефикасна децентрализација“, рече шефот на делегацијата на Европската комисија Ерван Фуере на отворањето на конференцијата во средата 12-ти јули.
„Истиот претставува и чекор напред во соработката помеѓу ЕУ и владата, заедно со локалните власти, во една од клучните области кои имаат за цел постигнување на економски и социјален развој кој ќе биде од максимална полза за населението на локално ниво.“
Главното достигнување беше воспоставувањето на одржлив систем на урбаното планирање, со цел осигурување на подеднакви развојни можности и поставување на основи за усогласување со конкурентскиот економски пазар.
Покрај тоа, на општините им беше обезбедена специјализирана ИТ опрема -- која вклучува софистициран софтвер за урбано планирање, како и план за координирање на неговата употреба.
Според Фуере, локалните власти мора да ја сносат одговорноста за управувањето со средствата и промовирањето на фер, транспарентен и вклучувачки процес на донесување одлуки во рамките на општините. 
„Успешното исполнување на овие предизвици бара оптимални вештини за урбано планирање“, рече тој.
„Врските помеѓу локалната и централната власт воспоставени со инсталирањето на централната база на податоци во Министерството за локална самоуправа овозможува размена на информации помеѓу различните акционери во процесот на урбаното планирање. 
Владините институции сега може да добиваат информации, вклучувајќи и урбанистички извадоци и други документи, од единиците на локалната самоуправа“, рече претседателот на Заедницата на единиците на локална самоуправа, Андреј Петров.
Во текот на изминативе две години формирани се центри за обука на општинскиот персонал во Скопје, Гостивар, Битола и Штип. 
Овие општини добија широки програми за пренесување на знаењето-обука, кои ги покриваат областите како што се: инструментите на урбаното планирање, општинско планирање, планирање и спроведување на развојот на земјиштето, менаџмент со човечките ресурси и гео-информатика.
Од 1999 година ЕУ потроши околу 50 милиони евра за проекти за поддршка на локалната самоуправа во Македонија.
