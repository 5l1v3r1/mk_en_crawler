05/08/2005
Од Антонела Крстовиќ за Southeast European Times во Подгорица – 05/08/05
Минатиот месец висок функционер од владејачката Демократска партија на социјалистите (ДПС) беше задолжен за Комисијата за безбедност и одбрана, парламентарно тело чија задача е да ја надгледува работата на полицијата и на Агенцијата за национална безбедност (АНБ). 
Драган Кујовиќ, заменик-претседател на црногорскиот парламент, ќе го предводи ова тело, кое се состои од десет членови: ДПС, Социјалистичката народна партија (СНП), Социјалдемократската партија (СДП), Српската народна партија (СНП) и Народната партија (НП).
Двајца претставници на албанските партии во Црна Гора, исто така, ќе й се приклучат, откако парламентот ќе го одобри планираното проширување на комисијата. 
Демократската српска партија (ДСП), исто така, побара место во ова тело.
Првата задача на комисијата беше да одржи состаноци за номинацијата на Душко Марковиќ -- избор на црногорскиот премиер Мило Ѓукановиќ -- за шеф на АНБ. 
И покрај обидот од страна на опозицијата за блокирање на неговото назначување, тој на 28-ми јули беше избран од парламентот со 31 наспрема 21 глас.
АНБ е предмет на тековна политичка расправија, при што опозициските партии тврдат дека таа им служи на политичките интереси. 
Пратениците од опозицискиот блок одлучија да ја бојкотираат седницата за Марковиќ, поради тоа што истата беше затворена за јавноста. 
Затвореноста на седницата е сигурен знак дека парламентарната контрола врз полицијата и АНБ е потценета, тврдат тие.
АНБ не ја чува националната безбедност, туку безбедноста на работното место на Ѓукановиќ, рече заменик-претседателот на СНП, Новак Радуловиќ. 
Заменик-претседателот на НП, Дејан Вукичевиќ, пак, изрази сомневање во врска со подготвеноста на администрацијата за спроведување на полициските реформи, велејќи дека е премногу јасно кого, всушност, го претставува АНБ.
ДПС ги отфрли обвинувањата на опозицијата, тврдејќи дека стабилноста и безбедноста што Црна Гора ги ужива во голема мера се должат на Државната служба за безбедност, која ја предводи Марковиќ.
Кујовиќ, исто така, негираше дека АНБ е задолжена од страна на некоја партија, инсистирајќи дека таа ќе ги штити интересите на сите граѓани. 
Парламентот ќе стори сé за да ја одржи власта врз црногорските безбедносни служби, рече тој, а комисијата ќе ја информира јавноста за клучните трансформации што се во тек.
