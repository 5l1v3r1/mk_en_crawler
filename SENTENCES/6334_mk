24/01/2012
Александар Павлевски за Southeast European Times во Скопјe -- 24.01.12
Општините во Македонија се надеваат на неочекувана економска добивка преку новата владина програма која им овозможува да управуваат со земјиштето во државна сопственост и да го даваат на приватни инвеститори, и да задржат поголем дел од профитот во општините.
Програмата, дел од законот усвоен минатиот јули, е дел од политиката на децентрализација на Македонија, за урбанизирање на неизграденото земјиште и поттикнување на локалните власти да учествуваат во економскиот развој.
„Четиринаесет општини веќе управуваат со државното земјиште и ние очекуваме уште десет да ги комплетираат процедурите до февруари“, рече премиерот Никола Груевски.
Новиот закон предвидува дека цената на земјиштето ќе ја одредуваат градоначалниците во консултација со општинските совети, но истата е предмет на државно одобрување. 
Општините ќе задржат 80 отсто од профитот, додека 20 отсто ќе одат во државниот буџет.
Градоначалниците велат дека се воведени строги процедури со цел да се загарантира транспарентноста; дека процесот се спроведува преку електронски понуди и е следен од државата. 
Општините кои ќе работат спротивно на законот може да го изгубат правото на учество во програмата и може да платат и до 9.000 евра казна.
Учеството на општините во развојот на земјиштето ќе ги донесе многу потребните финансиски средства, рече за SETimes шефот за буџет и финансии на општина Прилеп, Драге Звездакоски.
„Буџетот се очекува да се зголеми за 21 отсто оваа година претежно од продажбата на земјиштето и јавните претпријатија за комунални услуги“, рече тој. 
За да се максимизира заработката, додаде Звездакоски, Прилеп почна да изготвува детален урбанистички план кој им се нуди на инвеститорите пред наддавањето.
Градоначалникот на Струга, Ремиз Мерко, изјави за SETimes дека неговата општина, како и повеќето други, има огромни парчиња државно земјиште што е веќе подготвено да им се понуди на инвеститорите. 
„Најзначајните можности се однесуваат на градењето производствени капацитети и фабрики ... 
не само трговија“, рече тој.
Домашните и странските инвеститори од Италија, Хрватска и Грција покажаа особен интерес за Петровец, кој се наоѓа во близина на скопскиот аеродром „Александар Велики“, рече за SETimes градоначалникот на општина Петровец, Борче Митевски.
„Има конкретни планови за изградба на универзитет, три хотели, две бензински пумпи, 30 фабрики од незагадувачката лесна индустрија, десет складишта и неколку дистрибутивни центри“, рече Митевски.
Италијанскиот инвеститор Еуроиталија купи 50.000 квадратни метри земјишна парцела во Петровец, за изградба на нов универзитет и 6.000 квадратни метри парцела во Катланово, каде што објави дека планира да изгради хотел, болница, казино и одморалиште.
„Управувањето со земјиштето ќе овозможи побрзи услуги до граѓаните“, рече за SETimes жителот на Петровец, Горан Тошевски.
Тошевски го пофали едношалтерскиот пристап со кој купувањето и изнајмувањето на градежно земјиште и обезбедувањето градежни дозволи се врши на едно место.
Тој додаде дека правата што градоначалниците сега ги имаат им помогнале да се издигнат до повисоко политичко ниво и да бидат повеќе признаени.
„Пред десет години, не знаевме ни кои се нашите градоначалници. 
Општините не беа многу активни и сé беше во рацете на [централната] власт. 
Сега градоначалникот е меѓу луѓето, ние ги гледаме нивните секојдневни активности, како инвестираат во општинските финансии“, рече Тошевски.
