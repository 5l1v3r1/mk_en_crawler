24/05/2011
Од Линда Карадаку и Мухарем Нитај за Southeast European Times во Приштина – 24/05/11
Извештајот за човекови права на американскиот Стејт департмент 2010 за Косово ги истакнува проблемите и злоупотребите, вклучително и владиното мешање во безбедноста и судството, долгите предсудски притворања, недостатокот на судски процес и заплашувањето на медиумите од страна на јавните функционери и поединци.
Косовските власти ветуваат дека ќе ги решат проблемите наведени во извештајот
„Многу сериозно го сфаќаме извештајот на американскиот Стејт департмент за човековите права, особено борбата против корупцијата, како и [судската] независност, медиумската слобода, правата на жените, децата и хендикепираните“, рече за SETimes Ќендрим Гаши, советник на претседателката Атифете Јахјага.
Во извештајот, исто така, се наведуваат случаите на насилство врз припадничките на верските заедници и штетата на верскиот имот, ограничениот напредок во враќањето на внатрешно раселените лица во нивните домови, и владината корупција, вклучително и во полициските сили и судството.
Другите проблеми се однесуваат на насилството и дискриминацијата врз жените, шверцот со луѓе -- особено сексуалната трговија со девојки и жени -- заедно со социјалното насилство, злоупотребата и дискриминацијата врз малцинските заедници, оние со хендикеп, злоупотребата и дискриминацијата засновани на сексуалната ориентација и детскиот труд.
Министерот за внатрешни работи, Бајрам Реџепи, го поздрави извештајот, нарекувајќи го „реален и во согласност со постојната ситуација“.
„Овој извештај го рангира Косово заедно со другите западнобалкански земји како транзитна земја за шверц со наркотици, позитивно оценкувајќи ги напорите на косовската полиција во борбата против шверцот со наркотици ... 
истакнувајќи ја потребата за зголемени истраги на косовската полиција“, рече Реџепи за SETimes.
Неговото министерство има намера да ја разгледа националната стратегија за наркотиците, фокусирајќи се на побарувачката на дрога, спречување на користењето дрога, и третманот на наркозависниците.
„Борбата против организираниот криминал генерално и конкретно наркотиците бара тесна меѓународна и регионална соработка. 
Во тој поглед, Министерството за внатрешни работи и косовската полиција се важни партнери во различни проекти. 
Министерството останува посветено на спроведувањето на сите цели и активности во спречувањето на борбата против шверцот со наркотици“, рече Реџепи за SETimes.
Агрон Бајрами, аналитичар и главен уредник на весникот Коха Диторе, вели дека меѓународните извештаи постојано ги идентификуваат проблемите поврзани со функционирањето на државата и нејзините институции, и почитувањето на човековите права.
„Најголемите проблеми резултираат од недостатокот за управување и недостатокот на ефикасни институции. 
Корупцијата, владеењето на правото, почитувањето на човековите права, медиумите и слободата на изразување се само некои од целокупните косовски проблеми. 
Успешното решавање на недостатоците и проблемите е невозможно без основна промена на размислувањето на владата и реформа на институционалните и политичките структури“, изјави Бајрами за SETimes.
