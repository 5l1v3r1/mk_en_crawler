04/07/2005
Од Светла Димирова за Southeast European Times во Софија – 04/07/05
Осум дена по парламентарните избори во Бугарија на 25-ти јуни, сé уште не се знае составот на новата влада на земјата. 
Откако не успеа да освои целосно мнозинство, Бугарската социјалистичка партија (БСП) се консултира со евентуалните партнери за формиање на коалициска влада. 
Само една партија, Движењето за правата и слободите (ДПС) изрази подготвеност да им се придружи на социјалистите.
По осум години во опозиција, БСП победи на изборите со 31 отсто од гласовите, или 82 места во законодавниот дом кој го сочинуваат вкупно 240 пратеници. 
Владејачкото Национално движење за Симеон Втори (НДС-II) беше второ со 20 отсто од гласовите, или 53 места, додека ДПС беше трет со 13 отсто од гласовите, или 34 места. 
Четири други политички формации, исто така, го исполнија условот од 3 отсто за влез во парламентот, добивајќи вкупно 50 места, додека радикалната национална коалиција беше четврта, со освоени 21 место.
Во своето обраќање по состанокот со Коалицијата за Бугарија, предводена од БСП во неделата (3-ти јули), водачот на социјалистите, Сергеј Станишев, ги посочи четирите можни сценарија за коалициска влада.
Првото предвидува коалиција во која ќе бидат вклучени БСП, НДС-II и ДПС. 
Таквата влада, според водачот на БСП, би била стабилна и би имала и европски и домашен легитимитет. 
Друга алтернатива би била формирање на коалиција само помеѓу БСП и НДС-II. 
Но, тоа би можело да предизвика негативна реакција од ЕУ поради невклучувањето на ДПС, која го претставува етничкото турско население во Бугарија, рече Станишев.
Двете сценарија кои го вклучуваат НДС-II имаат една голема пречка -- изнаоѓањето на компромис за премиерското место. 
НДП-II инсистира на тоа дека треба да го добие местото.
Третото можно сценарио кое го истакна водачот на БСП е коалицијата помеѓу БС и ДПС, која, исто така, ќе се потпира на поддршката од одделни пратеници од другите парламентарни партии. 
Според Станишев, оваа формула е најкорисна за неговата партија, бидејќи и овозможува да ја следи својата сопствена политика, како и да наименува сопствен премиер. 
Сепак, тоа е и најнестабилната опција, рече тој.
Четвртото можно сценарио е уште поширока коалиција, во која ќе бидат вклучени БСП, НДС-II, ДПС и десничарската Бугарска народна унија, која освои помалку од 6 отсто од гласовите, или 13 пратенички места.
Две одделни анкети од крајот на изминатата недела покажаа дека јавноста има најповолно мислење за евентуалната коалиција помеѓу БСП и НДС-II. 
Спроведени од страна на агенцијата за испитување на јавното мислење „Афис“ и дневниот весник „24 Часа“, истражувањата покажаа дека 27 отсто, односно 33 отсто, се за ова сценарио. 
Формулата на широка коалиција во која ќе бидат вклучени и БСП, НДС-II и ДПС има поддршка од 15 отсто, според агенцијата „Афис“, како и 17 отсто, според „24 Часа“. 
Резултатите, објавени во понеделникот, се поделени кога станува збор за поддршката за премиер. 
Според Афис, 38,7 отсто се за Станишев, додека 24,4 отсто се за Саксобурготски. 
Но, анкетата на „24 Часа“ даде спротивни резултати -- 34,8 отсто за Саксобурготски и 24 отсто за Станишев.
