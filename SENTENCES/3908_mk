13/02/2008
(Заман - 13/02/08;
ББС, Тркиш прес, Бианет, Новинари без граници - 12/02/08)
Турските власти беа критикувани во вторникот (12-ти февруари) за непреземање дејства во врска со барањето за темелна истрага за атентатот врз турско-ерменскиот новинар Хрант Динк, со цел да се осигури изведување пред лицето на правдата на сите оние што биле вмешани во заговорот.
Еден ден по третото рочиште во случајот против 19-те лица обвинети за убиството на основачот и уредникот на истанбулскиот билингвален, турско-ерменски неделник Агос, набљудувачите беа поскептични дека некогаш ќе биде утврдена целата вистина.
„Ја потврдуваме нашата поддршка за сите оние што го повикуваат судскиот систем да си ја заврши својата работа во овој случај“, објави медиумската набљудувачка група со седиште во Париз „Новинари без граници“ во соопштението од вторникот.
„Жалиме што не беа воспоставени услови за вистината да излезе на виделина ...
Во овие околности, се сомневаме дека судиите ќе успеат еднаш засекогаш да ја утврдат одговорноста и вината на различните протагонисти.“
Динк (53) беше убиен на 19-ти јануари 2007 година пред канцелариите на неговиот весник.
Во јули 2006 година тој доби шестмесечна условна казна, откако беше осуден врз основа на обвиненијата за „деградирање на турската припадност“ поради еден натпис во кој ги опиша убиствата на околу 1,5 милиони Ерменци за време на Првата светска војна како „геноцид“.
Екстремистичкиот националист од црноморскиот град Трабзон Огум Самаст -- првоосомничен во случајот -- го призна убиството, наведувајќи ги изјавите на Динк за ерменското прашање како свој мотив.
Помеѓу другите обвинети се и Јашин Хајал и Ерхан Тунчел, полициски информатор.
Новинарите што го следат убиството на новинарот посочија дека полицијата добила повеќе од една информација за атентатот, но не презела никакви дејства за негово спречување.
Адвокатите на семејството Динк, исто така, постојано тврдат дека имало уништување на докази и дека властите одбиле да ја испитаат можната вмешаност на припадници на безбедносните сили на земјата во заговорот.
„Судењето не може здраво да продолжи бидејќи документите со информации за повеќе од 6.000 телефонски повици што ги направиле некои од обвинетите се уништени од страна на безбедносните власти во Трабзон“, рече адвокатот Ердал Доган.
Холандскиот член на Европскиот парламент и копретседавач со Заедничката парламентарна комисија на Турција и ЕУ, Јост Лагендијк, присуствуваа на судското рочиште.
Тој ја критикуваше турската влада дека не постапува во согласност со ветувањето за соодветна истрага во случајот, за откривање на сите оние што се вмешани во истиот.
„Јасно е дека полицајци и претставници на безбедносните служби знаеле за овие планови, но не презеле дејства“, изјави тој за ББС.
„Или некои од нив, најверојатно, активно биле вклучени во планирањето.
Сите овие работи треба да се опфатат во текот на судскиот процес, а ако тоа не се случи, ќе остане голема црна дамка врз имиџот на Турција.“
