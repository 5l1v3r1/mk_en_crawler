12/09/2006
Претставници од Бугарија, Босна и Херцеговина, Хрватска, Грција, Македонија, Црна Гора, Романија, Србија, Словенија, Турција и УНМИК, присуствуваа на дводневниот меѓународен самит за Косово, кој започна во понеделникот (11-ти септември) во Софијa. 
Помеѓу учесниците, исто така, беа и претставници на Контакт-групата од шест нации за Косово, специјалниот претставник на ОН за разговорите околу статусот на Косово, Марти Ахтисари, официјални претставници на ЕУ, НАТО и ОБСЕ.
***
Aлбанскиот премиер Сали Бериша во вторникот (12-ти септември) отпатува за Грција, на дводневна посета. 
Тој ќе оствари разговори со грчкиот колега Костас Караманлис, претседателот Каролос Папуљас и со претседателот на парламентот, Ана Бенаки-Псаруда.
***
Германскиот канцелар Ангела Меркел во четвртокот (7-ми септември) го поддржа планираното намалување на ингеренциите на меѓународната заедница во Босна и Херцеговинa (БиХ), за време на разговорите со министерот за надворешни работи на БиХ, Младен Иваниќ, кој беше во посета на Берлин. 
Тие разговараа за општите избори во БиХ на 1-ви октомври, реформските процеси и Договорот за стабилизација и асоцијација со ЕУ.
***

Комесарот за проширување на ЕУ, Оли Рен, потврди дека Tурција мора да го забрза темпото на реформите пред Европската комисија да го објави својот нареден извештај со оценка за земјата следниот месец. 
Рен го изјави ова за време на состанокот со турскиот главен преговарач за ЕУ, Али Бабаџан, во четвртокот (7-ми септември) во Брисел.
***
Српскиот претседател Борис Тадиќ, во придружба на началникот на Генералштабот Здравко Понос, од вторникот (5-ти септември) до петокот беше во посета на САД. 
Тадиќ се состана со високи американски претставници на разговори околу прашањата поврзани со проблемот во врска со статусот на Косово, билатералните односи и српските аспирации за пристап во програмата на НАТО Партнерство за мир.
***
Хрватскиот министер за одбрана, Берислав Рончевиќ, во средата (6-ти септември) ја посети Холандија и оствари разговори со својот холандски колега, Хенрикус Камп. 
За време на состаникот Камп ја потврди поддршката на неговата земја за аспирациите на Хрватска за влез во НАТО и во ЕУ. 
Тој рече дека Загреб може да послужи како пример за регионот во поглед на реформите.
***
Генералниот секретар на ОН, Кофи Анан, ја пофали одлуката на Tурција за распоредување на мировни сили во Либан, за време на состанокот со турскиот премиер Реџеп Тајип Ердоган и министерот за надворешни работи, Абдула Ѓул, во средата (6-ти септември) во Анкара.
(Разни извори – 05/09/06 - 12/09/06)
