25/04/2012
Мухамет Брајшори за Southeast European Times во Приштина -- 25.04.12
Откако бран тензии ја преплави Митровица овој месец -- со бомбашкиот напад и смртта на косовски Албанец, а потоа и наводното одмаздничко претепување на еден постар косовски Србин -- прашањето на решението за северно Косово повторно изби на преден план.
Во својот извештај за напредокот во 2011 година во ноември, ЕУ побара стратегија од Приштина за нејзината визија за северно Косово. 
Странските дипломати во Косово, главно американскиот, францускиот и британскиот амбасадор, во своите повици, исто така, препорачаа план.
Францускиот амбасадор во Косово, Франсоа Фиту, изјави за Газета експрес минатата недела дека сé што Србите во северно Косово бараат е вклучено во Сеопфатниот предлог на Ахтисари за Косово, додека во исто време, косовскиот територијален интегритет мора да се загарантира од меѓународната заедница.
„Позицијата на Франција е дека наместо да се разговара за предностите и негативностите на Ахтисари, специјален статус, автономија, или што било друго, вистинската работа или најважната работа е да се седне на маса, да се отвори Планот на Ахтисари и да се разговара за секоја реченица. 
Ние сме уверени дека ... 
90 отсто од она што [Србите] го бараат како автономија, е веќе во планот“, рече Фиту.
Тој рече дека разговорите треба да бидат водени од косовската влада и Србите во северно Косово, со посредство на меѓународната заедница, и треба да го вклучат и Белград.
Косовските власти ја искажаа потребата за разговори со косовските Срби, но се спротивставија на какви било разговори што го вклучуваат Белград како страна.
Косовската пратеничка Доника Кадај-Бујупи изјави за SETimes дека иако Приштина не треба да дискутира за своите внатрешни работи со Србија, „владата треба да се вклучи во дијалог со своите граѓани на северот. 
Тие треба да префрлат од Приштина во Митровица и да понудат гаранции за безбедност, вработување, економски развој и сеопфатност на своите граѓани, без оглед на етничката припадност“, рече Кадај-Бујупи.
Таа вели дека владата не е сериозна кога станува збор за северот, и изјавите од новата полициска интервенција во Митровица испраќаат погрешни пораки.
„Планот на Ахтисари содржи толку многу привилегии за северните општини, што неговото целосно спроведување, несомнено, ќе ги задоволи интересите на граѓаните на оваа област, бидејќи е направен на таков начин што ... 
е ставен специјален акцент на гарантирањето на интересите на заедниците“, рече Кадај-Бујупи.
Флорентина Хајдари, жителка на Митровица, рече дека проблемот е спроведувањето на предлогот на Ахтисари. 
„Планот на Ахтисари беше болен компромис за Косово, но [бидејќи] истиот понуди надгледувана независност, беше прифатен со голем ентузијазам. 
Денес нема подготвеност од косовските граѓани да прифатат нешто повеќе од пакетот на Ахтисари“, рече таа.
Кујтим Ибишај, соработник во Косовскиот институт за управување и јавна политика, изјави за SETimes дека договор кој ќе содржи елементи на предлогот на Ахтисари е најреално решение.
„Предлогот на францускиот амбасадор е реален и треба сериозно да се разгледа. 
Договорот би го вклучил ставот на Косово [на неприфаќање] на ништо друго настрана од она што го предложи Ахтисари, така што елементите што се однесуваат на заштитата на малцинствата и децентрализацијата ќе бидат вклучени во одделен договор. 
Истиот го почитува ставот на Србија на неприфаќање на предлогот на Ахтисари поради клаузулата за независноста“, рече Ибишај.
Тој рече дека владата сега мора сериозно да ја утврди својата позиција за северно Косово.
„Приштина беше и е нејасна во врска со својата политика кон северот. 
Поминаа седум месеци откако ЕУ го побара тоа и не слушна ништо ново. 
Клучното прашање е, дали Приштина е подготвена да разговара со луѓето кои се сметаат од Приштина и меѓународната заедница за водачи на криминални активности?“, рече Ибишај.
