10/10/2006
Од Влатко Вукотиќ за Southeast European Times во Бања Лука – 10/10/06
Трибуналот на ОН за воени злосторства го прогласи за виновен Момчило Краишник и го осуди на 27 години затвор за воени злосторства против човештвото, извршени за време на конфликтот во Босна и Херцеговина (БиХ).
Поранешен претседател на парламентот на Република Српска (РС), Краишник е поранешен близок соработник на еден од најбараните бегалци во светот, Радован Караџиќ.
Судењето се смета за едно од најважните во историјата на судот на ОН.
Краишник беше прогласен за виновен за прогон, истребување, убиство, депортација и принуден трансфер на несрпско население.
Сепак, судската комисија заклучи дека обвинителите не ја докажаа неговата вина за најсериозните точки од обвинението -- геноцид и соучество во геноцид.
Според пресудата, водачите на босанските Срби спровеле заедничко криминално дело со цел промена на етничкиот состав на делови од БиХ со драстично намалување на процентот на босанските муслимани и босанските Хрвати.
„Краишник дал зелено светло за почеток на програмата за протерување за време на седницата на собранието на босанските Срби, кога повикал на спроведување на она што било договорено -- етничка поделба на теренот“, рече претседателот на судската комисија, Алфонс Ори, при изрекувањето на пресудата.
Судењето започна во февруари 2004 година, по повеќе од четири години чекање.
Обвинетиот рече дека имал тешкотии во лоцирањето на сведоците бидејќи многумина од нив се „или во шумите или се кријат длабоко во подземјето, каде што дури и СФОР не може да ги најде“.
Сведочењето на поранешниот претседател на РС, Билјана Плавшиќ, се смета за клучно во случајот.
Плавшиќ, која отслужува 11-годишна казна откако се изјасни виновна по обвинението за воени злосторства, за судот изјави дека Краишник бил еден од највлијателните личности за време на конфликтот во БиХ.
„Благодарение на неговата способност за практичност и реалност, сметам дека тој доминираше во некои работи во споредба со поранешниот претседател на РС, Радован Караџиќ“, рече таа.
Дваесетиседумгодишната затворска казна на Краишник беше критикувана низ цела БиХ од различни причини.
Мунира Субашиќ од Здружението на мајките од Сребреница ја смета за премногу блага.
„Се чувствувам дури и попонижена и поголема жртва.
Со овие судења и пресуди јас никогаш нема да најдам мојот син.“
Водечките политичари во РС, од друга страна, велат дека казната е премногу остра бидејќи Краишник бил само претседател на парламентот.
Семејството на Краишник објави дека ќе поднесе жалба на пресудата.
Обвинителството е можно да го стори истото, бидејќи тоа бараше доживотна затворска казна.
Хашкиот трибунал досега осуди 49 обвинети, додека за уште 23 судењата се во тек.
Помеѓу шесте обвинети кои сé уште не се уапсени се и Караџиќ и неговиот воен командант, Ратко Младиќ.
