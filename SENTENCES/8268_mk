19/07/2011
Марина Стојановска за Southeast European Times во Скопје -- 19.07.11
Скоро никој во Македонија не е загрижен за меѓуетничките односи десет години по потпишувањето на Рамковниот договор во Охрид, според истражувањето на Македонскиот центар за меѓународна соработка.
Овој договор стави крај на конфликтот од 2001 година и оттогаш на истиот му се припишува зголемениот број Албанци вработени во државните институции и запишани во високото образование, како и двојазичните знаци -- на македонски и албански јазик -- на одредени локации.
„Работите значително се подобрија, но сега стандардот на живеење претставува проблем.
Поголемо внимание треба да се посвети на економијата бидејќи тоа е она што највеќе ги интересира граѓаните“, рече Меџит Даутовски за SETimes.
Даутовски е сопственик на продавница за злато во скопската Стара чаршија, каде што Албанците, Македонците, Турците и другите традиционално комуницираат.
„Во 2001 година животот во Чаршијата замре, на луѓето им беше страв да доаѓаат тука ...
Сега Чаршијата заживеа, се отворија кафулиња и продавници“, рече за SETimes Борко Гавриловски, етнички Македонец кој е сопственик на продавница за крзно во Чаршијата.
Гавриловски рече дека многу работи, како што се двојазичните знаци, изгледаа невозможни пред десет години, но „сега ги гледаме како нормални и добро е што е така“.
Според договорот, Македонија ја измени преамбулата на својот устав и усвои закони за подобрување на меѓуетничките односи и благосостојбата на етничките малцински заедници.
Законите го регулираат користењето на јазиците и знамињата на заедниците, легализацијата на Тетовскиот универзитет и амнестирањето на албанските бунтовници.
Поважните закони се усвоени со користење на „Бадинтеровото правило“, кое им дава на Албанците право да стават вето на прашањата што се однесуваат на културата, религијата, јазикот и образованието.
Покрај тоа, македонската влада се согласи на нова територијална реорганизација на општините кои ги групираа Албанците во одредени области во мнозинство.
„Првите четири години имавме впечаток дека духот на ваквиот меѓународно загарантиран договор е добредојден од сите.
Како што минуваше времето, политичките елити, без оглед дали се македонски или албански, се однесуваа ноншалантно кон принципите на документот“, рече за SETimes уредникот на весникот на албански јазик Коха, Бесим Иљази.
Иљази сепак ги пофали остварувањата -- процентот на Албанци застапени во администрацијата и високото образование, официјалната употреба на албанскиот јазик и децентрализацијата.
Но, многумина Македонци велат дека договорот им бил наметнат со сериозни последици по нивната сопствена егзистенција.
„Промената на преамбулата од уставот ги деградираше Македонците во „етничка заедница“ во сопствената држава, по што разговорите спонзорирани од ОН во врска со разликите околу нашето име се трансформираа во преговори за негова промена“, рече новинарката Мирка Велиновска.
Слабоста на договорот, кодифициран во уставот, е 20-процентната квота за Албанците во сите социјални области и институциите, изјави за SETimes Ванчо Шехтански од политичката партија ТМРО.
Тој систем покажа дека исполнувањето на квантитативниот услов најчесто доаѓа на сметка на квалитетот, инхибирајќи го социјалниот напредок, рече тој.
Шехтаниски објасни дека преку Рамковниот договор, македонскиот народ делумно го изгуби својот суверенитет.
„Ако Македонија, кандидатка за членство во ЕУ, беше принудена да спроведе ваков договор, истото треба да се направи, врз основа на реципроцитет и во нашите соседни земји, полноправни членки на ЕУ и НАТО, со големи македонски заедници“, рече тој.
