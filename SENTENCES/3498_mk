16/03/2007
(AФП, ДПА, АП, Ројтерс, ЕурАктив, Канцеларија на високиот претставник, Европски парламент - 15/03/07; AП, Европска комисија - 14/03/07)
Напредокот на Босна и Херцеговина (БиХ) во исполнувањето на условите за градење на поблиски врски со ЕУ е главната точка во агендата на комесарот за проширување на ЕУ, Оли Рен, за неговата посета на Сараево во петок (16-ти март) со политичарите и меѓународните претставници. 
Пред неговото патување, Рен во Европскиот парламент рече дека „2006 година не беше година на успех“ за БиХ.
„Како резултат на продолжената изборна кампања, реформската агенда стагнираше и политичката клима се влоши, доведувајќи до националистичка реторика и тензии. 
Доста ни беше од тоа“, предупреди комесарот.
Тој рече дека ЕУ нема да ја потпише Спогодбата за стабилизација и асоцијација (ССА) со земјата додека не биде постигнат конкретен напредок за двата главни услови: полициските реформи и соработката со Трибуналот на ОН за воени злосторства.
Во декември БиХ ги заврши техничките разговори за ССА, што се смета за важен прв чекор на патот кон членството во ЕУ. 
Но, земјата досега не можеше да го исполни барањето за реструктуирање на своите полициски сили според европските стандарди.
Брисел ги посочи трите конкретни принципи за полициските реформи. 
Сите законски и буџетски ингеренции за сите полициски работи мора да бидат префрлени на државно ниво. 
Мешањето на политиката во оперативното работење на полицијата мора да се елиминира. 
На крајот, функционалните локални полициски области мора да бидат определени со технички полициски критериуми.
И покрај тоа што политичарите во БиХ постигнаа генерален договор за полициските реформи на крајот од 2005 година, тие сé уште се расправаат за нивното конкретно спроведување. 
И покрај тоа што водачите на бошњачките и хрватските партии генерално го поддржуваат обединувањето на поделените полициски сили во земјата, политичарите од босанските Срби инсистираат на тоа дека можат да се согласат само со делумно спојување и се противат на тоа да й се дозволи на полицијата да ги преминува границите на ентитетите. 
Во средата уште еден круг полициски разговори околу ова прашање, заврши без резултати.
Претходно оваа година Канцеларијата на високиот претставник (ОХР) го одреди 2-ри март како краен рок за договорот за полициските реформи.
„Ако не биде постигнат напредок во следните денови и недели, БиХ ќе се соочи со значителни одложувања во своите напори за воспоставување на поблиски врски со Европската унија“, рече Лилјана Радетиќ, портпаролката на канцеларијата на ОХР во Бања Лука во четвртокот, истакнувајќи дека БиХ со тоа ќе заостане зад другите земји во регионот.
