10/09/2007
Од Недељко Рудовиќ за Southeast European Times во Подгорица - 10/09/07
Црногорската влада ја обелодени стратегијата чија цел е намалување на зависноста на земјата од увозот на енергија и целосно искористување на хидроенергетскиот потенцијал.
Властите повикуваат на инвестирање на 1,8 милијарди евра во најразлични проекти од сега до 2025 година.
Најголемите инвестиции ќе бидат за изградбата на нови хидроцентрали и енергетски мрежи.
Според владини експерти, Црна Гора моментно користи само 17 отсто од својот хидроенергетски потенцијал, а увезува една третина од својата енергија.
Околу 434 милиони евра ќе бидат потрошени за изградба на мали хидроцентрали на реките Морача и Комарница.
Планот, исто така, вклучува ревитализација на термоцентралата во Пљевља, во северна Црна Гора.
„Со двете хидроцентрали на реката Морача до 2013 година Црна Гора ќе стане извозник на енергија“, вели Миодраг Чановиќ, заменик-министер за економски развој.
Како резултат на недостатокот на средства, рече тој, државата ќе треба да најде стратешки партнери за изградбата на новите електрични централи.
„Ќе бидат распишани меѓународни тендери ...
ќе видиме кој модел е најдобар и дали [државата] ќе има удел во сопственоста.
Сега сé што знаеме е дека немаме доволно енергија.
Ако обезбедиме електрична енергија, цените ќе се намалат“, рече Чановиќ.
Ако електроцентралите не се во сопственост на државата, тие ќе бидат предмет на правила според кои ќе мора да продаваат струја само за жителите на Црна Гора за одреден временски период, додаде тој.
Чановиќ очекува тендерот за првите пет мали хидроцентрали -- Ријека Црнојевица, Ријека Мусовица, Подгор, Савник и Лијева Ријека -- да биде распишан следниот септември.
И додека владата инсистира на потребата од нови објекти, активистите за животна средина не се согласуваат.
Тие велат дека не е сторено доволно за зачувување на енергијата.
Најпрво треба да дојдат заштедите на енергијата, тврдат групите за животната средина.
Дури потоа властите треба да ја разгледаат можноста за изградба на нови централи, а подоцна треба да се процени влијанието врз животната средина.
Сепак, според владата, Црна Гора е во процес на подбрување на заштитата на животната средина преку усогласување на земјата со стандардите на ЕУ.
Министерството за економски развој вели дека очекува најголемите енергетски потрошувачи во земјата -- фабриката за алуминиум во Подгорица, фабриката за челик во Никшиќ и државните железници -- да ја намалат потрошувачката за 20 отсто, како резултат на новите технологии.
