17/06/2013
Линда Карадаку за Southeast European Times во Приштина -- 17.06.13
По повеќе од една деценија од последниот конфликт, има голем број на заостанати случаи на воени злосторства во земјите од поранешна Југославија.
Експертите и претставниците на хуманитарни организации велат дека има начини да се забрза судењето на овие случаи, како што се вклучување на повеќе локални судии и обвинители, формирање на посебни судови за воени злосторства и подобра заштита на сведоците кои се плашат да сведочат во овие случаи.
Беким Блакај, шеф на Центарот за хуманитарно право во Приштина, кој ги следи судењата за воени злосторства во Косово, препорачува формирање на посебен суд и посебна канцеларија на обвинителот. 
Блакај изјави заSETimesдека дури и ако овие институции не можат да бидат формирани, посебен оддел за овие случаи ќе ја заврши работата.
„Тоа ќе го забрза решавањето на случаите на воени злосторства, а судиите ќе бидат специјализирани и ќе ги зголемат нивните професионални капацитети за да се занимаваат само со овие случаи“, рече Блакај.
Сиан Џонс, истражувач во Амнести интернешенел, изјави заSETimesдека има значителни бариери за судење на случаите на воени злосторства во регионот.
„Системот на заштита на сведоците и понатаму е несоодветен и во Србија и Косово, а тоа ги одвраќа сведоците да излезат да сведочат“, рече Џонс.
Блакај се согласи, додавајќи дека одбивањето на сведокот да сведочи е една од главните причини зошто судењата се бавни.
„Тоа е затоа што постои страв. 
Имплементацијата на законот за заштита на сведоците ќе има влијание врз мотивацијата на сведоците да сведочат пред судовите", изјави Блакај заSETimes.
Законите во Србија и Косово предвидуваат заштита за сведоците, но некои експерти велат дека може да се направи повеќе.
Симо Ватаинен, поранешен шеф на единицата за жртви и заштита на сведоци на Меѓународниот кривичен трибунал во Хаг (МКТЈ), минатата година се залагаше за поширок “холистички пристап, кој опфаќа поддршка и заштита на сведоците и жртвите од самиот почеток на истрагата до крајот на судењето и пошироко“.
Ватаинен препорача судиите да добијат поголема власт за да понудат заштита и да наредат сведоците да бидат отстранети од судниците „каде близината со обвинетите е толку стресна што го загрозува сослушувањето на сведочењето“.
Амнести интернешенел соопшти дека помалку од 40 случаи беа пресудени од страна на меѓународните обвинители на УНМИК во Косово во периодот од 2000-та до 2009-та година. 
Има зголемување на бројот на пресуди за овие случаи откако ЕУЛЕКС ја презеде одговорноста во 2009-та година, но сé уште има многу нерешени случаи.
Блакај рече дека повеќе косовски судии и обвинители треба да бидат вклучени во случаите на воени злосторства наместо да им се остави одговорноста за нивните меѓународни партнери. 
ЕУЛЕКС има извршен мандат да ги води случаите на воени злосторства во Косово, но Блакај додаде дека „меѓународните судии и обвинители се малку на број за да ги водат сите случаи на воени злосторства“.
Судењето на случаите на воени злосторства во Србија е ограничено од капацитетот на обвинителите и судот за воени злосторства во Белград, рече Џонс од Амнести интернешенел.
„Позитивно е тоа што зголемената соработка помеѓу ЕУЛЕКС и [Канцеларијата на обвинителот за воени злосторства] доведе до судење во значајни случаи“, изјави Џонс заSETimes.
Иако напредокот е бавен, тој сепак постои.
На 7-ми јуни во Приштина, мешана комисија на судии на ЕУЛЕКС и Косово донесе осудителната пресуда за тројца поранешни борци на ОВК за тепање и тортура на косовски Албанци, цивили, кои беа нелегално уапсени под сомнение за нелојалност на ОВК во 1998-та и 1999-та година. 
Меѓу обвинетите беше Љатиф Гаши, пратеник од Демократската партија на Косово. 
Обвинителот на ЕУЛЕКС Чарлс Хардавеј рече дека ова е последниот дел од еден случај кој конечно беше завршен.
„Мора да биде јасно дека не ѝ беше судено на ОВК туку на обвинетите. 
Најважно е да се разбере дека вината е индивидуална, а не колективна и судот со право утврди дека овие поединци извршиле незаконски дејства. 
Важно е да се нагласи дека обвинетите ги извршиле овие злосторства врз нивни сонародници косовски Албанци. 
Многу од затворениците во Лапаштица биле ужасно малтретирани, и иако поминаа многу години откако се случија овие ужасни настани, сé уште е од витално значење жртвите и нивните семејства да ја добијат правдата. 
И верувам дека правдата за нив е задоволена, рече Хардавеј.
Соња Бисерко, претседател на Хелсиншкиот комитет во Србија, која има поинаков став, изјави заSETimesдека транзициската правда е попречена кога државите не ја прифаќаат одговорноста за воените злосторства.
„Судот во Србија е далеку од целите кои се поставени. 
Државната стратегија е фокусирана на сторителите и избегнување на одговорноста на државата Србија и нејзините институции, особено полицијата и војската. 
Недостатокот на политичка волја да се продолжи со судските процеси има влијание врз процесот на транзициската правда“, рече Бисерко, додавајќи дека српскиот став е дека Србија не беше во војна и дека злосторства извршени од страна на српските граѓани не се поттикнати од страна на државата.
Националната стратегија за воени злосторства на Босна и Херцеговина (БиХ) нуди рамка за решавање на заостанатите случаи во земјата.
БиХ има донесено 250 конечни и обврзувачки пресуди за воени злосторства во периодот помеѓу 1995-та и 2012-та година. 
Судските власти имаат за цел да се намали бројот на случаи на воени злосторства за 50 отсто во период од пет години.
„Во тој поглед, се планира вработување на одреден број на судии и обвинители, како и друга финансиска поддршка на судските институции“, изјави Марина Бакиќ, портпарол на Министерството за правда на БиХ, заSETimes.
МКТЈ се занимава со воени злосторства од висок профил извршени во поранешна Југославија и работи за да им помогне на локалните судства да решат дополнителни случаи.
„Работата преземена од страна на локалните судови во поранешна Југославија е исклучително важна во дополнувањето на работата на трибуналот ...Трибуналот има потпомогнато во изградбата на многу капацитети и во еднаквата размена со домашните судства со цел да им се овозможи да се запознаат со искуството на МКТЈ во решавањето на сложените случаи на воени злосторства, како и судската пракса и пристапите на трибуналот кон кривично процедуралните прашања“, Магдалена Спалинска, портпарол на трибуналот изјави заSETimes.
МКТЈ ги префрли случаите на 13 поединци од понизок и среден ранг во судовите во поранешна Југославија. 
Трибуналот, исто така, предаде голем број на документи од случаите за понатамошна обработка на национално ниво, додаде таа.
Бетим Муслиу, истражувач при Косовскиот правен институт, изјави дека судењето на случаите на воени злосторства зависи од обезбедување на потребните докази и сведочењето, што може да биде сложен процес.
„Меѓутоа, добра работа е тоа што воените злосторства никогаш не застаруваат и судските постапки за воени злосторства може да се поведат секое време кога се обезбедени потребните докази“, изјави Муслиу заSETimes.
Џонс од Амнести интернешнал рече дека политиката честопати стои на патот на правдата.
„Во Косово и Србија има недостаток на политичка волја за поддршка на истрагата и судењето на воените злосторства, рече Џонс „ ... 
Таа произлегува од неуспехот за справување и преземање одговорност за минатото, а делумно поради тоа што голем број од оние кои се на позиции на власт, авторитет или одговорност учествувале во вооружените конфликти или се политички блиски до оние кои биле на власт во тој период.
Што мислите колку брзо случаите на воени злосторства треба да поминат во судскиот систем штом бидат покренати обвиненијата? 
Споделете го вашето мислење во делот за коментари.
