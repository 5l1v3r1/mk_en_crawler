21/05/2013
Ана Ловаковиќ за Southeast European Times во Сараево -- 21.05.13
За да се случат позитивни промени во Босна и Херцеговина (БиХ), мора да се вклучи меѓународната заедница, рече високиот претставник во БиХ, Валентин Инцко.
Во своето обраќање пред Советот за безбедност на ОН минатата недела, Инцко рече дека властите кои сакаат промени мора да бидат поддржани, а оние кои сакаат отворање на раните од минатото, мора да се игнорираат.
Сепак, тој ја потврди својата континуирана надеж дека може да се стави крај на негативниот политички тренд од последните години и дека за шест месеци ќе биде можно да се информираат ОН за напредок во државата.
„Знам дека тие можат да постигнат многу повеќе“, рече Инцко, „и ги повикувам од овој значаен форум да покажат храброст“.
Инцко рече дека Република Српска (РС) е пофункционална и поефикасна отколку Федерацијата на БиХ, но изрази загриженост во врска со националистичката реторика на претседателот на РС, Милорад Додик.
Додик, заговарач за независност на српскиот ентитет во земјата, неодамна рече дека БиХ нема иднина и нема шанси да преживее како држава.
„Дури и да ѝ дадеме на [државата] сè што тие бараат и да ги предадеме надлежностите на Сараево, работите нема да можат да се подобрат.
Што ќе биде последицата?
Егзодус“, рече Додик минатиот месец.
Инцко истакна дека иако другите држави во регионот се придвижуваат напред кон ветувачка иднина во рамките на евроатланските институции, водачите на БиХ продолжуваат да ги разочаруваат своите граѓани и да не ги исполнуваат очекувањата на меѓународната заедница.
Како резултат на тоа, земјата заостанува зад своите соседи.
Ништо не може да се постигне без да се консолидира владеењето на правото, рече Инцко, посочувајќи ги „бројните случаи во кои политичарите, партиите и институциите ги одбегнуваат, ги игнорираат или во некои случаи директно ги кршат одредбите на уставите и законите заради политички опортунитет“.
Властите во државата го критикуваа извештајот на Инцко.
„Ако има неуспех ...
КВП е дефинитивно дел од истиот“, рече премиерката на РС Жељка Цвијановиќ.
Мирсад Џапо, заменик-претседател на Социјалдемократската партија на БиХ, очекувал извештајот да биде поконкретен за политичарите кои го кочат евроатланскиот процес.
„Очекував тој да говори за партиите кои сакаат да останат на власт во Федерацијата, иако немаат парламентарно мнозинство.
Високиот претставник во овој дел требаше да биде понконкретен.“
Весо Вегар, портпарол на ХДЗ 1990, рече дека извештајот не го опфатил главното прашање.
„Има водачи во БиХ кои не се однесуваат одговорно, но тоа не е суштината на проблемот.
[Проблемот е] Дејтонскиот договор и структурата што ја воспостави.“
Некои аналитичари, исто така, ја повикаа меѓународната заедница да преземе дејства.
Аднан Хускиќ, политички аналитичар и предавач на Сараевската школа за наука и технологија, рече дека сегашната ситуација не е во ничија полза, и дека политичарите нема да бидат носители на позитивните промени во земјата.
„Дури сега почнуваме да ги чувствуваме вистинските последици од некомпетентните луѓе кои се вклучени во политиката.
Причината е што ...
немаме активна меѓународна заедница“, рече Хускиќ за SETimes.
Во јули, кога Хрватска ќе пристапи во ЕУ, може да има поголема меѓународна вклученост, рече тој.
Поради границата на БиХ со Хрватска, ќе биде неопходно заедницата да ја искорени секоја „состојба на хаос во соседството“.
Но, не се согласуваат сите дека овој меѓународен проблем може да се реши.
Ѓорѓе Томиќ, професор на Универзитетот во Бања Лука, рече дека меѓународната заедница е задоволна со сегашната безбедносна ситуација во БиХ и дека политичките проблеми во земјата не се нивни проблем.
„Реално гледано, можеме да очекуваме меѓународната заедница да ја поддржи состојбата на статус кво.
Брисел, пак, не им дава голема мотивација на политичарите и граѓаните за промени“, рече Томиќ за SETimes.
Што може да направи меѓународната заедница за да ѝ помогне на Босна и Херцеговина да се врати на патот на евроатланското пристапување?
Постирајте ги вашите размислувања долу.
