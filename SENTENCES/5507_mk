14/09/2010
(Заман, Гардијан - 14/09/10; AП, АФП, Ројтерс, Блумберг, ДПА, ФТ, ББС, СНН, Еуроњус, Еуопсервер, Еурактив, РФЕ/РЛ, Економист, Ксинхуа - 13/09/10)
ЕУ го поздрави успешниот референдум за пакетот уставни измени во Турција изминатиот викенд, но предупреди во понеделникот (13-ти септември) дека внимателно ќе се следи како предвидените измени се спроведуваат, и повика на понатамошни сеопфатни реформи.
„Резултатите од референдумот ја доближуваат Турција за чекор понапред до нејзината европска цел, но мора да следи повеќе“, рече претседателот на Европскиот парламент (ЕП) Јержи Бузек во изјава. 
„По спроведувањето на овие уставни измени, треба да се спроведат нови и подлабоки реформи.“
Пакетот од 26 амандмани на турскиот устав, кој беше изготвен пред две години, по воениот удар во 1980 година, беше поддржан од 58 отсто од гласачите на референдумот во неделата. 
Истиот ги зголеми шансите за победа на исламистичката Партија на правдата и развојот (АКП) на премиерот Реџеп Тајип Ердоган на општите избори следната година, и добивање трет мандат.
По референдумот, повеќе од 200 закони ќе мора да се изменат, објави во вторникот турскиот провладин весник Заман. 
Пратениците се очекува да почнат да работат на нив по крајот на нивниот летен прекин со работата, на 1-ви октомври.
„Ќе донесеме закони кои мора да се усвојат од страна на парламентот до октомври“, рече Бекир Боздаг, заменик-претседател на парламентарната група на АКП, за весникот. 
„Надлежните министерства ќе изготват одделни извештаи за тоа кои закони мора да се усвојат најрано. 
Некои закони се поитни од други.“
Оние што ќе се сметаат за помалку итни, може да се остават на чекање до следната година, рече тој.
Мерката, меѓу другото, ќе ја направи турската војска поодговорна пред цивилните судови, ќе стави крај на имунитетот од судско гонење што го добија водачите на минатиот државен удар, пред 30 години, и ќе му даде на парламентот во кој доминира АКП ингеренции да назначи неколку судии. 
Покрај тоа, реформите ќе ги прошират социјалните права на државните службеници, и ќе ја зајакнат еднаквоста на половите и заштитата на децата.
По гласањето во неделата, комесарот за проширување на ЕУ, Штефан Филе, рече дека предложените реформи се „чекор во вистинската насока, бидејќи опфаќаат голем број долготрајни приоритети во турските заложби кон целосно исполнување на критериумите за пристапувањето“.
Тој, сепак, изрази загриженост, дека референдумот придонесе за поларизацијата меѓу секуларистите, кои се противат на измените и религиозните Турци.
Филе, исто така, ја повика владата да загарантира дека процесот на изготвување на потребната легислатива за спроведување се врши во консултации со сите политички партии и граѓанското општество и во „духот на дијалогот и компромисот“.
„Ќе бидат потребни голем број закони за спротиведување и ние внимателно ќе го следиме нивното изготвување“, предупреди Филе. 
„Ги делиме ставовите на многумина во Турција дека денешното гласање мора да е проследено со други многу потребни реформи, во врска со преостанатите приоритети во областа на основните права, како што е слободата на изразувањето и слободата на религијата.“
Германскиот министер за надворешни работи, Гвидо Вестервеле, чија земја, заедно со Франција, инсистира на тоа дека на Турција треба да й се понуди еден вид „привилегирано партнерство“ наместо полноправно членство, кога ќе ги заврши своите разговори за влез во ЕУ, изрази поддршка за реформските напори на Анкара.
„Не сакаме избрзано да ветиме нешто пред да дојде времето за тоа, но никој не може грубо да отфрли една ваква важна, очигледно модернизирачка држава“, ДПА ја цитираше изјавата на министерот во понеделникот. 
„Ги охрабруваме оние сили во Турција кои го продолжуваат овој процес на реформи. 
Исходот на референдумот покажува дека Турција гледа во правец на Европа.“
Егемен Багис, турскиот министер за европски работи и главен преговарач на Анкара со ЕУ, вети во интервју за Еуроњус во понеделникот дека неговата држава ќе го продолжи процесот на демократски реформи.
„Правејќи го овој чекор, ние ќе продолжиме со реформите и ќе ги преземеме сите неоходни први чекори за да може Турција да стане земја која одговара на европските критериуми, и за да можат луѓето во Турција да имаат корист од повисокиот животен стандард“, рече тој.
