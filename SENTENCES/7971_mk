04/03/2013
Мики Трајковски за Southeast European Times во Скопје -- 04.03.12
Неодамнешниот договор за соработка во областа на европската интеграција, потпишан од страна на министрите за надворешни работи на Србија и Македонија се очекува да ги подобри односите меѓу двата соседи и да ја зголеми взаемната доверба.
Договорот, кој е прв од ваков вид меѓу двете земји, ќе обезбеди размена на искуства во процесот на пристапување во ЕУ и спроведувањето на потребните реформи за побрз почеток на преговорите со ЕУ.
„Нашата цел е да ги почнеме формално што поскоро преговорите за пристапување во ЕУ, кои би биле резултат на остварените реформи и кои би наишле на поддршка од страна на сите земји-членки на ЕУ“, рече македонскиот министер за надворешни работи, Никола Попоски.
Тој додаде дека договорот би требало да биде пример за соработка за сите земји во регионот, а аналитичарите се согласуваат.
„Фактот дека Белград и Скопје го потпишаа овој договор претставува знак и за подобрувањето на билатералните односи, кои неодамна беа во криза поради признавањето на независноста на Косово од страна на Македонија, и проблемите во врска со статусот на Македонската православна црква“, рече заSETimesДејан Вук Станковиќ, професор на Белградскиот универзитет.
Македонската црква прогласи независност во 1967 година и оттогаш се смета за одметната црква од страна на српската црква.
Четиридеценискиот спор влијае на односите меѓу двете држави.
Соработката, исто така, покажува дека Србија и Македонија се посветени на процесот на европска интеграција, вели Станковиќ.
Договорот е дел од регионалната соработка меѓу државите од Југоисточна Европа, велат од македонското Министерство за надворешни работи.
Македонија има потпишано исти договори и со Албанија, Црна Гора и Хрватска.
„Македонија ...
не ги смета своите соседи за конкуренти за членството во ЕУ, туку за свои партнери.
Македонија е подготвена да потпише договори [и] со Косово и Босна и Херцеговина“, рече за SETimesВасиле Андоновски, портпарол на Министерството за надворешни работи.
„Потпишувањето на овој договор меѓу другите држави од регионот кои имаат аспирации за пристапување во ЕУ, ќе придонесе за побрза европска интеграција во сите држави“, рече Станковиќ.
Аранжманот, исто така, ќе им помогне на Скопје и Белград да ја интензивираат својата комуникација, особено во врска со евроатланското пристапување, велат аналитичарите.
„Двете влади ќе се концентрираат на градењето на европската иднина.
Координирањето на напорите за доближување до Европската унија, ќе биде од корист за двете држави.
Тие ќе имаат многу што да научат едни од други поради идентичните услови на двете држави“, рече заSETimesРисто Никовски, поранешен македонски амбасадор.
Станковиќ се согласува.
„Двете држави го сметаат процесот на европска интеграција за основа за зајакнувањето на мирот и стабилноста во регионот, што е еден од главните предуслови за подинамичен економски развој на сите во регионот.“
