18/01/2011
(Б92, Emg.rs, Софија ечо - 18/01/11; AФП, Бета, новинска агенција Фокус, српска влада, Европски парламент)
Вицепремиерот за европска интеграција, Божидар Ѓелиќ, во понеделникот (17-ти јануари) изрази надеж дека земјата ќе започне разговори за пристапување со ЕУ на почетокот од следната година.
Белград поднесе официјална апликација за членство во блокот од 27 држави во декември 2009 година. 
Околу десет месеци подоцна, водачите на ЕУ ја доставија кандидатурата на земјата до Европската комисија (ЕК), за нејзино мислење.
Набргу потоа, извршното тело на ЕУ испрати прашалник со скоро 2.500 прашања до Србија, за да може да ја оцени нејзината подготвеност да стане официјална кандидатка за членство.
Според извештаите од понеделникот, српската влада ќе ги достави своите одговори до комесарот за проширување на ЕУ, Штефан Филе, на 31-ви јануари во Брисел.
Ѓелиќ во понеделникот изрази надеж дека мислењето што комисијата се очекува да го објави во октомври ќе го отвори патот за неговата земја да биде признаена како официјална кандидатка за ЕУ до крајот на годинава.
„Целта на Србија е да добие кандидатски статус за членство во ЕУ, и уште поважно, да одреди датум за отворање на предпристапни преговори за пролет 2012 година“, им рече тој на членовите на комитетот за надворешни работи на Европскиот парламент (ЕП).
Тој се обрати пред комитетот за надворешни работи на парламентот на ЕУ еден ден пред пленарната седница во Стразбур за Спогодбата на Србија за стабилизација и асоцијација (ССА) со Унијата. 
ЕП, кој има 736 места, треба да гласа за резолуцијата за ратификување на договорот в среда (19-ти јануари).
Процедурата за ратификација официјално започна во јуни минатата година. 
Досега 11 од сите 27 земји на ЕУ ја ратификуваа спогодбата.
Предлог-резолуцијата на ЕП за процесот на интеграција на Србија во ЕУ, која се очекува да биде одобрена од пратениците на ЕУ в среда, ги повикува останатите 16 земји брзо да го завршат процесот на ратификација.
Документот, поднесен од известувачот на парламентот на ЕУ за Србија, Јелко Кацин, исто така го повикаа Белград да ги реши прашањата од клучна важност за напредокот во пристапувањето, вклучително и развојот на регионалната соработка и добрососедските односи.
ЕП „ја повикува српската влада да ги распушти српските паралелни структури во Косово, кои го поткопуваат процесот на децентрализација и спречуваат целосна интеграција на српската заедница во косовските институции“, вели истиот.
Во документот, одобрен минатиот месец од комитетот за надворешни работи на собранието на ЕУ, исто така, се истакнува дека учеството на косовските Срби во изборниот процес е од суштинска важност за спречување на маргинализацијата на заедницата.
Во истиот се потврдува дека целосната соработка со Меѓународниот кривичен трибунал за поранешна Југославија (МКТЈ) -- конкретно фаќањето и предавањето на Ратко Младиќ и Горан Хаџиќ -- останува клучен услов за напредокот на Србија кон членството во ЕУ.
ЕП „истакнува дека само фаќањето и екстрадицијата на преостанатите двајца бегалци во Хаг може да се сметаат за најубедлив доказ за целосната соработка и повиците за посистематски напори за негово апсење“, се вели во документот.
