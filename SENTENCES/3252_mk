01/06/2006
Од Зоран Николовски Southeast European Times во Скопје - 06/01/06
Уште една можност за потпомагање на процесот на интеграција во ЕУ се појави неодамна, со потпишувањето од страна на претставниците на земјите од Западен Балкан на протоколот за формирање на Регионална школа за државна управа (РЕСПА). 
Првите активности се очекуваат на крајот од оваа година, при што на почетокот оваа институција ќе функционира како мрежа.
Целта на РЕСПА е унапредување на регионалната соработка во областа на јавната администрација, зајакнување на административниот капацитет и развој на човековите ресурси во согласност со принципите на Европскиот административен простор.
Идејата за ваква институција најпрво беше предложена на самитот на ЕУ во 2003 година во Солун.
Школата ќе организира семинари и летни и зимски школи за професионалците во државната управа. 
Секоја есен ќе се одржуваат конференции за државната управа и образовните институции. 
Стекнатото знаење и искуствата ќе бидат разменувани преку објавувањето на билтени и преку пристап до заедничката електронска библиотека.
Покрај тоа, школата ќе има советничка улога во подобрувањето на резултатите на националните администрации.
Крајната цел е да им се помогне на земјите-учеснички во исполнувањето на копенхашките критериуми, група стандарди кои се користат за утврдување дали една земја е подготвена за членство во ЕУ. 
Според тие критериуми, земјата што влегува во блокот мора да има стабилна демократија, да има функционална пазарна економија, и да ги усвои заедничките правила, стандарди и политиката што го сочинуваат правото на ЕУ.
Помагајќи во подобрувањето на државната управа, школата ќе има и индиректно влијание на зајакнувањето на владеењето на правото и транспарентноста, како и во зајакнувањето на борбата против корупцијата, велат нејзините застапници. 
Европската комисија (ЕК) веќе одвои еден милиони евра за РЕСПА и има намера да додели уште еден милион евра преку програмата КАРДС.
„ЕУ многупати потврди дека иднината на Западен Балкан лежи во Унијата. 
Надворешната регионална соработка во Западен Балкан е основна, без оглед на различните фази на интеграција на различните земји, и претставува важен критериум за европскиот курс на земјите“, се вели во соопштението за печатот на ЕК.
Албанија, Босна и Херцеговина, Хрватска, Македонија и Србија и Црна Гора испратија претставници на церемонијата на потпишување на 2-ри мај за РЕСПА, како и УНМИК, во име на Косово. 
Исто така, присуствуваше и комесарот за проширување на ЕУ, Оли Рен.
