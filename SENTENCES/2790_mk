03/01/2006
(БНР, Ромпрес - 01/01/06;
веб-страница на албанскиот претседател, веб-страница на македонската влада, Политика - 31/12/05;
AНА, Фена, ХИНA, TurkishPress.com - 30/12/05)
Новогодишните пораки на државните и владините водачи од земјите во Југоисточна Европа ја истакнаа потребата од континуирани реформи на патот кон евроатланската интеграција, како и понатамошната демократизација, зајакнувањето на безбедноста и економскиот развој.
Во своето обраќање пред нацијата албанскиот претседател Алфред Мојсиу го посочи мирното предавање на власта по парламентарните избори минатата година како голем успех, повикувајќи ги политичките партии да осигурат интензивирање на демократските процеси.
Албанија вложува напори за успешно завршување на разговорите за Спогодбата за стабилизација и асоцијација (ССА) со ЕУ, рече Мојсиу.
Во пораката на премиерот на Босна и Херцеговина, Аднан Терзиќ, беше искажана надеж за постигнување на политички договор и спроведување на клучните реформи, меѓу кои и измените на уставот.
„Патот кон евроатланската интеграција е наш единствен билет за подобра иднина“, истакна Терзиќ.
Бугарскиот претседател Георги Парванов изрази цврсто верување дека 2006 година ќе донесе успешна и праведна разрешница на случајот на бугарските медицински сестри осудени на смрт во Либија, како и зголемени напори за помош на либиските деца заразени од ХИВ.
Парванов, исто така, рече дека Софија ќе остане посветена на борбата против меѓународниот тероризам.
Хрватскиот претседател Стипе Месиќ го истакна започнувањето на разговорите за пристап со ЕУ, повикувајќи на понатамошни напори за обезбедување на напредок во новата година и особено за разработка на стратегијата за интегралниот економски развој до средината на 2006 година.
Грчкиот претседател Каролос Папуљас рече дека очекува подобрување на животниот стандард за сите граѓани во 2006 година.
Тој, исто така, очекува подобрена ситуација за имигрантите.
Македонскиот премиер Владо Бучковски, чија земја доби статус на кандидат за ЕУ на крајот на минатата година, повика на интензивирано работење на сите институции во 2006 година.
Или реформите ќе се забрзаат, или Македонија ќе ја пропушти својата историска шанса, рече Бучковски.
Според романскиот претседател Трајан Башеску, огромни напори се пред Романците оваа година -- како дома така и во странство -- за повторно да й се обезбеди „местото на земјата во Европа“.
Српскиот претседател Борис Тадиќ ја истакна потребата од задржување на довербата и поддршката на граѓаните пред предизвиците што ја очекуваат Србија во 2006 година.
Тој го истакна прашањето на одредувањето на статусот на Косово, судбината на државната заедница и соработката со Хашкиот трибунал помеѓу главните прашања.
Претседателот на Србија и Црна Гора, Светозар Маровиќ, истакна дека референдумот за независноста на Црна Гора најверојатно ќе се одржи во 2006 година, додавајќи дека е сигурен оти исходот од истиот нема да влијае на добрите односи помеѓу Србија и Црна Гора.
Турскиот премиер, Реџеп Тајип Ердоган, рече дека 2005 година беше плодна година за земјата, посочувајќи го почетокот на преговорите за членство во ЕУ како најважниот настан за земјата.
Тој ги истакна судските реформи и борбата против корупцијата и сиромаштијата како примарни цели за оваа година.
