04/03/2013
Катица Ѓуровиќ за Southeast European Times во Белград -- 04.03.13
Во една училница во Белград, чии ѕидови се прекриени со постери од српската азбука, 11 мажи и жени решаваат тестови. 
Човек со бела коса во неговите 50-ти години седи на клупа до еден млад човек, двајцата ѕиркајќи во тестот на другиот.
Двајцата соученици се меѓу 5.000 луѓе во Србија, кои учат да читаат и пишуваат во рамките на проектот на министерството за образование „Втора шанса“.
57-годишниот Бериша, кој не сакаше да го каже своето презиме, се запиша во програмата поради барањата на неговото работно место. 
Според неодамна донесените регулативи, српските работници мора да ги исполнат условите за минимално образование со цел да добијат пензии.
„Јас работам во белградската компанија за водовод и канализација веќе 22 години, но за да [добијам] пензија треба да завршам основно училиште“, изјави тој заSETimes.
Програмата „Втора шанса“ започна во 2008 година со цел да им помогне на возрасните лица да завршат основно училиште. 
ЕУ обезбеди 4,2 милиони евра, а министерството за образование дополнителни 3,5 милиони.
„Проектот требаше да трае до септември. 
Меѓутоа, имаме во план да ја вклучиме програмата „Втора шанса“ во еден редовен образовен систем, не само затоа што постои очигледна потреба за тоа, туку затоа што овој проект даде фантастични резултати“, Александра Кокановиќ, портпарол на проектот „Втора шанса“ изјави за SETimes .
Слични иницијативи се во тек во регионот бидејќи балканските земји се обидуваат да ги намалат високите стапки на неписменост.
Во Романија, министерството за образование организираше програма за 731 невработени лица кои се вратија во основно училиште со цел да го завршат.
Иницијативата „Спасете ги децата“ во Романија разви програма за да се спречи тенденцијата на отпишување од училиштата. 
Во иницијативата беа вклучени 1.779 деца кои учествуваа во едукативни активности и 1.602 родители кои присуствуваа на периодични средби за информирање и советување во девет градови.
„Ние имаме должност да погледнеме надвор од етикетите, стереотипите и стигматизациите и да ги гледаме децата какви што тие навистина се. 
Нашиот проект го прави токму тоа преку активностите што ќе ги преземе во следните три години“, Габриела Александреску, главен извршен директор на иницијативата „Спасете ги децата“ во Романија, изјави заSETimes.
Но, во некои земји, директниот пристап кон неписменоста не е успешен.
Експертите во Турција велат дека иницијативите на граѓанското општество се поефикасни во подигање на свеста за описменување, особено кај девојките и жените во руралните области. 
Две такви кампањи, „Еј девојки, ајде да одиме на училиште“ и „Тато, испрати ме на училиште“, резултираа со стотици илјадници девојки кои почнаа да одат на училиште од почетокот на 2000-тите.
Една од нив беше Хилал Акчан, сега студентка во нејзините 20-ти години.
„Јас конкретно бев сведок на тоа дека мене ме чека одлична иднина со тоа што се интегрирав во образовната сфера“, изјави тааSETimes. 
„Имав среќа што моите родители, кои беа навикнати да ги почитуваат локалните традиции, не пружија отпор да ме испратат на училиште“.
Во Македонија, едно истражување спроведено од страна на УНИЦЕФ покажа повисоки нивоа на неписменост во руралните населби и семејствата со понизок економски и социјален статус. 
Затоа во 2008 година, владата на Република Македонија го формира Центарот за образование на возрасни, кој има за цел да ја намали неписменоста кај оваа категорија на граѓани.
„Центарот во моментов работи на спроведување на програмата за образование во шест општини: Шуто Оризари, Долнени, Прилеп, Битола, Велес и Чаир“, изјави Константин Христов, кој ги надгледува програмите и стратегиите на центарот, заSETimes.
„Херои на секојдневниот живот“ е мотото на една кампања во основните училишта во Зеница, Какањ, Војковичи, Сараево, Мркоњиќ Град и Бања Лука во Босна и Херцеговина (БиХ).
Програмата беше започната од страна на Германското друштво за меѓународна соработка, за речиси 8.000 неписмени возрасни лица во БиХ.
Љупка Трпчевски, специјалист за работа со возрасни лица во основното училиште „Бранко Пешиќ“ во Белград, рече дека овие проекти не само што ќе ја намалат неписменоста, туку, исто така, ќе помогнат да се намалат невработеноста и сиромаштијата.
„Не се работи само за образованието. 
Ова е исто така многу важен [фактор за] вработувањето и социјалниот аспект затоа што тука станува збор за социјално ранливите и маргинализирани групи“, изјави Трпчески заSETimes. 
„Повеќето од нив навистина веруваат дека способноста да пишуваат, читаат и да имаат образование ќе им помогне да најдат работа и евентуално да живеат подобро“.
Меѓутоа, некои влади сè уште имаат многу работа за да го решат проблемот со неписменоста.
„Иако основното образование е задолжително со закон и бројот на неписмени луѓе се зголеми по војната, властите во Босна и Херцеговина немаат направено многу за описменување на населението“, изјави Селведин Саторовиќ, претседател на Унијата за основно образование и обука во БиХ, заSETimes.
Според експертите овој проблем треба да се реши постепено со промена на законите и образовната политика.
„Голем потенцијал за решавање на овој проблем лежи во невладини организации кои работат со [неписмени] групи да водат сеопфатни проекти кои ќе вклучуваат голем број на корисници и обучени наставници кои може да продолжат со работа по завршувањето на проектот. 
После тоа, одговорноста лежи во владата“, изјави Сандра Злотрг извршен директор на Здружението на лингвисти во БиХ, заSETimes.
Дописниците Ана Ловаковиќ во Сараево, Менексе Токјај во Истанбул, Габриел Петреску во Букурешт и Марина  Стојановска во Скопје го дадоа својот придонес во овој напис.
