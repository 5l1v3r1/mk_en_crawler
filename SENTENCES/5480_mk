14/04/2010
Од Светла Димитрова во Софија, Барис Јилмаз во Истанбул, Бојана Миловановиќ во Белград, ХК Цанис во Атина, Недељко Рудовиќ во Подгорица, Сами Неза во Тирана, Наташа Радиќ во Загреб и Пол Чикои во Букурешт за Southeast European Times -- 14/04/10
Смртта на полскиот претседател Лех Качински во саботата (10-ти април) ги насолзи очите на југоисточните Европјани.
Многу држави во регионот имаат блиски врски со Полска, додека повеќето имаат и големи полски заедници во своите граници.
Качински беше на пат за Русија каде што требаше да ја одбележи 70-тата годишнина од Катинскиот масакр во близина на Смоленск, кога неговиот авион се урна.
Претседателот, неговата сопруга и 94 други лица -- вклучително полски државни претставници, високи воени претставници, политичари, верски водачи и членови на екипажот -- загинаа.
Полската свита одеше на церемонија на ставање точка за една трагедија -- масакрот во 1940 година на повеќе од 20.000 полски воени офицери од страна на советската тајна полиција -- но, наместо тоа станаа втора трагедија.
„Да й дозволиме на катинската рана конечно да заздрави“, планираше Качински да каже во својот говор.
„Веќе сме на тој пат;
треба да го следиме за да ги доближи нашите држави, а не да застанеме или да се повлечеме.“
Неговата смрт ги остави тие зборови недовршени и доведе до изливи на тага од секоја држава на Балканот.
Во саботата вечер луѓето во Загреб почнаа да одат во резиденцијалната област Тушканац, оставајќи свеќи и рози пред Полската амбасада долж Крлежин Гвозд.
„Само сакам да им кажам дека сме со нив во овие моменти.
Ова е толку тажно“, рече Марта, која дојде да остави ружа во чест на починатиот претседател и неговата сопруга.
Гордана Трајческа изјави за SETimes дека оплакувала присуствувајќи на специјалната миса што се одржа во скопската Католичка црква во неделата.
„Македонците ја делат болката на полскиот народ бидејќи се чувствуваат особено блиски со Полска“, изјави Трајческа.
„Ова е трагедија.
Немам зборови да ја изразам болката што ја чувствувам во моментов“, рече Гервазен Лонгер, претседател на полската заедница во Романија и нејзин претставник во романскиот парламент.
„Огромен шок“, рече портпаролот на Полската амбасада во Атина за SETimes.
„Ова е голема загуба за Полска и за нас Полјаците -- нашиот претседател и многу високи полски претставници ги снема во еден миг;
тоа е многу трагично.“
Ова беше особено тажно, рече портпаролката, бидејќи се случи за време на комеморацијата за Катинскиот масакр.
Во грчкиот главен град, набрзина организираната меморијална служба во Католичката црква во полската заедница привлече повеќе од 1.000 ожалостени.
На службата присуствуваше Михал Клингер, полски амбасадор во Грција, заедно со персоналот на амбасадата и бројни членови на локалната полска заедница.
Ана Дудко, која е половина Полјачка, беше меѓу десетиците кои присуствуваа на службата во Катедралата Св.Јосиф во Софија.
Дудко рече дека сите нејзини бугарски роднини се јавиле да й изразат сочувство за „оваа ужасна иронија на судбината“.
Сите водачи од регионот изразија сочувство.
Бугарија ќе биде претставена на погребот в недела од претседателот Георги Парванов.
Сочувство изрази и турскиот премиер Реџеп Тајип Ердоган, српскиот претседател Борис Тадиќ, албанскиот претседател Бамир Топи и македонскиот премиер Никола Груевски.
„Денес не е ден на жалост само за големата полска нација, туку и за сите пријатели што Полска ги има во светот“, рече албанскиот премиер Сали Бериша.
Хрватскиот претседател Иво Јосиповиќ рече дека тој и неговата држава „загубиле пријател.
Лех Качински беше вистински пријател на нашата земја“.
Полскиот претседател и неговата сопруга беа во Загреб во февруари, на инаугурацијата на Јосиповиќ.
Во вторникот, српската влада објави дека го прогласува четврток за ден на жалост.
Голем број граѓани, исто така, се потпишуваа во книгата на жалост во Полската амбасада во Белград.
Жителиот на Подгорица, Дејан Перуничиќ, рече дека се надева оти оваа трагедија ќе биде крај на долгата листа Катински жртви.
„Катинската шума повторно беше фатална за Полјаците“, рече Паруничиќ.
„Се надевам дека со ова ќе биде ставен крај на овој круг и дека оваа трагедија ќе ги смири двете нации.“
