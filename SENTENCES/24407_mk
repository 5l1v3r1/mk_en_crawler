10/05/2009
ЗАГРЕБ, Хрватска -- Членот на парламентот Бранимир Главаш избега од земјата откако судот го осуди на десет години затвор за воени злосторства извршени за време на хрватската војна за независност на почетокот од 1990-тите, објавија медиумите во саботата (9-ти мај).
Локалните медиуми објавија дека Главаш ја преминал границата со Босна и Херцеговина (БиХ).
Хрватската новинска агенција ХИНА ги цитираше босанските безбедносни власти дека Главаш е забележан во југозападниот град Томиславград.
Портпаролот на полицијата на БиХ, пак, за српските медиуми изјави дека тие немаат никакви сознанија за тоа.
Како член на парламентот, Главаш сé уште има делумен имунитет, макар што истиот може да му биде одземен на почетокот од оваа недела.
Во петокот судот во Загреб го осуди за киднапирање во 1991 година, тортура и убиство на 12 српски цивили во источниот град Осиек, во Хрватска.
Тој беше првиот хрватски политичар кому му се судеше за воени злосторства врз Срби.
(ХИНА, ХРТ, Јутарњи лист, ДПА, Б92, Бета - 09/05/09)
