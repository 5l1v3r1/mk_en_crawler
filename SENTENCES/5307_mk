28/05/2010
Првиот дел од серијата во два дела на Линда Карадаку за Southeast European Times -- 28/05/10
Џери Месон (62), работел во секторот за јавни прашања на американската влада 27 години, пред да реши дека сака да ги учи учениците во приватниот Институт Вилсон во Тирана.
„Се надевам дека ги градиме идните водачи на Албанија во ова училиште денес“, вели тој.
Основано во мај 2001 година од страна на албанскиот бизнисмен Љуљзим Маша, училиштето го добило името по поранешниот американски претседател Вудроу Вилсон, кој е можеби најпознат по формирањето на Лигата на народите по Првата светска војна, претходник на современите ОН.
Предучилишната до средношколската наставна програма на училиштето ја следи онаа што ја бара Министерството за образование, плус дополнителни предмети, како што се напредна математика, хемија и биологија, конверзациски англиски, танц и американски студии.
Платите на наставниците и персоналот се сметаат за прилично конкурентни во споредба со оние во јавните училишта.
„Вилсон создаде работна средина која ве прави да се чувствувате ценети како наставник и личност“, изјави за SETtimes наставничката Арбана Хаџи.
Но, дали образованието е подобро отколку она што се нуди во јавните училишта?
Ардијан Хоџа, основач и менаџер на Американското училиште во Косово (АСК), вели „да“.
„Со оглед на тоа што тие се независни во поглед на програмата и обично имаат поквалификуван персонал и раководство, приватните училишта се во можност да им дадат повеќе на учениците и да им обезбедат повеќе можности.
Со тоа, процентите на успех се обично повисоки“, изјави Хоџа за SETimes.
Некои директори на јавните училишта не се согласуваат со ова.
Поголем дел од нив велат дека квалитетот на образованието е далеку од надмоќен.
Диана Калеми ја води гимназијата „Петро Нини Луараси“ во Албанија, во која учат околу 1.370 ученици кои плаќаат многу мала сума секоја година, ако можат.
Има околу 60 наставници и наставна програма која е буквално идентична на онаа во приватните училишта.
За неа, приватните училишта се многу практични, бидејќи ја намалуваат големината на одделенијата во јавните училишта.
„Ние имаме од 40 до 41 ученик во одделение“, изјави Калеми за SETimes.
Со оглед на школарината -- 250 до 300 евра месечно во Косово и во Албанија -- процентот на деца кои учат во јавните училишта е мал во Албанија, а во Косово е дури и помал.
Гимназијата „Џевдет Дода“ е јавно училиште, со 1.517 ученици и 50 наставници, кои заработуваат скоро иста сума месечно каква што наплаќаат приватните училишта.
Директорот Азем Јаха е горд на своите резултати, изјавувајќи за SETimes, дека „90% од нашите ученици го положуваат државниот испит и добиваат диплома“.
Дури и стигнувањето до таа фаза може да биде важен настан.
Косовското Министерство за образование вели дека повеќето повторувања се во 9-то и 10-то одделение.
Вилсон и АСК го одмеруваат својот успех со успехот на поранешните ученици.
Хоџа од АСК признава дека некои приватни училишта се подобри од други.
Тој ги повика родителите да заземат став „одговорно купување“.
„Имаме приватни училишта кои се отворени само поради финансиски резултати, кои се приоритет за основачите, со што им даваат навистина лошо образование на учениците“.
Тој ги советува семејствата да „направат истражување какво е училиштето“ пред да ја донесат конечната одлука.
АСК е отворено во 2003 година и сега има преку 400 ученици и 50 наставници, заедно со десетици вработени како административен и помошен персонал.
Училиштето работи на црвено уште од почетокот.
„Не е многу лесно да се преживее.
Всушност, оваа година се надеваме дека ќе бидеме на нула, а дури потоа веруваме дека ќе бидеме самоодржливи“, изјави тој за SETimes.
Хоџа вели дека училиштето ги плаќа своите наставници трипати повеќе од просечната плата на еден директор на јавно училиште, при што персоналот од странство заработува дури и повеќе.
