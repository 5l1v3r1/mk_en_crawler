06/02/2007

Полскиот претседател Лех Кажински во петокот (2-ри февруари) имаше разговори во Букурешт со својот романски колега Трајан Башеску и со премиерот Калин Попеску-Таричеану. 
Разговорите се фокусираа на билатералните врски, енергетските прашања, продолжението на разговорите за уставот на ЕУ и ситуацијата на Балканот.
***
Високиот претставник Кристијан Шварц-Шилинг во четвртокот (1-ви февруари) беше во Лондон, на серија разговори на високо ниво во врска со меѓународното присуство во Босна и Херцеговинa (БиХ). 
Тој се состана со британскиот министер за Европа, Џефри Хун. 
Шварц-Шилинг подготвува детална проценка на напредокот на БиХ и условите во регионот. 
Подоцна овој месец Советот за спроведување на мирот ќе се состане за да одлучи кога ќе биде затворена Канцеларијата на високиот претставник.
***
Францускиот премиер Доминик де Вилпен во четвртокот (1-ви февруари) го посети Букурешт и разговараше во врска со билатералните односи. 
По состанокот со неговиот романски колега, Калин Попеску-Таричеану, Де Вилпен рече дека францускиот гигант „Газ де Франс“ сака да стане партнер во проектот за гасоводот Набуко. 
Тој потоа отпатува за Бугарија, каде што се состана со премиерот Сергеј Станишев и со претседателот на парламентот, Георги Пирински.
***
Maкедонскиот министер за одбрана, Лазар Еленовски, во четвртокот (1-ви февруари) ја заврши тридневната посета на САД. 
Во Вашингтон, Еленовски се состана со американскиот секретар за одбрана, Роберт Гејтс. 
Тој, исто така, се состана со својот албански колега, Фатмир Медиу, и со американскиот заменик-секретар за одбрана, Гордон Ингланд, на разговори околу кандидатурите за членство во НАТО на земјите од Јадранската повелба.
***
Maкедонската министерка за евроинтеграции, Габриела Коневска-Трајковска, минатата недела во Лондон се состана со британскиот министер за Европа, Џеф Хун. 
Состанокот се фокусираше на безбедносните прашања, пристапот на Македонија во ЕУ и во НАТО, како и Косовo.
***
Сирискиот министер за надворешни работи, Валид ал Муалем, беше во еднодневна работна посета на Tурција, каде што во средата (31-ви јануари) имаше разговори со својот турски колега, Абдула Ѓул, претседателот Неџдет Сезер и премиерот Реџеп Тајип Ердоган. 
Наводно, Ал Муалем и Ѓул изразиле слични ставови во врска со потребата за зачувување на територијалниот интегритет и суверенитет на Ирак.
***
Министерот за одбрана на Босна и Херцеговина (БиХ), Никола Радовановиќ, на 30-ти јануари во Сараево се состана со висока делегација на НАТО, предводена од помошник генералниот секретар на Пактот за одбранбена политика и планирање на трансформациите, Џон Колстон. 
Разговорите се фокусираа на динамиката на одбранбените реформи во БиХ. 
Претставниците на НАТО ја истакнаа важноста на решавањето на прашањата поврзани со воените приоритети, реструктуирањето на армискиот персонал и буџетските прашања.
(Разни извори -- 30/01/07-06/02/07)
