09/02/2007
ЊУЈОРК, САД -- По состанокот со генералниот секретар на ОН, Бан Ки Мун, претставникот на ОН, Марти Ахтисари, во четвртокот (8-ми февруари) рече дека се надева оти прашањето на статусот на Косово ќе биде решено до крајот на јуни -- односно, до крајот на шестмесечното претседавање со ЕУ на Германија. 
Тој, исто така, посочи дека би можел да го одложи почетокот на новите преговори за Косово за една недела или десет дена, но истакна дека има намера да го претстави својот конечен план пред Советот за безбедност на ОН во март. 
Ахтисари рече дека очекува „конструктивни амандмански предлози“ од Белград и Приштина за време на состаноците подоцна овој месец во Виена.
Исто така во петокот, руското Министерство за надворешни работи издаде соопштение во кое се вели дека меѓународните напори за решавање на статусот на Косово мора да ја почитуваат политичката реалност во Србија и да не определуваат вештачки крајни рокови. 
Исто така, рускиот министер за одбрана, Сергеј Иванов, предупреди дека независноста на Косово би можела да предизвика верижна реакција. 
Во разговорите од петокот со германскиот колега Франц Јозеф Јунг за време на состанокот на министрите за одбана на НАТО во Севиља, Шпанија, Иванов рече дека независноста на Косово би можела да поттикне слични барања од областите во рамките на поранешниот советски регион. 
(Политика, Блиц, Вечерње новости - 09/02/07; Танјуг, Косова лајв, ДПА, Ксинхуа, Ројтерс - 08/02/07)
