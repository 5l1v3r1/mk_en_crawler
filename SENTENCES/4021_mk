06/11/2007
Од Ајхан Шимшек за Southeast European Times - 06/11/07
Американскиот претседател Џорџ В. 
Буш во понеделникот (5-ти ноември) вети дека ќе ја зајакне воената и разузнавачка соработка со Турција за елиминирање на опасноста од терористите на Курдистанската работничка партија (ПКК).
„ПКК е непријател на Турција, слободен Ирак, Соединетите Американски Држави. 
Во наш интерес е да работиме ефикасно на решавање на проблемот“, рече Буш по неговиот состанок со турскиот премиер Реџеп Тајип Ердоган во Белата куќа.
Буш посочи дека не е во интерес на Турција да спроведува голем унилатерален упад во северен Ирак, со оглед на тоа што ваквиот потег би можел да предизвика конфронтација со ирачките Курди и да доведе до поголема нестабилност во регионот.
Наместо тоа, рече американскиот претседател, Вашингтон и Анкара треба да работат заедно во борбата против проблемот.
„Прв чекор е да се осигури дека нашата размена на разузнавачки информации е добра“, му рече Буш на Ердоган. 
„Добра, здрава размена на информации, на редовна база, со користење на модерната технологија, ќе го олесни ефикасното справување со луѓето кои го користат убиството како оружје за постигнување на политичките цели.“
Ердоган го поздрави ветувањето на Буш, но рече дека неговата земја не планира да ги повлече 10.000 војници кои се распоредени на границата со Ирак. 
„Не бараме војна, но имаме мандат од турскиот парламент да спроведеме операција“, рече тој.
Владата на Ердоган се најде под зголемен притисок на јавноста да спроведе остри мерки против базите на ПКК во северен Ирак, по нападите на терористичката група кои резултираат со најмногу жртви во последниве години.
По состанокот во понеделникот, заменик-началникот на турскиот Генералштаб, генерал Ергун Сајгун, и други високи турски воени претставници се состанаа со нивните американски колеги, на разговори околу деталите на една посилна воена и разузнавачка соработка против ПКК.
Буш претходно предложи заживување на воениот механизам во три правци, помеѓу Турција, САД и Ирак, и воспоставување на подобри канали за соработка помеѓу највисоките турски и американски воени претставници, вклучително и американскиот командант во Ирак, генерал Дејвид Петреус.
Во понеделникот регионалниот премиер на ирачките Курди, Нечирван Барзани, предложи разговори помеѓу четирите страни: неговата администрација, Анкара, Багдат и Вашингтон за „дипломатско, договорно“, решение.
Проблемот со ПКК „стана транснационално прашање, искомпликувано од етничките врски“, рече тој.
Сепак, претседателот на комитетот за надворешни односи во турскиот парламент, Мурат Мерџан, го отфрли предлогот, велејќи дека единствен колега на Турција е ирачката централна власт. 
Тој, исто така, ја обвини регионалната влада на ирачките Курди дека обезбедува логистичка поддршка за ПКК.
Според Мерџан, деталите од која било идна политика ќе бидат утврдени за време на разговорите помеѓу турските и американските воени претставници. 
Сепак, рече тој, тоа нема да биде споделено со печатот поради операцијата.
„Нашите политички, економски и воени напори за елиминирање на опасноста на ПКК ќе продолжат со посилни мерки“, рече Мерџан. 
Турските вооружени сили се оние што треба да одлучат за датумот и обемот на прекуграничната операција, додаде тој.
