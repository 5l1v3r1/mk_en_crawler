04/10/2004
Од Душан Кошановиќ за Southeast European Times во Белград - 04/10/04
Кандидатот на Демократската партија (ДС), Ненад Богдановиќ, ќе стане градоначалник на Белград по победата над ултранационалистичкиот противкандидат од Српската радикална партија (СРС) за ова место, во вториот круг од изборите во неделата (3-ти октомври). 
Според Центарот за слободни избори и демократија, невладина организација во Белград, Богдановиќ освоил 50,3 отсто од гласовите, додека неговиот противкандидат, Александар Вучиќ, освоил 48,3 отсто.
Малата разлика беше изненадување. 
Богдановиќ водеше за 4 проценти во првиот круг пред две недели и доби поддршка од сите продемократски кандидати во вториот круг. 
Според изборните аналитичари, голем број од гласачите на ДС, најверојатно, биле сигурни во победата и решиле да не излезат на гласање.
„Нe се сомневам дека Белград ќе се претвори во прероден град во следните четири години. 
Не се сомневам дека Белград ќе стане вистинска метропола и центар на Југоисточна Европа“, рече Богдановиќ по изборите. 
„Белград е Европа и тоа вечерва го покажа.“
Вучиќ му честиташе на Богдановиќ на победата, но рече дека тесната разлика покажува „кој ќе победи на следните избори“. 
Тој, исто така, рече дека евентуалниот поголем одѕив на гласачите би бил во негова корист.
Во вториот по големина град во Србија, Нови Сад, трката беше уште подраматична. 
Маја Гојковиќ од СРС беше во значително водство во првиот круг, но ДС организираше жестока кампања за својот кандидат, Борислав Новаковиќ. 
Резултатот беше релативно висок одѕив од 45 отсто. 
На крајот, Гојковиќ освои 49,9 отсто наспрема 49,2 отсто од гласовите - разлика од само 650 гласови.
Коментирајќи во врска со тесната разлика во Белград и во Нови Сад, министерот за финансии, Млаџан Динкиќ, рече дека е потребно поголемо единство на политичката сцена, со оглед на тоа што е јасно дека ниту еден од членовите на демократскиот блок не може самостојно да се соочи со ултранационалистите. 
„Фактот што популистичките кандидати добро поминаа треба да биде знак за секого дека е потребен различен пристап. 
Овие резултати можеби ќе доведат до подобри односи помеѓу партиите на демократската опција“, рече Динкиќ.
Победата на ДС во неделата во Белград беше втора победа за оваа партија од јуни досега, кога Борис Тадиќ победи на претседателските избори против Томислав Николиќ од СРС. 
По гласањето во неделата, Тадиќ рече дека изборите треба да осигурат континуитет во напорите за демократски реформи во Србија.
„Ние не смееме да направиме ниту еден политички чекор кој ќе не оддалечи од нашата цел за пристапување во ЕУ“, рече тој.
