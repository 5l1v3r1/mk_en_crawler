01/03/2013
Ивана Јовановиќ за Southeast European Times во Белград -- 01.03.13
Србија направи значаен чекор за малцинските права со тоа што 12 основни и средни училишта во регионот на Санџак започнаа со настава на босански јазик.
70 отсто од граѓаните на Санаџак, кој се наоѓа во јужна Србија, се Бошњаци. 
Според српскиот устав, малцински јазик може да стане официјален ако малцинската група сочинува 15 отсто од населението во општината.
Настава на босански јазик ќе биде понудена во сите училишта во општините каде што властите го прогласија босанскиот за официјален јазик. 
Моментно има четири такви општини: Нови Пазар, Сјеница, Тутин и Пријепоље.
Зоран Милосављевиќ, директор на гимназијата во Нови Пазар, изјави за SETimes дека до крајот на учебната година на босански јазик ќе може да се следи наставата по предметите литература, уметност, музика, култура и историја. 
Тој рече дека учениците ќе можат да бираат дали сакаат да учат на српски или босански јазик почнувајќи од учебната година 2013-2014, која започнува во септември.
Бошњаците се четврта по големина етничка група во Србија (2,02 отсто според пописот од 2011 година) и се последни што почнаа да ги остваруваат своите права на јазик. 
Единаесет други јазици се признаени во српските училишта.
„Бошњаците, конечно, имаат доволно сила да го започнат овој процес, кој требаше да почне уште одамна, но голем број законски бирократски прашања го спречуваа, како и тоа што за првпат државата е вистински партнер“, рече за SETimesЕлијас Реброња, професор во гимназијата во Нови Пазар и претседател на образовниот одбор на Бошњачкиот национален совет на малцинствата.
Иако сè уште има голем број проблеми со кои се соочуваат Бошњаците во Србија -- како што е недоволното учество во власта, проблеми со добивањето работни места во јавниот сектор и признавањето на факултетските дипломи од Сараево -- наставата на босански јазик се смета за позитивен знак.
„Во целиот синџир проблеми, воведувањето на босанскиот јазик во училиштата е добар пример и, сигурно, порака дека државата е подготвена да им биде партнер на Бошњаците“, рече за SETimesФахрудин Кладничанин, координатор на академската иницијатива Форум 10 во Нови Пазар.
Есад Џуџевиќ, претседател на Бошњачката демократска партија на Санџак, рече дека наставата ќе го подобри квалитетот на животот на Бошњаците.
„Образованието на босански јазик ќе ја зголеми самопочитта на припадниците на бошњачката етничка заедница и ќе го намали етничкиот јаз меѓу српското мнозинство и бошњачкото етничко малцинство“, рече Џуџевиќ.
Мустафа Балтиќ, претседател на Општинското собрание на Сјеница, се согласува.
„Ова има двојна важност за сите луѓе што живеат во регионот на Санџак, како и во остатокот на Србија“, рече Балтиќ за SETimes. 
„За Бошњаците во Санџак, ова е врвот во изминативе 100 години. 
Тоа нé прави еднакви со другите граѓани на Србија.“
Реброња вели дека официјалното признавање на јазикот ќе биде од корист за учениците, кои претходно морале да одат во училишта што не биле признаени од државата за да слушаат настава на босански јазик.
„Вистинските предизвици за нас само што започнаа“, рече Реброња. 
„Работиме со деца и нашата одговорност е огромна. 
Нашиот тим работи на книгите и тој дел е завршен, но мораме да ги следиме стандардите на оценување и квалитет, така што ова само што почна.“
Дописничката Бојана Миловановиќ во Белград даде придонес за овој напис.
