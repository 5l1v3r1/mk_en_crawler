22/06/2010
Од Бојана Миловановиќ за Southeast European Times во Белград -- 22/06/10
Белграѓани имаа шанса да се забавуваат со ѕвезди овој месец, при што четворица музички великани настапија во српскиот главен град.
Публиките беа почестени со звуците на Били Ајдол, Елтон Џон, Боб Дилан и Ерик Клептон.
Ајдол настапи во паркот Ушче во понеделникот вечер (21-ви јуни), како дел од својата европска летна турнеја, која го однесе и во Скопје.
Ајдол не е непознат во Србија -- пред четири години тој учествуваше на фестивалот Егзит во Нови Сад.
На 9-ти јуни Клептон одржа концерт со Стив Винвуд, привлекувајќи 16.000 луѓе во белградската Арена.
Искусниот изведувач й рече на публиката дека добро се сеќава на својот концерт во српскиот главен град пред три децении.
На двочасовниот концерт се редеа еден по друг хит, како што се „Had to Cry Today“, „Dear Mr.
Fantasy“ и „Layla“.
Клептон испреплете долги солирања низ својот настап, вклучително и скоро десетминутна гитарска виртуозност за време на песната „Voodoo Chile“.
Публиката го награди со гласна овација.
Винвуд ги покажа своите извонредни пејачки способности и помина голем дел од концертот зад пијаното „хамонд“.
„Клептон звучеше толку добро, беше како цеде, толку квалитетен беше настапот“, рече Светозар (22) за SETimes.
Концертот на Боб Дилан во белградската Арена на 6-ти јуни донесе признанија, при што некои локални медиуми го поздравија како најдобар концерт што досега се одржал во српскиот главен град.
Како и Клептон, фолк-рок легендата претходно настапил во Белград, во 1991 година.
Сега, 19 години подоцна, 12.000 обожаватели во Арената беа воодушевени додека Дилан пееше и свиреше некои од своите најголеми хитови два часа.
Меѓу другите, највеќе се издвоија „Masters of War“, „Cold Irons Bound“, „Forgetful Heart“ и „Ballad of a Thin Man“.
„Ова беше концерт и настап за учебниците.
Неверојатно е колку многу енергија овој маж има на возраст од 69 години;
Му завидувам“, рече Љубиша (37), економист од Нови Сад за SETimes.
„Татко ми ме донесе на концертот;
ова не е вид на музика што јас ја слушам и препознавам, но ми се допадна“, рече Даница (13).
Првиот од јунските концерти беше оној на Елтон Џон, на 3-ти јуни.
На неговиот настап, кој траеше два и пол часа, присуствуваа околу 10.000 луѓе.
„Се среќаваме повторно по долго време“, й рече на публиката британскиот витез, алудирајќи на своето шоу во Белград пред 20 години.
Шеесетитригодишниот пејач го заврши концертот качувајќи се на пијаното.
Една од најсветлите точки беше десетминутната верзија на песната „Rocket Man“, со екстравагантно пијано солирање и психоделична кулминација придружена со визуелни ефекти со вселенски теми.
Публиката, исто така, й даде стоечки овации на изведбата на Џон на „Don't Let the Sun Go Down on Me“.
Драгица, наставничка од Белград, беше воодушевена од настапот на британскиот музичар.
„Квалитетот на звукот беше извонреден, и неговата емоција и енергија допреа до сите во салата“, рече таа за SETimes.
Некои беа малку разочарани.
„Очекувавме поразличен репертоар, вистинската забава и хитовите почнаа скоро на самиот крај од концертот“, рекоа Милан и Светлана за SETimes.
