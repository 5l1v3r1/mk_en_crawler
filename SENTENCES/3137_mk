07/07/2006
Од Кристина Чук за Southeast European Times во Загреб -- 07/7/06
Еколошкиот туризам претставува гранка на туризмот која доживува брз развој, ги привлекува оние кои сакаат да одат по помалку познати патишта, да ги видат националните богатства од права рака, да се релаксираат во природа, да уживаат во традиционалната кујна и -- најважно од сé -- да ја зачуваат животната средина.
Таквите туристи ги привлекуваат места кои нудат природно сурова убавина и разновидност на животински и растителен свет.
Тие уживаат во активности како што се велосипедизмот, планинарството, јавањето коњи, пливањето, риболовот и пешачењето.
Како друга можност, некои доаѓаат да засадуваат дрвја и да ја чистат околината.
Поради својата единствена географска положба, Хрватска ги чувствува бенефициите од овој нов тренд.
Тоа е земја со голема регионална разновидност, со планини, низини, морско крајбрежје, реки и езера.
Летниот туризам вообичаено е концентиран на крајбрежјето и во туристичките центри покрај морето и на островите.
Но, сега еколошкиот и руралниот туризам го свртуваат вниманието на сé поголем број гости кон копното.
Низ целата земја се отвораат колиби, мотели, па дури и мали замоци, додека традиционалните стари куќи се реновираат.
Гостите можат да се релаксираат и да ги гледаат пејзажите, уживајќи истовремено во домашната кујна подготвена според специфичните обичаи на секоја одделна област.
Екотуризмот доживува брз развој и ќе биде профитабилен и во годините што доаѓаат, вели сопственикот на рурална куќа во близина на Загреб.
Престојниот влез на Хрватска во ЕУ значи поголема финансиска поддршка за овие напори, како и веројатност за поголем број посетители.
Сепак, овој вид туризам не е само уживање.
Тој, исто така, е насочен кон развивање на поголема свест и одговорност кон природната средина.
САД, на пример, имаат организација наречена „Зелени хостели“, која учи како да се патува одговорно со следење на одредени еколошки правила.
Тоа вклучува користење на организиран транспорт наместо изнајмување на автомобили, чистење на отпадот, како и заштеда на вода за време на туширање.
И покрај тоа што екотуризмот претставува нов феномен во Хрватска, со текот на времето истиот може да помогне во зголемувањето на слична таква свест и во земјата.
