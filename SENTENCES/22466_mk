11/04/2008
САРАЕВО, Босна и Херцеговина (БиХ) -- Долниот дом на парламентот во четвртокот (10-ти април) го усвои клучниот пакет полициски реформи, кои четири години беа во подготовка, и кој се смета за главен услов за потпишување на Договорот за стабилизација и асоцијација (ДСА) со ЕУ.
За време на седницата, пратениците ги отфрлија сите три предлози поднесени од партиите во владејачката коалиција.
Тие одржаа итна седница вечерта за да разговараат за четвртиот предлог подготвен со помош на високиот претставник Мирослав Лајчак.
На крајот истиот беше усвоен со 22 наспрема 19 гласови и еден воздржан.
Мерката сега ќе биде доставена до горниот дом, каде што се очекува одобрение.
Новиот предлог не предвидува спојување на полициите на Република Српска и Федерацијата на БиХ, но предвидува формирање седум комисии за координирација и надзор на полициската работа.
Покрај ова, ќе бидат интегрирани и некои активности како што се обука на експертите за судска медицина.
Весникот „Дневни аваз“ објави дека потпишувањето на ДСА може да се случи на крајот од мај, со цел да се остави време за превод на документите.
(Дневни аваз, Независне новине, АФП - 11/04/08;
РТРС, Фена, АП - 10/04/08)
