05/10/2011
Од Клаудија Лутовска за Southeast European Times во Битола -- 05/10/11
Македонија и регионот се соочуваат со пад на наталитетот, раст на стапките на морталитет и население што старее.
Овој неодложен проблем, кој разговорно се нарекува „бела чума“, й се заканува на економската одржливост на регионалните земји и долгорочното преживување.
За ниските стапки на наталитетот придонесува неплодноста, за која експертите велат дека е резултат на повеќе фактори, вклучително и стресниот и нездрав животен стил и сексуално преносливите болести.
„Околу 15 отсто од паровите во брак во Македонија се неплодни.
Меѓу 60 и 70 отсто се одлучуваат за ин витро оплодување (ИВФ) и други помогнати репродуктивни методи“, рече за SETimes д-р Елизабета Чипурова, шеф на гинеколошкото одделение во битолската државна болница.
Македонската влада се обиде да го реши проблемот пред три години, изготвувајќи Стратегија за демографски развој 2008-2015.
Стратегијата ги специфицира мерките за создавање услови за одржлив демографски развој како прв приоритет.
Тука влегуваат бесплатните програми за потпомогната репродукција за жените, како во државните, така и во приватните клиники и охрабрување за отворање на нови, модерни објекти за помош на неплодните парови.
Иако има многу модерни медицински капацитети како Систина, Ремедика и Свети Лазар, сите тие се наоѓаат во Скопје.
Но, македонската специјализирана болница за репродуктивни услуги Плодност започна со работа во Битола минатиот месец.
„Ова е единствена сеопфатна клиника за плодност во југозападниот дел од Македонија.
Поради својата локација, истата ги задоволува потребите на поширокиот јужен балкански регион, вклучително и Грција и Албанија.
Странските пациенти сега сочинуваат 10 отсто од вкупниот број на пациенти, но ние очекуваме овој број значително да се зголеми“, рече за SETimes директорот на клиниката д-р Таше Трпчевски.
Трпчевски рече дека клиниката имаше исклучително добар старт, вклучително и 36 хируршки третмани во првите десет дена и две бебиња родени од мајки во раните 40-ти години.
„Го чекав моето дете 21 година;
ова е најубав момент во мојот живот“, рече за SETimes пациентката Валентина Велковска.
Трпчевски објасни дека многу пациенти се ограничени на други места поради цената на чинење на третманот, но рече дека во Плодност целите се достижни.
„Цената на сличните вакви услуги во странство може да биде 300 пати повисока.
Затоа очекуваме бројот на пациентите да се зголеми“, рече тој.
Со 26 години искуство, Трпчевски е ветеран во областа на третманите за неплодност.
Тој ја формираше Плодност како приватна пракса во 2004 година и им помогна на 514 жени да родат.
„ИВФ третманите резултираа со 50 отсто раѓања, што е многу висок процент“, рече Трпчевски.
Болницата воведе ПДГ метод, кој овозможува да се избере ембрионот и неговиот пол.
„Лекарите и помошниот персонал се прилично импресионирани;
сé што ни треба, од технологијата до лекарства, се обезбедува веднаш“, рече за SETimes анестезиологот Раде Бјелиќ.
Во Македонија, третманите за потпомогната репродукција се целосно покриени од Фондот за здравствено осигурување веќе цела година.
Владата само што ги прошири условите за квалификување, вклучувајќи поголем број жени и мажи.
Паровите во кои партнерите имаат деца од претходни бракови или се во законски одобрено вонбрачно живеење, но сега се соочуваат со неплодност, исполнуваат услов за бесплатни ИВФ третмани според новата владина политика.
Исто така, условите ги исполнуваат и паровите кои веќе имаат деца со физички хендикеп.
