29/11/2010
Од Линда Карадаку за Southeast European Times во Приштина -- 29/11/10
Косовската Централна изборна комисија (ЦИК) работи на финализирање на избирачките списоци за предвремените избори и се надева дека ќе ја заврши работата до понеделник попладне (29-ти ноември).
Фехми Ајвази, портпарол на комисијата, рече дека конечниот, потврден список ќе биде објавен во 5 часот попладне.
Вкупниот број на лица со право на глас се очекува да биде поголем од еден милион.
„Партиите ќе ја започнат предизборната кампања на 1-ви декември“, рече Ајвази за SETimes.
Според извештаите на медиумите, различни проблеми ја одолговлекоа финализацијата на списоците.
Починати лица, наводно, сé уште можеле да се најдат во истите, и биле потребни ажурирања од општините и Министерството за внатрешни работи.
Според Ајвази, проблемите од ваков тип се решени.
„Прашањето е затворено -- 29 политички партии и иницијативи се потврдени.
Листите со сите кандидати се, исто така, потврдени.
Нема никакви проблеми со кандидатските листи.
Сите кои аплицираа се потврдени“, рече Ајвази.
„Истото важи и за оние што се под истрага.
Тие може да се кандидираат на изборите ако нема конечна одлука од судовите;
конечната одлука значи дека повеќе не може да се поднесува жалба“, рече тој за SETimes.
Ајвази рече дека секој кој е осуден нема да може да се кандидира на изборите три години по ред, ако судската одлука е конечна, без шанса за поднесување жалба.
ЦИК вели дека работи прекувремено за да подготви сé.
„ЦИК го испланира изборниот процес претходно оваа година, подготвувајќи се за редовните избори.
Делови од плановите оттогаш се веќе воспоставени.
Ние работиме од 8:00 часот изутрина од 18:00 часот навечер, вклучително и во саботите и неделите“, рече Ајвази.
Партиите и иницијативите на косовските Срби, исто така, ќе учествуваат, и гласањето ќе биде организирано и во кревкиот северен дел, дури и ако ситуацијата не нуди услови за нормален изборен процес.
„Ќе го направиме тоа со мобилните тимови, ако има некакви проблеми“, рече Ајвази.
Според локалните медиуми, гласањето ќе биде следено од најмалку две меѓународни мисии -- Европската мрежа на електронски набљудувачки организации и мисијата на набљудувачи координирана на дипломатско ниво.
Косовските невладини организации ги здружија силите под закрилата на Косовскиот демократски институт, за да ги следат изборите на 12-ти декември.
Tие, исто така, ќе следат дали процесот е сигурен и ненарушен со нерегуларности.
Загриженост постои и по извештаите за можно купување гласови и заплашување од политичките партии.
