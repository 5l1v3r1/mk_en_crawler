04/04/2011
Текст и фотографии од Јусуф Рамадановиќ за Southeast European Times во Сараево-- 04/04/11
Иво Андриќ, славниот романсиер и раскажувач, помина различни поглавја од својот живот во Сараево, Белград и Загреб.
И покрај врските со секое од овие места, ставовите кон него остануваат остро поделени во целиот регион, дури и 36 години од неговата смрт.
Андриќ е многу поприсутен во учебниците во Република Српска, отколку во другиот ентитет, Федерацијата на БиХ (ФБиХ).
„Несомнено, Иво Андриќ е голем автор, но ние Бошњаците сме малку порезервирани," вели за SETime 55-годишниот Бехија Девиќ, воспитач во една градинка во Сараево.
Роден во малиот босански град Травник во 1892-та година, Андриќ го поминал поголемиот дел од својот живот во источниот град Вишеград, низ кој тече реката Дрина.
Во Вишеград, тој го завршил основното училиште, а потоа матурирал во средно училиште во Сараево.
Тој завршил филозофиски студии во Загреб, а во 1924 година докторирал во Грац.
За време на Првата светска војна, како член на Млада Босна - про-српска националистичка организација, чии членови извршија атентат врз австрискиот принц Фердинанд во Сараево - тој беше уапсен и притворен од страна на Австро-унгарските власти.
Од 1920-та година, Андриќ живее во Белград и работи во дипломатската служба на тогашното Кралство Југославија, во конзулатите во Рим, Букурешт, Мадрид, Женева и Берлин.
Во текот на Втората светска војна, Андриќ живее во Белград.
Во овој период тој ги напиша своите три најзначајни романи:
Мостот на Дрина (На Дрини ќуприја), Травничка Хроника и Госпоѓица.
Во Титова Југославија, во 1961-та година тој ја освои Нобеловата награда за литература за Мостот на Дрина.
Осум години подоцна, тој стана член на Комунистичката партија на Југославија.
Во една смисла, тој е сон на секој романописец, една сложена мешавина на професии и култури:
писател, академик, дипломат, добитник на Нобеловата награда.
Роден како хрватски католик, тој е Србин во неговото пишување - фаворизирајќи го "екавијанскиот" дијалект и кирилицата, и двете претежно користени од страна на Србите.
Тој беше Босанец според темите кои најчесто ги одбираше, вклучувајќи ја и онаа што му ја донесе Нобеловата награда.
Тој беше и сеуште се препорачува, споделува и отфрла во Босна.
Кога почна конфликтот во 1992-та година, неговиот споменик во Вишеград беше срушен.
Дури и сега, Загреб не го има целосно утврдено својот став за него, а и самиот Андриќ имаше навика да каже дека главниот град на Хрватска никогаш не го пречекал добро - најверојатно поради неговото додворување на Белград.
Загреб гледаше на неговиот успех во однос на неговота отворена просрпска ориентација.
Белград ги призна вредностите на Андриќ многу рано и во 1926-та година, на 34 годишна возраст, тој стана придружен член на Српската академија на науките и уметностите.
Во Белград, со гордост истакнуваат дека тие му дадоа на Андриќ сè, и навистина, Андриќ беше поврзан со Белград голем дел од својот живот, каде што денес се смета за еден српски писател.
Во Сараево, до 1992-та година, никој не го критикуваше Андриќ до уништувањето на неговиот споменик.
После тоа, дојде до јавни осуди во однос на тоа како тој ги опишува Бошњаците во неговите дела.
Андриќ ја прикажа Босна како земја на компулсивна омраза, чии луѓе се залагаат за идеите на уништување и самоуништување, но тој, исто така, секогаш велеше дека Австро-Унгарското кралство во Босна беше поцивилизиран окупатор отколку Отоманската империја, која владееше со Босна неколку векови.
Тој истакна дека тажно ги гледал Австро-унгарските власти како рушат примери на раната исламска архитектура во центарот на Сараево, засекогаш отстранувајќи еден убав дел од градот.
„Пишувањето на Иво Андриќ предизвика поголема штета [за] Бошњаците отколку сите армии кои ја опустошија Босна ", изјави академик Мухамед Филиповиќ.
Уште еден бошњачки интелектуалец, поранешниот истакнат литературен критичар Мухсин Ризвиќ се согласува.
„Андриќ се идентификуваше себе си со сите џелати на Босна, бидејќи пишуваше за Бошњаците во погрдна смисла.
Бошњаците во делата на Андриќ се арамии, прогонети, развратници од сите видови и негативни ликови." Ризвиќ напиша цела книга, објавена во 1995-та година, насловена „Босанските муслимани во светот на Андриќ"
Навистина, денес во ФБиХ, повеќе нема ниту едно училиште, улица или библиотека именувана по Андриќ.
Дури и за време на церемонијата на 5-ти јануари во Вишеград - по повод 50-годишнината од неговата Нобелова награда за литература - царуваше амбивалентност.
Првично, министерот за култура на ФБиХ Гаврило Граховац најави дека ќе присуствува, но на крајот откажа.
Сепак меѓу присутните беше филмскиот режисер Емир Кустурица, кој најави дека планира да започне да снима филм базиран на Мостот на Дрина.
