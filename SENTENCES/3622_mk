04/04/2007
Од Наташа Радиќ за Southeast European Times во Загреб – 04/04/07
Хрватската државна радиотелевизија има ново привремен директор, но процесот на избор помина со контроверзности. 
Бидејќи членовите на управното тело не можеа да се согласат околу изборот, тензиите на состанокот на 29-ти март ескалираа во физичко насилство.
„Овој Совет се однесуваше несоодветно и се посрамоти“, рече Зденко Љевак, претседател на Програмскиот совет на радиотелевизијата и голем хрватски издавач. 
„Сите ние ја преминавме границата и овој вид однесување е неприфатливо!“
Проблемите започнаа кога несогласувањата околу новиот генерален менаџер ескалираа во лични напади. 
Некои членови на Советот ги обвинија другите дека политичките партии им ги перат мозоците. 
Тогаш еден од членовите, Јадранка Коларевиќ, го извади својот чевел и почна да го мава својот колега Данко Бљајиќ. 
Двајцата завршија со мали повреди.
„Се извинувам за инцидентот, но јас само се бранев себеси“, рече Бљајиќ потоа. 
„Овој Совет покажа дека е политичка маскарада и јас не можам да учествувам во овој циркус повеќе.“ Тој и Коларевиќ поднесоа оставки.
И покрај тепачката, Програмскиот совет успеа да назначи привремен генерален менаџер, на местото на Мирко Галиќ, кој беше назначен за амбасадор во Франција. 
Новиот шеф е Вања Сутлиќ, телевизиски новинар ветеран, кој претходно беше заменик на Галиќ.
И покрај тоа што Сутлиќ доби шест од вкупно осум гласови, ова не беше доволно за постојано назначување. 
По еден месец, местото ќе биде повторно отворено и селекциониот процес ќе продолжи.
Во својата прва изјава по гласањето, Сутлиќ ги повика своите колеги да продолжат со добрата работа и одговорното новинарство. 
Тој одби да коментира за околностите на неговиот избор.
Официјалните претставници и политичарите генерално се воздржаа од коментар во врска со инцидентот, велејќи дека не сакаат да ја поткопаат независноста на Програмскиот совет. 
Неофицијално, неколку политичари изразиле шокираност.
„Каков било коментар за однесувањето на програмските советници е одвишен“, рече еден од пратениците, Перо Ковачевиќ. 
„Очигледно е дека тие имаат свои интереси, што доведува до навреди па дури и напади.“
