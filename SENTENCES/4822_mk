03/02/2009
Од Беса Беќири за Southeast European Times во Приштина -- 03/02/09
Косово лежи на патот по кој се шверцува хероин од Авганистан за Западна Европа, и некои од рекреативните дроги што поминуваат преку Косово влегуваат и на локалниот пазар. 
Експертите велат дека користењето дрога е во пораст во Косово, дури и повеќе отколку трговијата со дрога.
Фламур (38), користел рекреативни дроги 17 години, кога одлучил да прекине пред четири години. 
Тој вели дека притисокот од семејството и општеството го принудил да престане. 
„Бев целосно изолиран“, вели тој. 
Сега, во малиот центар за рехабилитација од дроги во предградие на Приштина, тој им помага на другите да се ослободат од зависноста.
Центарот, формиран од поранешен затвореник и неговите двајца пријатели, е наречен Лавиринт. 
Сафет Блакај, поранешен затвореник, е негов директор.
Лавиринт нуди психијатриска помош, фармакотерапевтски услуги и заменско лечење со фармацевтски производи, како и психотерапија на индивидуална, семејна и групна основа. 
Околу 570 зависници на возраст помеѓу 13 и 50 години се на лечење таму.
Лавиринт претставува мал приватен центар основан од Американската амбасада, УНИЦЕФ и швајцарската фондација Партнерство во здравјето. 
Сепак, тоа не е клиника. 
Во Косово не постојат државни институции или специјализирани клиники за лечење на наркозависниците.
Психијатарот и коосновач на Лавиринт Бујар Бериша вели дека приштинските власти ја направиле превенцијата од зависност свој приоритет. 
Центарот покренал иницијатива за изготвување стратегија за превенција, која е предвидено да се спроведе до 2013 година. 
Досега проектот се одвива успешно. 
Меѓу другите свои постигнувања, истиот обезбедува доверливо, анонимно и бесплатно советување и тестирање за интервенозните наркозависници во изминатите десет месеци.
Бериша посочува дека користењето дрога во Косово е пораширено меѓу младите, оние на возраст помеѓу 22 и 24 години, особено во урбаните области на Приштина, Пеќ, Гњилане и Митровица.
„Нашата намера е да вклучиме што е можно повеќе зависници во нашите програми со цел да се намалат индивидуалните и социјалните ризици од користење дрога, што, од друга страна, ќе ги намали криминалните активности и деликвенцијата“, вели Бериша.
Блакај, пак, кој ги координира и психолозите во косовските затвори, вели дека 7 отсто од затворениците се веќе зависници од дрога по влегувањето во затвор. 
Тој вели дека општеството треба да им помогне на излечените наркозависници да се реинтегрираат во нормалниот живот.
Блакај го повикува општеството во целина да сфати дека зависноста не е само личен проблем, бидејќи истата го оптоварува семејството на зависникот, пошироката заедница и воопшто општеството.
