13/01/2009
(Меѓународна кризна група, АФП, УПИ, ЕУопсервер, МИА, Макфакс - 12/01/09)
Долготрајниот спор околу името помеѓу Македонија и Грција се заканува да ги поткопа меѓународните напори за стабилизација на Западен Балкан, предупреди во понеделникот (12-ти јануари) позната експертска група.
„Ова е повеќе од билатерален спор помеѓу Скопје и Атина“, рече заменик-претседателот на Меѓународната кризна група (МКГ), Доналд Стајнберг. 
„Истиот ја попречува главната стратегија на НАТО и ЕУ за стабилизација на Македонија и регионот, преку проширување и интеграција.“
Не постои „непосреден ризик“ од враќање на етничкото насилство во Македонија, истакнува групата со седиште во Брисел во извештајот од понеделникот, насловен како: „Името на Македонија: Надминување на ќор-сокакот“. 
Сепак, врските меѓу Скопје и Атина се влошени до нивото од 1990-тите, по одлуката на Грција минатиот април да стави вето на поканата за својот северен сосед за влез во НАТО, истакнува МКГ. 
Атина, исто така, се заканува дека ќе го блокира отворањето на разговорите за пристап на ЕУ со Македонија.
„Со блокирањето на интеграцијата во НАТО и ЕУ, Грција ја прекрши својата обврска од Привремениот договор од 1995 година помеѓу двете земји, името да не застане на патот на членството на Македонија во меѓународните организации“, рече Сабине Фрејзер, шеф на Европската програма на МКГ.
Но, организацијата, исто така, ја повика Македонија да избегнува преземање чекори кои Грците ги сметаат за провокативно присвојување на своето елинистичко наследство. 
Преименувањето на скопскиот меѓународен аеродром и македонскиот главен автопат во Александар Велики ги изиритира Грците.
Двете земји мора повторно да ја изградат довербата како прв чекор кон решавањето на повеќе од 17-годишниот спор, истакнува МКГ, повикувајќи го Скопје да го прифати последниот предлог на посредникот на ОН Метју Нимиц за преименување на земјата во „Република Северна Македонија“ за меѓународни цели.
„Во очекување на договор, Скопје треба да го користи своето привремено име, поранешна југословенска Република Македонија, на сите мултилатерални форуми, а Атина треба да ги напушти заканите за вето“, вели групата.
Грција треба, исто така, да го признае „македонскиот“ идентитет и јазик на својот северен сосед, имајќи предвид дека тоа не ја оспорува примената на истиот термин за грчката провинција Македонија.
МКГ повика на враќање на оригиналното име на скопскиот аеродром, исто така повикувајќи ги двете земји да ја потврдат својата посветеност на Привремениот договор од 1995 година.
И на крајот, групата ги повикува другите членки на НАТО и ЕУ „активно да ја охрабруваат“ Грција да ја одблокира кандидатурата на Македонија за влез во двете организација и „позитивно да одговори на отстапките на Скопје во врска со името на земјата“.
