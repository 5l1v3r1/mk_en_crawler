23/01/2008
ЛОНДОН, Велика Британија -- Министерот за одбрана, Дес Браун, во вторникот (22-ри јануари) се состана со својот македонски колега, Лазар Еленовски, на разговори околу кандидатурата на Скопје за влез во НАТО.
Еленовски рече дека очекува Велика Британија да покаже поддршка за кандидатурата како на состанокот на НАТО во среда во Брисел, така и на самитот на Алијансата во април.
Лондон беше последната дестинација во рамките на турнејата за лобирање на Еленовски пред состанокот во Брисел, на кој Македонија се очекува да објави дека ги спровела сите реформи неопходни за пристап.
Во другите вести, македонскиот парламент во вторникот усвои закон со кој се регулираат условите што мора да ги исполнуваат носителите на јавни функции.
Според т.н. Закон за лустрација, кој го покрива периодот од 1944 до денес, секој сегашен и иден кандидат за јавна функција мора да потпише изјава за тоа дали соработувал со тајните служби во времето на комунизмот, вклучително и тоа дали користел информации од овие служби.
(Дневник - 23/01/08;
МИА, Вечер, Макфакс, А1 - 22/01/08)
