18/05/2011
Од Игор Јовановиќ за Southeast European Times во Белград – 18/05/11
Коментарот на српскиот вицепремиер Ивица Дачиќ во приштинскиот весник Зери во неделата (15-ти мај) дека поделбата на Косово „е единствената реална опција“ предизвика бран реакции во Србија.
Иако некои сметаат дека Дачиќ треба да биде санкциониран за кршење на уставот, други тврдат дека иницијативата треба да биде ставена на сериозна дебата, како во јавноста, така и во владата.
„Мислам дека единственото реално решение е регионите население со српско население да останат дел од Србија и да се оддели другиот дел, населен со Албанци.
Тоа е единствениот реален начин кој може да не води до брзо решение.
Другите решенија се губење време;
ќе поминат години и децении во нашите обиди за решавање на помали прашања“, рече Дачиќ за Зери.
Неговиот став предизвика галама во Белград -- некои велат дека Дачиќ треба да се повлече заради јавно искажување став спротивен на владиниот.
Сепак, владиниот ПР координатор, Слободан Хомен, изјави за белградските медиуми дека Дачиќ нема да претрпи никакви последици, бидејќи тој јасно стави до знаење во интервјуто дека искажува лично мислење.
Но, изјавата на Дачиќ не е изолиран случај кога станува збор за мислењата искажани од српските власти во последно време.
Шефот на белградскиот тим за преговори со Приштина, Борислав Стефановиќ, неодамна одговори на прашањето на еден новинар во врска со потенцијалната поделба на Косово, велејќи дека за Србија „сите опции се отворени за дискусија“.
Реагирајќи на изјавата на Дачиќ, вицепремиерката Верица Калановиќ рече дека владата не расправала за поделба, но додаде дека „иницијативата треба да се разгледа“.
Од друга страна, министерот за надворешни работи, Вук Јеремиќ, рече дека разговорите со Приштина се „исклучиво во рамките на Уставот на Србија“, кој го дефинира Косово како „неоттуѓив“ дел од земјата.
Душан Јањиќ, од невладината организација Форум за етнички односи, изјави за SETimes дека идејата за поделба на Косово не е нова на политичката сцена и претходно беше промовирана од поранешниот југословенски претседател Добрица Ќосиќ.
„Сепак, никогаш не е отворена јавна дебата за ова прашање, така што е невозможно да се каже како граѓаните ќе реагираат на идејата“, рече Јањиќ за SETimes.
Тој рече дека смета оти идејата за поделба на Косово е поддржана од кругот на српскиот претседател Борис Тадиќ, но рече дека не мисли оти Белград може да ја претвори таа идеја во реалност, со оглед на тоа што косовските Албанци и голем број влијателни западни земји, предводени од САД, се против истата.
Поранешниот американски дипломат Даниел Сервер изјави за Радио Слободна Европа дека САД нема да ја поддржат поделбата на Косово, бидејќи тоа негативно би се одразило на целиот регион -- првенствено на Босна и Херцеговина и Македонија.
Меѓу реакциите од Косово, Милан Ивановиќ, шефот на српскиот Национален совет на северно Косово, каде што Србите се мнозинство, рече дека идејата за поделба беше антиуставна.
Ивановиќ додаде дека поделбата би била лоша за Србија, бидејќи ќе добие само 5 отсто територија населена со Срби, која има малку економски ресурси.
Идејата беше, исто така, отфрлена од косовскиот министер за внатрешни работи, Бајрам Реџепи.
„Тоа е назадна идеја, за која нема простор.
Додека се обидуваме да бидеме дел од обединета Европа, ваквите идеи се неприфатливи, како за нашата влада, така и за меѓународната заедница.“
