26/07/2005
(News.com.au, People's Daily - 26/07/05;
Вашингтон фајл, Кипарска новинска агенција - 25/07/05)
САД и Кипар потпишаа реципрочен договор од областа на бродскиот сообраќај, со кој ќе се олесни соработката помеѓу двете земји во спречувањето на транспортот на оружјето за масовно уништување (ОМУ) преку море.
Договорот, потпишан од страна на американскиот државен секретар, Кондолиза Рајс, и кипарскиот министер за надворешни работи, Јоргос Јакову, во понеделникот (25-ти јули) во Вашингтон, претставува дел од Иницијативата за безбедност од пролиферацијата (ИБП).
ИБП, која ја објави американскиот претседател Џорџ В. Буш на 31-ви март 2003 година, претставува глобална иницијатива чија цел е спречување на транспорот на ОМУ, неговите системи за диструбуција и слични материјали во и од земјите кои се засегнати или не со пролиферацијата.
Таа претставува дел од сеопфатните напори против ширењето на оружјето за масовно уништување, и нејзината замисла е употреба на разузнавачки, дипломатски, правни и други инструменти за остварување на таа цел.
Резолуцијата 1540 од Советот за безбедност на ОН ги повикува сите земји да соработуваат во спречувањето на трговијата со оружјето за масовно уништување.
Договорот за бродскиот транспорт е еден од повеќето конкретни чекори кои земјите може да ги преземат за воспоставување на основа за нивното учество во ИПБ.
Кипар е првата земја-членка на ЕУ и петта земја во светот која го потпиша договорот за бродскиот транспорт со САД.
Либерија, Панама, Маршалските Острови и Хрватска, исто така, имаат потпишано договори со САД.
Кипар е шеста земја во светот во бродскиот регистар, мерено според бруто тежината во тони на регистрирани бродови, што го прави овој договор уште поважен.
„Комбинацијата од земјите со кои имаме договор за бродски транспорт и партнерските обврски од Иницијативата за безбедност од пролиферацијата значи дека повеќе од 60 отсто од инертната маса на светската комерцијална транспортна флота сега е предмет на процедури за брза акција за влегување, пребарување и запленување“, објави американскиот Стејт департмент.
Договорот й овозможува на која било од овие две земји да побара од другата да ја потврди националноста на американскиот или кипарскиот брод за кој постои сомневање дека превезува товар поврзан со ОМУ.
Истиот й дава на другата земја дозвола да влезе, да го пребара - и ако биде потребно - да го задржи бродот за кој се работи и неговиот товар.
Договорот не важи за бродови од трета земја.
„Потпишувањето на договорот за бродскиот транспорт ја покажува посветеноста на Кипар и на САД на обезбедувањето највисоки безбедносни стандарди за нивите бродски регистри“, вели Стејт департментот.
Со договорот од понеделникот, додава истиот, се испраќа и јасна порака до оние кои учествуваат во распространувањето на оружјето за масовно уништување дека ниту една од двете земји „нема да толерира вмешаност на нивните бродови во трговијата со товар поврзан со пролиферацијата“.
Договорите за бродскиот транспорт во рамките на ИБП, според Стејт департментот, имаат две цели.
Тие „истовремено ги одвраќаат разнесувачите и привлекуваат инстерес за легитимен комерцијален бродски транспорт кај оние кои сакаат да се осигурат дека нивната стока се транспортира со угледен и одговорен брод, кој не е „злоупотребен“ за нелегален транспорт на товар поврзан со пролиферацијата“.
