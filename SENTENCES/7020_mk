23/08/2012
Линда Карадаку за Southeast European Times во Приштина -- 23.08.12
Косово во саботата (18-ти август) објави дека се подготвува да започне со процесот на одбележување на својата граница со Црна Гора и потенцијално многу посложениот проблем со Србија, по комплетирањето на процесот со Албанија и со Македонија.
Границата од 79 километри со Црна Гора поминува главно низ карпеста, планинска област, почнувајќи од тромеѓето меѓу Албанија, Црна Гора и Косово, па сé до тромеѓето меѓу Црна Гора, Србија и Косово.
„Не се очекуваат несогласувања меѓу двете држави [Косово и Црна Гора]“, рече за SETimes Мурат Мехат, шеф на владината комисија за демаркација.
Црна Гора ја призна независноста на Косово, но демаркацијата на границата е секогаш тежок процес на Балканот, рече Меха.
„Секогаш има прашања, спектицизам и претензии во процесот на одбележување на граничната линија и комисијата мора да се соочи со истите“, рече Меха. 
„Комисијата нуди документи и анализи врз oснова на правната регулатива на државата, своето сопствено искуство и меѓународното искуство.“
Комисиите од Косово и Црна Гора се состанаа минатата година на разговори околу документацијата за границата. 
„Двете страни имаат валидна документација од почетокот на минатиот век“, потврди Меха.
Комисијата, исто така, работи на евентуална демаркација на границата со Србија. 
Косово и Србија започнаа дијалог посредуван од ЕУ во март 2011 година. 
Минатата година беше постигнат договор за граничниот менаџмент според кој граѓаните на секоја држава може да преминат на другата територија со т.н. 
документ за влез и излез, кој треба да се покаже на границата заедно со личната карта.
Србија, која е кандидатка за ЕУ, не го признава Косово и ја смета својата поранешна република за дел од својата територија.
Приштина, во меѓувреме, смета дека одбележувањето на косовско-српската граница треба да се спроведе според европските стандарди за пријателски односи, и е еден од основните услови за европската интеграција, рече Мета.
Косово има 380-километарска граница со Србија која почнува од тромеѓето меѓу Црна Гора, Србија и Косово, па сé до тромеѓето меѓу Србија, Македонија и Косово.
„Врз основа на документацијата и фактите што Репбулика Косово ги има на располагање, не би требало да има несогласувања“, рече Меха за SETimes.
Меха истакна дека ова е политичко прашање. 
„Косово и Србија се две соседни земји и тие ќе бидат заинтересирани за прекугранична соработка. 
Затоа, граничната линија меѓу нив ќе се дефинира.“
Српската влада одби да даде коментар за ова прашање во четвртокот. 
Но, премиерот Ивица Дачиќ минатата есен, кога беше министер за внатрешни работи, рече дека е неопходно да се утврдат новите демаркациони линии со Косово, со цел спорот меѓу Белград и Приштина да се реши на мирен начин. 
„Новата демаркација е неопходна бидејќи тоа едноставно, на некој начин, ќе значи признавање на српските национални интереси во Косово. 
Денес имаме ситуација кога можеме да изгубиме сé“, рече тој за Политика.
Северната граница останува кревка. 
Србите, кои претставуваат мнозинство на северот, не ја признаваат независноста на Косово. 
Косовското Министерство за внатрешни работи го направи приоритет за оваа година зајакнувањето на граничната контрола на премините Јариње и Брњак и интензивирање на заедничките патроли со КФОР.
Портпаролот на косовската полиција, Баки Келани, изјави за SETimes дека тие се присутни на северната граница заедно со КФОР и ЕУЛЕКС. 
„Во зависност од ситуацијата, полициското присуство таму може да се зголеми“, рече тој.
Според Ментор Врајоли, постар истражувач во Косовскиот центар за безбедносни студии, Србија не признава никакви граници со Косово, и го смета Косово за свој интегрален дел.
„Влегувањето во дијалог за одбележувањето на границата со Косово би значело дека Србија де факто и де јуре ја признава власта на официјална Приштина на целата територија на Косово. 
Би бил потребен голем меѓународен притисок за Србија да седне на маса со Косово за оваа тема“, рече тој за SETimes.
Сепак, одбележувањето на границата меѓу Косово и Србија директно ќе придонесе за решавање на конфликтите кои останаа во врска со прашањата како што е Северно Косово и Прешевската долина, додаде тој.
Белград никогаш не разгледувал никакви граници со Косово како такви, вели аналитичарот и универзитетски професор Белул Беќај.
„Белград отсекогаш сметал дека Србија има граница со Албанија. 
Затоа е многу тешко денес да се тргне илузијата што се негува уште од пред формирањето на поранешна Југославија“, рече тој.
Сепак, Меха рече дека сите држави што произлегоа од распаѓањето на поранешна Југославија или по одвојувањето од поранешниот Советски Сојуз, се воспоставија во рамките на нивните поранешни административни граници.
„Косово прогласи независност врз основа на границите што ги имаше во рамките на поранешна Југославија“, рече Меха, додавајќи дека прогласувањето независност беше направено врз основа на документот на Ахтисари и на косовските граници утврдени во поранешниот југословенски устав во 1974 година.
„Не постои држава без граници, и нема граници без држава, па според тоа, Република Косово ќе ја спроведе демаркацијата со сите свои соседи со цел уште повеќе да ја зголеми прекуграничната соработка“, рече тој.
