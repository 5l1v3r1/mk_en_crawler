30/09/2004
(Ројтерс - 30/09/04;
Дневник, Центар за европска политика - 29/09/04)
И покрај предизвиците, пристапот на Турција во ЕУ би создал значајни можност за двете страни, објави Ројтерс во четвртокот (30-ти септември), наведувајќи го новото истражување на Европската комисија (ЕК).
Тој би донел економска и политичка корист како за Турција, така и за ЕУ, заклучуваат аналитичарите.
Пет години откако Турција доби официјален статус на кандидат за ЕУ, водачите на блокот од 25 нации во декември треба да одлучат дали земјата треба да добие датум за започнување на разговорите за пристап.
Нивната одлука ќе се заснова на извештајот кој ЕК треба да го објави на 6-ти октомври, во врска со исполнувањето на критериумите на ЕУ за членство, како и подготвеноста на Турција за започнување на преговорите.
Сé на сé, економиите на земјите-членки на ЕУ ќе имаат корист од пристапот на Турција, иако таа ќе биде мала“, Ројтерс ја цитира оценката.
„Турција ќе има значителна корист од својот пристап во ЕУ.“
Дури и ако преговорите за пристап започнат во јануари 2005 година, не се очекува пристапот на Турција во Унијата да се случи пред 2014 година.
Со оглед на промените што се очекуваат во рамките на ЕУ и во самата Турција во текот на процесот на разговорите за пристап, проценките даваат само хипотетички пресметки за тоа колку ќе чини членството на оваа земја.
Од 2025 година натаму, сумите се очекува да се движат од 16 до 28 милијарди евра годишно -- што е 0,1 отсто и 0,17 отсто од БДП на Унијата, објави Ројтерс.
Протегајќи се од Европа до Средниот Исток, Турција би можела „да помогне во обезбедувањето на подобри патишта за снабдување со енергија за ЕУ“, велат експертите на ЕК.
Една европска експертска група, Центарот за европска политика (ЕПЦ), дава сличен заклучок во извештајот објавен во средата.
„Пристапот на Турција би можел да обезбеди значително унапредување на економските и трговските врски помеѓу ЕУ и соседите на Турција“, се вели во извештајот на ЕПЦ.
„Би требало да се подобрат транспортните врски на Балканот, како и до Кавказ и Централна Азија, со што би се олеснила трговијата и би се зголемила важноста на Турција како центар.“
Експертите се согласуваат дека членството на Турција би значело корист и на политичката сцена, вклучувајќи ја и надворешната политика на Унијата.
„Турција е стратешки важна земја, чие членство во ЕУ би имало импликации врз надворешната политика во голем број потенцијално нестабилни соседни региони, како што е Медитеранот, Средниот Исток, Кавказ и Централна Азија“, се вели во истражувањето на ЕК.
И покрај тоа што призна дека ќе помине време додека реформите целосно се рефлектираат во ставовите на извршната власт и судството на сите нивоа низ Турција, оваа европска експертска група побара од ЕУ да даде зелено светло за разговорите за пристап.
