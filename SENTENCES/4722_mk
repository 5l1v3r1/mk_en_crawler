11/12/2008
Од Зоран Николовски за Southeast European Times во Скопје – 11/12/08
Поранешниот македонски премиер Владо Бучковски и поранешниот началник на Генералштабот, Методи Стамболиски, во вторникот (9-ти декември) беа осудени на по три и пол години затвор, откако беа прогласени за виновни за злоупотреба на службената должност и корупција.
Случајот произлегува од купувањето на резервни делови за армиските тенкови, за 2,4 милиони евра.
Исто така, обвинети се шефот за логистика на Министерството за одбрана Нелко Менкиновски, советникот во Министерството за одбрана Ацо Ѓурчески и Митре Петковски, директор на претпријатието за метали МЗТ-ФОП.
Тие добија тригодишна затворска казна.
Според обвинението, обвинетите му нанеле штета на државниот буџет со купување четирипати поголема количина делови од потребната за опремување на армиските тенкови.
Бучковски, кој го предводеше Министерството за одбрана во тоа време, негираше каква било злоупотреба и рече дека купувањето било оправдано.
Тој и Стамболиски беа осудени за одобрување на непланирано купување резервни делови за армиските тенкови Т-55 на крајот на 2001 година, само неколку месеци по официјалниот прекин на огнот помеѓу етничките албански бунтовници и македонските безбедносни сили со Охридскиот договор.
Армискиот Генералштаб предложил поправка на тенковите откако добил разузнавачки податоци во врска со плановите за обнова на конфликтот во т.н. пролетна офанзива на Ослободителна народна армија.
Нарачката ја испорачало МЗТ-ФОП, претпријатие со седиште во Скопје.
„Митре Петковски не може да биде суден затоа што успеал да продаде резервни делови на Министерството за одбрана.
Ова е анахрона одлука“, рече Стеван Павлески, адвокат на директорот на МЗТ-ФОП.
„Пресудата е скандалозна.
Во изминатите 13 месеци јас и другите обвинети обезбедивме комплетни докази за нашата невиност“, рече Бучковски.
Политичкото влијание ја искриви пресудата, додаде тој.
„Што се случувало помеѓу петокот и денес најваројатно знае само судијката Вангелија Маркулова“, рече тој.
