15/08/2005
By MARINa Stojanovska for Southeast European Times in Skopje - 15/08/05
Армијата на Република Македонија (АРМ) го спроведува Стратегискиот одбранбен преглед, чија цел е нејзино трансформирање во мала модерна армија, во согласност со стандардите на НАТО. 
На 11-ти август во Куманово беше промовирана Здружената оперативна команда, со што беше ставен крај на операциите на претходната Команда за копнената војска.
„Целите што треба да се исполнат со формирањето на Здружената оперативна команда произлегуваат од Стратегискиот одбранбен преглед“, рече командантот Атанас Јовчевски од македонската Команда за копнената војска. 
„Тие вклучуваат формирање на нова организациска структура и укинување на некои единици на АРМ“
Според Јовчевски, некои единици кои не се вклопуваат во Здружената оперативна команда ќе бидат распуштени. 
Потоа ќе следи прераспоредување на техничките и материјалните ресурси, воената опрема и оружјето.
„Република Македонија ги прераспредели своите ресурси во име на одбраната и безбедноста и во согласност со своите планови за членство во НАТО“, рече началникот на Генералштабот на АРМ, генерл Мирослав Стојановски. 
„Знаеме дека НАТО се менува и ние мораме да се приспособиме на тие промени.“
Македонија се соочува со ново стратегиско опкружување, вклучувајќи ги и заканите од тероризмот, и мора да ја трансформира својата армија со цел да се справи со предизвиците, рече Стојановски.
Резервните пешадиски бригади ќе бидат укинати во рамките на овие промени. 
Стратегискиот одбранбен преглед, кој треба да се спроведе до 2007 година, исто така, предвидува трансформација на касарните, објектите и целиот недвижен имот која на Здружената оперативна команда повеќе не й е потребен.
Една од главните задачи кои мора да се исполнат е предавањето на македонските граници од АРМ на граничната полиција. 
Тој процес треба да заврши до 29-ти август, кога ќе биде предадена контролата на западната граница на земјата со Албанија.
По должината на другиот дел од границата, предавањето е веќе во тек. 
Вкупно 1.500 припадници на армијата ќе станат дел од граничната полиција како резултат на промената.
