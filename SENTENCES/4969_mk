20/01/2010
(Софија еко, Софиска новинска агенција, Dnevnik.bg, Медиапул, Вол стрит џрнал, ДПА, Индипендант - 20/01/10; AФП, Ројтерс, ДПА, ФТ, Дојче веле, ББС, Еуопсервер, Еурактив, Еуроњус, Софиска новинска агенција, Софија ечо, Dnevnik.bg - 19/01/10)
Бугарија во вторникот (19-ти јануари) ја избра заменик-претседателката на Светската банка, Кристалина Георгиева, за своја нова кандидатка за комесар на ЕУ, откако првата кандидатка, Румјана Желева, објави дека се повлекува.
„Позната ми е областа на справувањето со катастрофи и меѓународната соработка и имам чувство на сигурност дека можам добро да работам на позицијата комесар во ЕУ“, рече Георгиева во вторникот.
Промената уследи по една недела лути напади против личниот интегритет и стручност на Желева. 
Во понеделникот таа испрати писмо до премиерот Бојко Борисов, во кое бара да ја прими нејзината оставка „од сите позиции“ на кои се наоѓаше.
Поранешна членка на Европскиот парламент (МЕП), Желева беше назначена за министерка за надворешни работи по убедливата победа на централнодесничкарската партија Граѓаните за европски развој на Бугарија (ГЕРБ) на парламентарните избори во државата на 5-ти јули.
Минатата есен таа беше номинирана како кандидат на Бугарија за место во новиот кабинет на претседателот на Европската комисија (ЕК) Жозе Мануел Баросо и на крајот беше предложена за комесар на ЕУ за меѓународна соработка, хуманитарна помош и спречување кризи. 
Желева неодамна беше избрана за заменик-претседател на Европската народна партија (ЕПП), чија членка е ГЕРБ.
За време на бурниот претрес за потврда на 12-ти јануари, Желева беше обвинета од социјалистите и либералните европарламентарци на комисијата за развој на ЕУ, дека ја фалсификувала својата декларација заради финансиски интереси. 
Нејзините одговори на прашањата кои се однесуваат на конкретната позиција, исто така, покренаа загриженост во врска со нејзината квалификуваност за портфолиото на хуманитарната помош.
Правната служба на ЕП -- која требаше да ги испита врските на Желева со Глобал консалт лтд., бугарска консултантска фирма што таа ја управувала пред да влезе во политиката -- во понеделникот објави дека немало никакви малверзации од нејзина страна. 
Сепак, расправијата околу нејзината кандидатура, која го подели законодавниот дом на ЕУ по политички линии, продолжи. 
Политичките координатори на комисијата за развој не успеаја да дојдат до заеднички став околу ова прашање.
Според правилата на ЕУ, европарламентарците имаат право да одржат претрес за потврда за секој предложен комесар и да го отфрлат целото тело, но не и одделните кандидати. 
Во 2004 година, заканата од можно вето на предложениот тим на Баросо ги принуди италијанскиот и литванскиот кандидат, Роко Бутиљоне и Индрига Удре, да ги повлечат кандидатурите.
По повлекувањето на Желева во вторникот, претседателот на ЕП Јержи Бузек рече дека гласањето за новата ЕК ќе биде одложено од 26-ти јануари до 9-ти февруари. 
Претресот за потврда на Георгиева е закажан за 3-ти февруари, што ѝ дава четири недели помалку од другите кандидати, да се подготви за прашањата од ЕП.
Научничка и економистка, таа станала дел од Светската банка во 1993 година, првично работејќи во секторот за животна средина, а потоа и во социјалните области.
Како директор за животната средина од 2000 до 2004 година, таа ги предводела подготовките за првата стратегија на банката за животната средина и го надгледувала портфолиото од преку 11 милијарди американски долари заеми за животната средина. 
Георгиева потоа била директорка за Русија до 2007 година, кога ги презела должностите за стратегијата и операциите во Мрежата за одржлив развој на банката. 
Таа била назначена за заменик-претседател и корпоративен секретар на Светската банка во март 2008 година.
По состанокот на извршниот комитет на ГЕРБ доцна во вторникот, Борисов го промени своето првично отфрлање на оставката на Желева од позицијата министер за надворешни работи. 
Тој во средата рече дека таа ќе биде заменета од актуелниот министер за одбрана Николај Младенов, кој ќе му ги предаде своите сегашни надлежности на својот заменик, генерал Ању Ангелов.
Борисов, исто така, објави дека ќе воспостави трета вицепремиерска позиција и дека го избрал својот економски советник, Илијан Михов, професор во меѓународната бизнис школа ИНСЕАД за оваа позиција, во очекување на одобрувањето на парламентот.
