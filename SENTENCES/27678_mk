28/04/2010
БЕЛГРАД, Србијa -- Министерството за внатрешни работи побара од американското Министерство за правда да му помогне во разоткривањето на информациите за групата која му се закануваше на претседателот Борис Тадиќ, соопшти во вторникот (27-ми април) министерот за внатрешни работи, Ивица Дачиќ.
Дачиќ додаде дека обезбедувањето на високите функционери е подигнато на највисоко ниво.
Полицијата и обвинителите отпочнаа истрага за заканите на барање на Демократската партија на Тадиќ.
Портпаролката Јелена Триван рече дека групата поставила порака „Тадиќ, блиндираното возило нема да ти помогне, бидејќи кога ќе ја отвориш вратата, те чека снајпер“ на социјалната мрежа.
Сите политички партии -- владејачки и опозициски -- ги осудија заканите.
Исто така во вторникот, хрватските медиуми објавија дека поранешниот претседател Стипе Месиќ, исто така, добил смртни закани преку интернет.
Според извештаите на медиумите, повеќето членови на групата „Смрт за Стипе Месиќ“ на Фејсбук се косовски Срби.
Групата, наводно, има 5.000 членови.
(Tанјуг, Политика, Бета, РТС, Радио Слободна Европа, ХРТ, Кроејшн тајмс - 27/04/10)
