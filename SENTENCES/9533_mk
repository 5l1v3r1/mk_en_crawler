27/11/2012
Пол Чикои за Southeast European Times во Букурешт -- 27.11.12
Романскиот, бугарскиот и грчкиот министер за надворешни работи се обврзаа дека ќе ја координираат ЕУ политиката на проширување на нивните земји во врска со Западен Балкан, регионалната и прекуграничната соработка и надворешната гранична безбедност на ЕУ, во обид за поттикнување на заедничкиот раст и регионалната стабилност, со акцент на борбата против илегалната имиграција и прекуграничниот криминал.
Министрите се состанаа овој месец во Софија, на осмиот трилатерален состанок на нивните министри за надворешни работи во Софија. 
Состанокот, кој имаше за цел поттикнување на трајна соработка и координација меѓу трите држави за нивните европски и регионални прашања е, исто така, дел од мисијата за разбивање на раширената предрасуда за разединетост на Балканот, изјавија официјалните претставници заSETimes.
„Трилатералниот формат се разви и моментно се фокусира на координирањето на позициите на трите земји во врска со главните теми на европската агенда, промовираjќи го во ЕУ и НАТО каде што трите земји имаат значителна експертиза и делат заеднички интереси: регионот на Западен Балкан и Црното Море“, изјавија за SETimesод романското Министерство за надворешни работи.
Трилатералните состаноци, кои започнаа во 1995 година, се фокусираа на трите главни прашања -- политиката, дијалогот за регионалните настани и економската соработка.
За време на состанокот, бугарскиот министер Николај Младенов, романскиот Титус Корлатан и грчкиот Димитрис Аврамапулос, се согласија да ја зајакнат економската соработка, фокусирајќи се на енергетските и инфраструктурните проекти, можностите во рамките на ЕУ стратегијата за регионот на Дунав и другите ЕУ иницијативи.
Во последната заедничка декларација трите земји изразија поддршка за забрзаниот пристап во ЕУ на земјите од Западен Балкан, под услов критериумите за пристапување да бидатцелосно исполнети. 
Тие, исто така, ја повторија својата поддршка за одржувањето либерализиран визен режим за регионот.
„Целта е да се отстранат сите црни дупки во Западен Балкан, за да нема дисфункционалности во регионот“, рече заSETimesНиколае Мирковичи, пратеник кој го претставува бугарското малцинство во романскиот парламент.
Дипломатите ги поздравија достигнувањата од состанокот во Софија како историски.
„Трилатералниот состанок ја покажува решеноста и подготвеноста на трите земји да претставуваат столб на стабилноста во овој историски заробен регион на Европа“, рече заSETimesЈоргос Пукамисас, грчки амбасадор во Романија.
„Оваа историска шанса е навистина важна, тоа што трите земји имаат заедничка цел за Западен Балкан, регионот на Црното Море, со другите навремени настани во ЕУ, на пример, разговорите што предвидуваат финансиска рамка за периодот 2014-2020 година. 
Се надевам дека ваквите состаноци со дух на решавање и солидарност, ги доближуваат трите земји уште повеќе една до друга“, додаде тој.
Мирковичи го истакна „заедничкиот глас во Софија за различни важни теми, а ова е дотолку поважно бидејќи го отвора патот за ротирачкото претседателство на трите земји во ЕУ“.
Грција, Бугарија и Романија треба да го преземат претседавањето со советот на ЕУ во 2014 година, односно 2018 и 2019 година.
„Нивото и интензитетот на разговорите покажува дека регионалниот пристап може да се прошири во иднина, што само би било од корист за земјите од Југоисточна Европа и ЕУ“, рече Мирковичи.
Трилатералниот состанок ги поврзува другите регионални структури за соработка, како што се Процесот за соработка во Југоисточна Европа и Регионалниот совет за соработка, што има за цел реализирање на ЕУ перспективата на сите држави во овие организации.
„Затоа Романија ќе го промовира за време на претседателството [со Процесот за соработка во Југоисточна Европа] во периодот јуни 2013-јуни 2014 година, пристапот ориентиран кон иднината и ќе се сврти кон остварувањето видливи резултати кои ќе бидат од корист како за регионот, така и за секоја земја-членка“, се вели во изјавата на романското Министерство за надворешни работи.
