09/04/2009
САРАЕВО, Босна и Херцеговина (БиХ) -- ЕУ во средата (8-ми април) ја потврди својата загриженост во врска со политичките тензии во БиХ и бавното темпо на реформите за време на посетата на министрите за надворешни работи на минатиот, актуелниот и идниот претседавач на ЕУ. 
Шведскиот министер за надворешни работи, Карл Билд, кој ќе го преземе претседавањето со ЕУ во јули, францускиот министер за надворешни работи, Бернард Кушнер, и чешкиот министер за надворешни работи, Карел Шварценберг, им кажаа на членовите на претседателството на БиХ дека земјата веќе заостанува зад другите во Западен Балкан. 
Тие ги повикаа парламентите на ниво на ентитетите и на државно ниво да го забрзаат реформскиот процес и да ги исполнат обврските што произлегуваат од Договорот за стабилизација и асоцијација потпишан со ЕУ минатиот јуни. 
Тие, исто така, рекоа дека Европската комисија ќе ја разгледа можноста за укинување на визниот режим со земјите во Западен Балкан кон крајот на годинава, но дури откако БиХ ќе ги спроведе неопходните безбедносни и други реформи.
Во другите вести, премиерот на БиХ Никола Шпириќ во вторникот го разреши заменик-министерот за одбрана, Игор Црнадак, и заменик-министерот за транспорт, Веселин Пољашевиќ, двајцата од Партијата за демократски просперитет (ПДП). 
Овој потег уследи по барањето на ПДП, која во февруари одлучи да ја напушти владејачката коалиција во Република Српска и да ги повлече своите претставници од државната влада. 
Парламентот сега мора да ги потврди отпуштањата. 
(Независне новине, РТРС, СРНА, Дневни аваз - 08/04/09; Независне новине, Дневни аваз - 07/04/09)
