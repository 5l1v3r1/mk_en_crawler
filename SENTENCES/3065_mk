15/06/2006
Од Георги Митев-Шантек за Southeast European Times во Белград - 15/06/06
Мисија на ММФ, предводена од Питер Дојл, се наоѓа во двонеделна посета на Белград. 
Целта е да се види колкав напредок постигна српската влада во однос на комплетирањето на постојниот договор со Фондот, според кој таа се обврза да ја намали инфлацијата -- која моментно изнесува околу 15,5 отсто, највисоко ниво во Европа -- воведувајќи построга монетарна и фискална политика и забрзувајќи ги структурните реформи.
Сé што беше утврдено во мониторинг програмата по тригодишниот аранжман беше завршено. 
Како возврат за отпишувањето на долгот од 700 милиони од Парискиот клуб на кредитори, Белград се согласи да започне големи реформи -- имено, реструктуирање на јавните претпријатија и приватизација (или затворање) на она што остана од неефикасниот сектор во општествена сопственост. 
Таквите промени, според Фондот, се предуслов за создавање на поповолна инвестициска клима.
Сепак, новиот аранжман со Фондот не е на агендата на неговата посета, со оглед на тоа што премиерот Воислав Коштуница и министерот за финансии, Млаѓан Динкиќ, се согласуваат дека „сега не е вистинското време“.
Ваквите изјави ги загрижуваат економистите. 
Тие се загрижени дека сегашната влада -- која е на половината од својот мандат -- бара да добие маневарски простор кога станува збор за спроведувањето на реформите. 
Финансиските експерти во ММФ, најверојатно, нема поволно да гледаат на ваквите напори.
Пред неколку месеци Динкиќ укажа дека не треба да се предлага нов аранжман додека не биде решен статусот на Црна Гора. 
Референдумот се одржа во мај и Црна Гора е сега независна, но нема писмо од Белград.
„Сé уште не ми е јасно зошто не е испратено писмо“, рече гувернерот на Централната банка, Радован Јеласиќ.
Божидар Делиќ, поранешен министер за финансии, смета дека е многу потребен бескомпромисниот ММФ.
„Она што ни треба повеќе од пари сега е одговорна политика и мониторинг. 
Во блиска иднина Србија ќе има кревки коалициски влади, кои ќе работат под секојдневен притисок и кои нема да можат да ја подготват земјата за 21-виот век“, рече Делиќ. 
Во едни такви услови, притисокот од меѓународните финансиски институции можеби ќе биде клучен за сé да се направи.
