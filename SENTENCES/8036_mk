03/05/2013
Линда Карадаку и Бојана Миловановиќ за Southeast European Times во Приштина и Белград -- 03.05.13
Реалноста на спроведувањето на договорот постигнат меѓу белградските и приштинските власти минатиот месец носи нови предизвици за северниот косовски регион, каде што доминира српското население, велат аналитичарите.
Србите во Косово претходно овој месец рекоа дека планираат да распишат референдум за договорот, но приштинските власти рекоа дека Србија не може да организира гласање на косовска територија.
„Обликот и начинот на организација, прашањата што се поставуваат на референдумот и распишувањето на референдумот, се утврдени со уставот и законите на Република Косово.
Ниту една друга држава не може да организира референдум [во] Косово“, рече за SETimes Арбен Влахиу, портпарол на косовската претседателка Атифете Јахјага.
Властите велат дека договорот од 19-ти април ги дефинира правата на српската заедница во Косово и европскиот пат на двете држави.
„Договорот ѝ нуди на српската заедница во северниот дел на Косово права загарантирани со уставот и им овозможува подобар живот и еднаквост со сите граѓани на Косово“, рече Влахиу.
Српските власти се согласуваат.
Премиерот Ивица Дачиќ рече дека договорот со Приштина мора да се спроведе, како и дека никој нема право „да продолжи да ја влече Србија во уште една катастрофа“.
„Овој договор мора да се спроведе, единственото прашање е дали тоа ќе го направиме заедно, што би било многу подобро“, им рече Дачиќ на косовските Срби.
Иако Белград ги има сите механизми за спроведување на договорот, истите не сака да ги примени.
„Механизмот е едноставен:
ги прекинувате плаќањата, ги затворате работните места и можете да го решите проблемот со т.н. паралелни институции“, рече Дачиќ.
Белградските власти оваа недела ќе преговараат со Србите од северно Косово за тоа како да ги избегнат овие мерки.
Но, според аналитичарите, противењето на договорот можеби тешко ќе се надмине.
„Српските граѓани се свесни дека во рамките на договорот постојат елементи на признавање на Косово, бидејќи тоа е билатерален договор и ќе ги обврзе граѓаните да останат лојални на уставот“, рече за SETimes Луз Балај, косовски правник во Институтот за уставни и парламентарни студии.
Ардиан Арифај, косовски постар истражувач во КИПРЕД, посочува дека улогата на Белград во северно Косово е прилично значајна.
„Белград останува клучот за развојот на настаните во северно Косово.
Ништо не се случува на северот без знаење и без раката на Белград“, рече тој за SETimes.
Сепак, вели тој, нема други опции.
„Договорот претставува меѓународен проект и страните немаат друго решение, освен да го спроведат“, рече Арифај.
И покрај тоа, северните косовски Срби тешко ќе се убедат.
Милан Ивановиќ, претседател на Српскиот национален совет на северно Косово и Метохија, рече дека договорот од Брисел ги загрозува виталните интереси на Србите и дека планот за негово спроведување е дури и полош, бидејќи „уништува сé, и очигледно е дека намерите зад истиот не се добри“.
Албин Курти од косовската опозициска партија Ветевендосје, исто така, го критикува договорот.
„Институционалната интеграција е интеграција на српските претставници, а не на Србите.
Затоа, ограниченa интеграција на институционалната интеграција е кревка.
Интеграцијата е прашање на еднаквост, а не прашање на толеранција“, рече Курти.
Како може договорот меѓу Приштина и Белград да се спроведе на начин кој би бил прифатлив за косовските Срби?
Кажете ни ги вашите размислувања во коментарите.
