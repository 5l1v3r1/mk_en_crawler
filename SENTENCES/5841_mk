21/04/2011
Од Алина Лехтинен за Southeast European Times во Истанбул -- 21/04/11
Турција моментно преговара со Талибанците за отворање канцеларија во Истанбул, потврди советникот на премиерот Тајип Ердоган, Ибрахим Калин, минатата недела.
Иако владата сé уште не се согласила официјално за предлогот, многу експерти во него гледаат можен инструмент за решавање на конфликтот во Авганистан со дипломатски средства.
Надевајќи се дека ќе ги зајакне мировните преговори, авганистанскиот претседател Хамид Карзаи во декември 2010 година предложи Турција да биде домаќин на една ваква канцеларија.
Оттогаш трае дебатата во Турција во врска со добрите страни на предлогот што некои ги сметаат за ризичен.
Според висок член за политика на Европскиот совет за надворешни односи, професорот Даниел Корски, Турција е на многу начини идеално место за предложената талибанска канцеларија.
„[Tурските] односи со голем број партии во Авганистан се долготрајни и турската влада долго време се обидува да најде политичко решение“, рече Корски.
„Но, оваа предност не значи дека Турција ќе биде прифатена од сите играчи.“
Турција презеде активна улога во тековната војна меѓу Талибанците и силите на НАТО на авганистанско-пакистанската граница.
Од февруари 2007 година Турција е домаќин на годишни самити меѓу двете земји, при што двете страни велат дека се решени да работат за мирот.
„Ние ќе бидеме олеснувачи на секој формат што води до мир“, рече пакистанскиот претседател Асиф Али Задари за време на посетата на Анкара на 13-ти април.
Турција има широки билатерални, воени и културни врски со Пакистан и Авганистан.
Авганистан беше првата земја по Советскиот сојуз што ја призна турската република.
Турција има околу 1.800 војници во Авганистан, од кои ниеден не учествува во активни борбени операции.
Професорот на Универзитетот Коч, Тимур Кочаоглу, смета дека кредибилитетот на Турција како секуларна држава и членка на НАТО ја прави земјата сигурен посредник во Авганистан.
„[Турција е] почитувана земја во меѓународните конфликти со својот досега избалансиран, објективен, непристрасен политички став, и што е уште позначајно, со своите длабоки историски корени и добрите минати односи со Авганистан, како пред, така и по 1920-тите“, рече Кочаоглу.
Во време на кризи на Блискиот Исток и во Северна Африка, Турција се обидува да го зајакне својот имиџ на преговарач во земјите со немири.
Како единствена муслиманска членка на НАТО, Турција честопати има предност над своите западни сојузници.
„Главната надворешна политика на Турција е нулта проблеми со соседите“, објаснува експертот за турско-авганистански односи Салих Доган од анкарската експертска група УСАК.
„Безбедноста во регионот е многу важна за сопствените интереси на Турција со оглед на тоа што проблемите во регионот имаат влијание врз Турција, како економски, така и политички.“
Но, според Кочаоглу, отворањето канцеларија во Турција се чини малку веројатно.
„Мислам дека Турција никогаш нема да преземе ваков чекор“, рече тој.
„Талибанците и понатаму се симбол на најрепресивниот режим.
Турција ќе изгуби кредибилитет на меѓународно ниво ако дозволи ваква нехумана група да отвори канцеларија во Турција и не добива ништо за мирот ниту во Авганистан, ниту во Пакистан.“
Корски се согласува.
„Се надеваме дека турската иницијатива ќе ја унапреди важноста на политичкиот пат.
Но, мала е веројатноста да биде решавачка.“
