31/10/2008
(Javno.hr, Б92 - 31/10/08;
Ројтерс, АП, ББС, Економист, Javno.hr, Б92, Макфакс - 30/10/08)
Полицијата уапси десет лица под сомневање за вмешаност во атентатот на истакнатиот хрватски новинар Иво Пуканиќ, изјави за новинарите во четвртокот (30-ти октомври) во Загреб висок полициски претставник.
Специјалните полициски сили во операцијата што беше спроведена доцна во средата ги уапсија осомничените, рече портпаролот на полицијата Крунослав Боровец, опишувајќи ги истите -- осум Хрвати и двајца Срби -- како „опасни членови на криминалното милје“.
Еден од уапсените Хрвати во средата е и Роберт Матаниќ, позната фигура на подземјето, кој одлежа 18 месеци во српски затвор за нелегално поседување оружје и осум месеци во бугарски затвор за вмешаност во мафијашки убиства во Софија.
Полицијата, исто така, ја уапси неговата девојка, како и Лука Матаниќ (негов роднина) и Амир Мафалани.
Двајцата, наводно, биле вмешани во убиства во Софија.
Двајцата српски државјани се Сведозар Ѓуровиќ, познат како „Кардинал“ и Миленко Кузмановиќ.
Ѓуровиќ (54) е, наводно, поранешен соработник на Сретен Јоциќ, познат како Јоца Амстердам, кој честопати се нарекува „крал на кокаинот во Европа“.
Апсењата уследија шест дена откако Пуканиќ, косопственикот и главен уредник на хрватскиот политички неделник Национал, загина во напад со автомобил-бомба во центарот на Загреб на 23-ти октомври, заедно со маркетинг-директорот на весникот, Нико Фрањиќ.
Овие убиства следеа по убиството на 6-ти октомври на Ивана Ходак, 26-годишната ќерка на познат хрватски новинар.
Како одговор на евидентната ескалација на насилство, премиерот Иво Санадер прогласи сеопфатна војна против организираниот криминал.
Покрај бројните апсења, властите формираа и нова полициска едница задолжена за борба против организираниот криминал и корупцијата и ја зајакнаа соработката со полициите во другите земји од регионот.
Најновите мерки објавени во средата предвидуваат формирање специјални брзи судови за решавање на случаите на организиран криминал, како и подобрување на програмите за заштита на сведоците во земјата.
„Ситуацијата е сериозна и нема време за губење“, рече Санадер во парламентот.
„Организираниот криминал се рашири толку многу што стана закана за безбедноста на граѓаните и нашите европски амбиции.“
Извештаите по разговорите помеѓу хрватскиот главен полициски началник Владимир Фабер и неговиот српски колега, Милорад Вељовиќ, покажаа во четвртокот дека двете земји размислуваат да се здружат во борбата против организираниот криминал.
„Се согласивме да формираме заеднички тимови за борба против организираниот криминал и ќе имаме секојдневна комуникација“, рече Вељовиќ.
„Ова (убиството на Пуканиќ) претставува доказ дека постои одлична соработка помеѓу криминалните групи и дека сите полициски сили мора да се спротивстават на тоа.“
