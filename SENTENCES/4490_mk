28/01/2009
(Eурактив, Будапест бизнис џрнал - 28/01/09;
AФП, Ројтерс, ДПА, ББС, ФТ, Интернешнал хералд трибјун, Стратфор, Еуропсервер, РФЕ/РЛ - 27/01/09)
Земјите вклучени во гасоводот Набуко во вторникот (27-ми јануари) ја потврдија својата поддршка за проектот, кој се надеваат дека ќе пренесува касписки природен гас за Европа и ќе ја намали зависноста на земјите од ЕУ од руските испораки.
На крајот на дводневниот самит во Будимпешта земјите од Набуко потпишаа декларација во која ветуваат дека ќе продолжат со напорите за „создавање на неопходните политички, законски, економски и финансиски услови за успешна и брза реализација“ на проектот.
Идејата за Набуко за првпат се појави во 2002 година, по разговорите помеѓу австрискиото и турското национално енергетско претпријатие, ОМВ и Ботас, со бугарскиот Булгаргас, германскиот РВЕ, унгарскиот МОЛ и романскиот Трансгас, за приклучување кон конзорциумот што стои зад проектот.
Планираните 3.300 километри гасовод ќе поминуваат низ Турција, Бугарија, Романија, Унгарија и Австрија, пренесувајќи до 31 милијарда кубни метри природен гас годишно од Централна Азија за Европа.
Истиот ќе ги заобиколи Русија и Украина, чиј наодамнешен спор околу долговите и цените остави многу европски земји без дотур на гас две недели претходно овој месец.
И покрај поддршката на ЕУ и САД, проектот и понатаму е блокиран.
Несогласувањата во врска со партнерите, снабдувачите и финансирањето ја подигнаа пресметаната цена на гасоводот од првичните 4,5 милијарди евра на 10 милијарди евра.
АФП ги цитира земјите на Набуко во вторникот дека би сакале да создадат „ефикасно енергетско партнерство“.
За да го постигнат тоа, тие ќе се фокусираат на зајакнување на соработката помеѓу членките на ЕУ, Турција, Грузија и земјите од регионот на Каспиското Море и Блискиот Исток.
Комесарот за енергија на ЕУ, Андрис Пибалгс, ги повика земјите вклучени во проектот да издадат официјална изјава на поддршка за Набуко до крајот на март, пред енергетскиот самит закажан за 7-ми мај во Прага.
На состанокот во Будимпешта присуствуваа шефовите на држави и влади и министрите за економија и енергија од Австрија, Азербејџан, Бугарија, Чешка, Египет, Грузија, Ирак, Романија и Турција.
Исто така, учествуваа високи претставници од Казакстан, Туркменистан и САД, како и претставници на Европската комисија (ЕК), Европската инвестициска банка и Европската банка за реконструкција и развој.
Унгарскиот премиер Ференц Ѓурчани, кој беше домаќин на самитот, ја повика ЕУ да обезбеди 300 милиони евра неповратни средства за отпочнување на проектот.
Изградбата би можела да започне оваа година или следната, при што првите испораки на гас се очекуваат во 2014 година.
ЕК, наводно, планира да инвестира 250 милиони евра во Набуко.
„Азербејџан отсекогаш го поддржуваше овој проект и денес уште еднаш сакаме да изјавиме дека продолжуваме со поддршката“, рече азербејџанскиот претседател Илхам Алијев, чија земја е снабдувач и транзитна земја.
