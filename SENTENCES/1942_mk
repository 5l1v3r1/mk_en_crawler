31/05/2005
Од Разван Амариеи за Southeast European Times во Букурешт – 31/05/05
Во 2004 година во Романија влегле 6,6 милиони странски државјани.
Бројот е зголемен за околу 13 отсто во споредба со 2003 година, но само четвртина од посетителите биле туристи.
Некои експерти сметаат дека потенцијалните туристи сé уште ги одвлекува цената на посетата на Романија, која е висока во однос на квалитетот на услугите.
Хотелските цени оваа година се зголемени за околу 10 отсто.
Според Лучиа Морариу, претседател на Националното здружение на туристички агенции, зголемувањето се должи на инфлацијата.
Другите, пак, обвинуваат дека новите сопственици на поранешните државни хотели во Романија едноставно не знаат како да ги водат и, како резултат на тоа, гостите плаќаат високи цени.
Други проблеми со кои се соочуваат потенцијалните посетители се лошата патна инфрастуктура и недоволниот број туристички погодности во одредени области.
Истовремено, приморските и планинските туристички места имаат друг вид проблем -- отворените барови и дискотеки во кои до доцна во ноќта се пушта гласна музика им сметаат на гостите што престојуваат во блиските хотели.
Во надеж дека ќе го направи приморјето поповолно за туризам, Министерството за животна средина одлучи да нареди отстранување на таквите градби од самиот брег, но потоа, откако властите сфатија дека на туристите им требаат барем некакви шанкови на плажите, даде одобрение за ограничена изградба.
Сега државните власти спорат со своите колеги на општинско ниво, како што е градоначалникот на Констанца, Раду Мазаре, кој одбива да дозволи градење нови објекти.
Романија, исто така, има проблем со имиџот во странство, бидејќи за многумина таа е сé уште земјата на Чаушеску, на деца на улица и кучиња-скитници.
Владата се надева на промена на таквата перцепција, но се соочува со пречки поради недостатокот од маркетинг експертиза.
„Не најдовме луѓе во Романија кои ќе ја извршат оваа работа, така што повикавме консултанти од странство“, се цитира Валериу Турчан, шефот на Владините стратешки агенции во Саптамина финансиара.
И покрај пречките, властите, како и туристичките претпријатија, се оптимисти, предвидувајќи понатамошно зголемување на бројот на странските туристи.
Германскиот туристички гигант ТУИ планира потпишување договор со властите во Букурешт за отворање на агенција во Мамаја, приморско туристичко место во Романија.
Претпријатието се надева на привлекување туристи на брегот на Црното Море, на туристичките места на Карапатите, како и во историските региони во Марамурес, Буковина и Трансилванија.
Мариус Кривтоненку, шеф на Националната туристичка агенција се надева дека романските туристички места ќе привлечат 10 отсто повеќе посетители оваа година, во споредба со 2004 година.
Сезоната е поместена од 15-ти мај до 15-ти септември на периодот од 1-ви мај до 1-ви септември и резултатите се забележителни.
По период кога хотелите претходно беа затворени, сега тие се преполни со посетители -- особено постари туристи, кои доаѓаат за познатиот третман против стареење во „Геровитал“.
Странците, всушност, остануваат најголемата надеж за зголемен профит на туристичката индустрија.
