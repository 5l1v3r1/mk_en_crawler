16/10/2006
Од Антонела Архин за Southeast European Times – 16/10/06
По изјавата во септември дека е уморен од политичкиот живот, овој месец црногорскиот премиер Мило Ѓукановиќ ја потврди својата одлука да се повлече.
На 5-ти октомври, тој и Светозар Маровиќ, заменик-претседателот на Демократската партија на социјалистите (ДПС), ги најавија своите оставки, велејќи дека време е за „афирмирање на нови луѓе“.
Сепак, тие ќе ги задржат своите места на лидери во ДПС.
И двајцата се долго време во политиката, констатира Ѓукановиќ, а околностите низ кои што помина Црна Гора оневозможија тие да се фокусираат на личните приоритети.
Денес, кога новата независна република стекна целосна политичка и економска стабилност, вистинско време е да се насочиме кон овие работи, рече тој.
„Штотуку ја завршив првата половина од мојата професионална кариера“, додаде Ѓукановиќ „и сега сум во позиција да донесам одлука за втората половина“.
Првичните планови вклучуваат одмор, после кој можно е да започне бизнис.
Кога беше запрашан дали заминува од функцијата со чувство на успех, Ѓукановиќ рече дека од него, како премиер, било барано да направи многу работи -- дури и да решава убиства.
И покрај тоа што не постојат совршени биографии или кариери, тој верува дека има повеќе причини за задоволство отколку било што друго, рече Ѓукановиќ.
Тој, исто така, рече дека гласачите не се изневерени поради неговата одлука да се повлече од функцијата.
Во изминативе 17 години, забележа премиерот во заминување, тој направил се што умеел за државната политика, како и за реализирање на националните интереси.
Ако тоа не било доволно или најдобро, тоа било заради неговата ограничена способност, а не заради тоа што немал желба да го направи тоа, рече тој.
Освен тоа, Ѓукановиќ рече, граѓаните не гласаат за поединци туку за понатамошен развој на демократијата и економијата.
Еден тим луѓе чекаат подготвени да го продолжат развојот на постоечките вредности во државната политика на Црна Гора, а оставките нема да го попречат овој процес, рече Ѓукановиќ.
Црна Гора е стабилна на секој начин и сега и претстои понатамошна меѓународна афирмација, додаде тој.
44-годишниот Ѓукановиќ е сеуште млад, но неговата кариера има искусено многу повеќе промени во Црна Гора отколку што повеќето политичари искусуваат во текот на целиот свој живот.
Започнувајќи како лидер на младината во сега една екс комунистичка федерација, тој заминува од функцијата како лидер на најмладата земја во Европа.
Дипломиран економист на Факултетот за економија во Подгорица и поранешен кошаркар (висок е 1,96 м), Ѓукановиќ ја започна својата политичка активност како член на Сојузот на студенти и Унијата на млади социјалисти.
На 26 години, заедно со Момир Булатовиќ и Светозар Маровиќ, тој ја предводеше т.н. „антибирократска револуција“, симнувајќи ги од функцијата претседателот на Сојузот на комунисти на Црна Гора, како и претседателот на претседателството на Социјалистичка Република Црна Гора.
Ѓукановиќ е досега најмладиот член на Централниот комитет на Сојузот на комунисти на Југославија.
На неговиот 29-ти роденден тој стана премиер на Црна Гора.
Во тоа време, тој беше најмладиот премиер во Европа.
Иако некогаш во сојуз со Слободан Милошевиќ, во 1996-та година дојде до разидување меѓу нив, а Ѓукановиќ почна да се здружува со Западот.
Односите беа дополнително влошени кога НАТО ја бомбардираше бивша Југославија како последица на политиката на Милошевиќ на Косово.
После 2000-та година, Ѓукановиќ почна отворено да се залага за независност на Црна Гора.
Таа кампања кулминираше со референдум во мај 2006-та година, кога со мнозинство беше одлучено да се раскине државната унија Србија-Црна Гора.
Хавиер Солана, шефот на ЕУ за безбедност и надворешна политика, рече дека ја почитува одлуката на Ѓукановиќ да се повлече од функцијата премиер.
„Соработувавме долго време на еден позитивен и конструктивен начин“, напиша тој во едно писмо за црногорскиот дневен весник Вјести.
Солана беше противник на референдумот за независност, но во мај, за време на нивната последна средба во Брисел, тој му честиташе на Ѓукановиќ за успешниот резултат.
Во неговото писмо за Вјести, тој вели дека знае колку напорно Ѓукановиќ се бореше за интересите на својата земја и својот народ.
Ѓукановиќ е млад политичар на кого му претстои светла иднина, рече Солана.
Дури и денес, изненаден сум кога ќе ја видам неговата биографија и неговиот датум на раѓање, рече Солана.
Ѓукановиќ сеуште не сигурен во каков бизнис ќе инвестира.
„Со цел да донесам вистинска одлука, мора да се одморам ...
Црна Гора е предизвикувачка бизнис дестинација, како за домашните, така и за странските бизнисмени и уверен сум дека ќе има нешто и за мене “.
Тој ја исклучи можноста да се врати како претседател на Црна Гора.
Оваа земја веќе има еден многу компетентен претседател и добар Устав кој му овозможува да биде избран за два мандати.
Доколку биде избран за лидер на ДПС на Конгресот на партијата на пролет, тој нема да бара друга партија.
По толку многу години во политиката, невозможно е да бидеш апсолутно политички воздржан, рече Ѓукановиќ.
