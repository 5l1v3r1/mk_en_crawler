02/03/2010
Компромисот меѓу Србијa и Косовo „е неопходен“, рече францускиот министер за надворешни работи, Бернард Кушнер, за време на посетата на Белград во понеделникот (1-ви март).
На состанокот со претседателот Борис Тадиќ и други официјални претставници, Кушнер истакна дека Франција целосно го поддржува процесот на интеграција на Србија во ЕУ, но рече дека напредокот зависи од способноста на Србија за мирен соживот со Косово.
Шефот на ЕУЛЕКС Ив де Кермабон во вторник (2-ри март) и среда е во посета на Белград.
Тој планира да се состане со српскиот министер за Косовo Горан Богдановиќ и други официјални претставници, на разговори за теми поврзани со судството.
Претседателот на хрватскиот парламент Лука Бебиќ и неговата српска колешка, Славица Ѓукиќ-Дејановиќ, во понеделникот (1-ви март) искажаа решеност да ја зајакнат билатералната соработка.
По разговорите во Загреб, Бебиќ рече дека Хрватска е подготвена да ги промовира добрососедските односи со Србијa.
Ѓукиќ-Дејановиќ истакна дека двата парламенти може да одиграат важна улога во воспоставувањето позитивни односи.
Во вторник (2-ри март), хрватската премиерка Јадранка Косор ќе се состане со својот руски колега Владимир Путин.
Разговорите во Москва се очекува да се фокусираат на енергијата, особено соработката во нафтениот и гасниот сектор.
Тие ќе разговараат за можноста Хрватска да се приклучи на рускиот гасоводен проект Јужен тек.
Српската министерка за правда, Снежана Маловиќ, и нејзиниот колега од Босна и Херцеговинa (БиХ) Бариша Чолак, во петокот (26-ти февруари) потпишаа договор кој ги спречува осудените криминалци со двојно државјанство да избегнуваат затвор бегајќи во втората татковина.
Околу 150 осуденици во БиХ избегнуваат затворска казна одејќи во Србија и обратно.
Српската министерка за правда, Снежана Маловиќ и нејзиниот црногорски колега Мирас Радовиќ во четвртокот (25-ти февруари) се договорија да ја зајакнат билатералната соработка во областа на спроведувањето на законот и правдата.
Обвинителите од двете држави планираат да се состанат на разговори околу начините за надминување на недоразбирањата во врска со случајот на осомничениот шверцер на кокаин.
Германија ја повика Maкедонија во четвртокот (25-ти февруари) да продолжи со напорите за надминување на својот спор околу името со Грција, истакнувајќи дека тоа е важно за процесите на интеграција на Скопје во ЕУ и НАТО, рече министерот за надворешни работи, Гвидо Вестервале, по состанокот со својот македонски колега, Антонио Милошоски, во Берлин.
Вестервале рече дека спорот треба да се реши со посредство на ОН.
(Разни извори -- 23/02/10-02/03/10)
