28/04/2009
БЕЛГРАД, Србија -- Полицијата во понеделникот (27-ми април) го уапси баронот на дрогата Сретен Јоциќ, осомничен за организирање на убиството на хрватскиот новинар Иво Пуканиќ минатата година.
Во експлозијата на автомобил-бомба на 23-ти октомври 2008 година загинаа Пуканиќ и еден негов колега, пред канцеларијата на нивното списание Национал, во центарот на Загреб.
По приведувањето на Јоциќ 30 антитерористички полицајци спроведоа рација во неговиот дом.
Хрватските власти, наводно, не побарале екстрадиција на Јоциќ, бидејќи српските закони забрануваат екстрадиција на граѓани во друга држава.
Портпаролот на хрватската полиција Крунослав Боровец рече дека апсењето на Јоциќ е резултат на заедничките напори на обвинителите и министрите за внатрешни работи на двете држави.
Српските медиуми во понеделникот објавија за можната поврзаност на Јоциќ со едно неодамнешно двојно убиство.
Јагленосаните тела на двајца мажи беа пронајдени во петокот, во џип во близина на српското село Добрановци.
Двете жртви имале криминално минато.
Јоциќ, исто така, е можно да е поврзан и со бугарската политика.
Тој на окружниот суд во Белград претходно овој месец му рече дека, додека бил во Бугарија, поранешниот генерален секретар на Министерството за внатрешни работи и актуелен градоначалник на Софија, Бојко Борисов, чија партија, ГЕРБ, е моментно најпопуларна во земјата, ги побарале неговите услуги.
Борисов ги негира тврдењата на Јоциќ.
(Политика, Блиц - 28/04/09;
ФоНет, РТС, Дневни аваз, Б92, БГНЕС - 27/04/09)
