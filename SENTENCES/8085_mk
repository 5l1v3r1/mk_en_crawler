31/01/2012
Енди Дабилис за Southeast European Times во Атина -- 31.01.12
Предизвикувачкиот мирис на храната и звуците на продавачите ги будат Атињаните секое работно утро. 
Тоа е знак дека зелениот пазар, или Лаики, е отворен за бизнис.
Лаики обично отвора во 6 часот изутрина и завршува околу 2 часот попладне. 
Тука може да се купи сé: свежо овошје и зеленчук, сирење, риба, цвеќе, растенија, маслиново масло, мед, чевли и облека. 
Шарените тезги со свежо овошје и зеленчук на улицата привлекуваат купувачи.
На една тезга, Јоргос Ковос се ценка за цената на неговите портокали: „40 евроценти за килограм!“. 
Лаики е социјално случување, вели тој.
Супермаркетот не им дава на луѓето шанса да се гледаат меѓусебе редовно; никој во маркетот не вика на глас за цената и не разменува шеги -- и мака -- објаснува Ковос. 
„Тоа е традиција, комуницирате со другите луѓе“, вели тој.
Многу Атињани претпочитаат да купуваат храна од Лаики, каде што земјоделците нудат свежи производи и потрошувачите може да ги пробаат пред да ги купат. 
Купувачите велат дека квалитетот на производите на Лаики е обично висок, а цените се обично пониски отколку во супермаркетите и продавниците. 
Но, економската криза го зема и тука својот данок.
„Тие [муштериите] не кажуваат ништо, но јас гледам по тоа што го купуваат“, вели Ковос. 
„Порано купуваа 10 килограми, а сега само три или четири.“
Продавачите на Лаики велат дека продажбата паднала за 30 до 50 отсто во последните две години.
„Кромидот е основен производ за Грците: секое јадење започнува со динстање кромид, луѓето го купуваат дури и за да ги украсат кујните и терасите“, објаснува Костас Манесис, кој продава кромид на Лаики. 
„Но, сега тие купуваат двојно помалку... 
повеќе не ви треба кромид за да плачете.“
Потрошувачите се обидуваат да трошат помалку на храна, велат продавачите. 
„Особено им е тешко на пензионерите, од кои на некои пензиите за време на кризата им се скратени на 400 евра или помалку“, вели Манесис.
„Купувам повнимателно и помалку производи од порано“, вели Евгенија Арванити (82), која со децении доаѓа на Лаики.
Панајота Калерги (80) пазари на Лаики 40 години. 
Таа е вознемирена поради тоа што продавачите не држат чекор со кризата.
„И покрај кратењата на примањата, ценовниот индекс е сé уште висок“, вели таа. 
„Луѓето доаѓаат и си одат, само гледаат на тезгите.“
„Ги држам моите цени претежно исти ... 
засега“, вели Константинос Кокалис (34), кој продава маслинки на Лаики. 
Неговото семејство произведува скоро 50 видови маслинки повеќе од 14 години. 
Тој воздивнува кога муштериите поминуваат и заминуваат. 
„Ако ги намалам цените, ќе морам да затворам“, вели тој.
Стотици продавачи се привремено суспендирани од продажба, вели Константинос Какаранцас, претседател на еден од деветте синдинакти што ги надгледува.
Синдикатот обединува околу 3.000 продавачи и околу една десетина од нив се борат да го платат закупот и осигурителните давачки за синдикатот, вели Какаранцас. 
Синдикатите бараат од продавачите да плаќаат 500 евра месечно за закуп, осигурување и чистење. 
Ако продавачите не плаќаат два месеци, не им се дозволува да ги постават своите улични тезги, објаснува Какаранцас.
Како што се доближува часот за затворање, цените се намалуваат. 
„Моно ена евро, моно ена евро!“ (само едно евро). 
Во 2 часот попладне, трговците се подготвени за последните понуди, а купувачите за подобри цени.
„Некои денови тие [цените] се многу добри“, вели Арванити.
