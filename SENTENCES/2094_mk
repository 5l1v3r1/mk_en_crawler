19/04/2005
(Блиц - 19/04/05;
АФП, АП, ББС, ЕУ, Транзишнс онлајн, Радио Б92, веб-страница на српската влада - 18/04/05)
Шест дена откако Европската комисија (ЕК) одобри позитивна физибилити студија за Србија и Црна Гора, комесарот за проширување на ЕУ Оли Рен во понеделникот (18-ти април) допатува во Белград, на состанок со раководството на државата.
Неговата посета, која, исто така, вклучува и разговори со официјални претставници во Подгорица во вторник, му претходи на состанокот на 25-ти април, кога Министерскиот совет на ЕУ треба да одлучи дали ќе ја одобри позитивната оценка на ЕК.
Во студијата се вели дека Србија и Црна Гора постигнала доволно напредок за започнување на преговори во врска со Спогодбата за стабилизација и асоцијација (ССА) со Унијата, кој претставува важен чекор кон остварувањето на членство во ЕУ.
Во понеделникот Рен рече дека разговорите ќе бидат отворени во октомври.
Сепак, тој предупреди дека не треба да има самозадоволство.
„Неопходно е да се одржи темпото на реформите, особено во судството и борбата против организираниот криминал“, рече комесарот по разговорите со српскиот премиер Воислав Коштуница.
ЕУ ја постави целосната соработка со Меѓународниот кривичен трибунал за поранешна Југославија (МКТЈ) како клучен услов за напредок во пристапот на земјите што беа дел од балканските конфликти во 1990-тите.
Изразувајќи пофалби за Белград за чекорите што ги презеде во изминатите неколку месеци за подобрување на односите со судот на ОН во Хаг, Рен ја истакна потребата за продолжување на соработката сé додека сите обвинети за воени злосторства не бидат изведени пред лицето на правдата.
Тринаесет Срби и босански Срби осомничени за воени злосторства се пренесени во Хашкиот трибунал од октомври досега, при што за нивното предавање преговараше владата на Коштуница.
Скоро десетици други сé уште се наоѓаат на слобода, меѓу кои и двајцата најбарани обвинети од страна на МКТЈ, водачот на босанските Срби Радован Караџиќ и неговиот воен командант Ратко Младиќ.
Поранешниот началник на Генералштабот на Југословенската армија Небојша Павковиќ, кого го бара Трибуналот на ОН за воени злосторства за наводните злосторства од периодот на конфликтот во Косово 1998-1999 година, неодамна исчезна од Белград и јавноста не знае каде се наоѓа тој.
Младиќ, според многумина, се крие во Србија со помош на армијата и тајните служби.
„Сите обвинети мора да бидат екстрадирани без непотребни одложувања“, рече Рен, предупредувајќи дека Брисел нема ниту да започне да ја разгледува можноста за разговори за пристапување ако нема целосна соработка со МКТЈ.
Тој, исто така, ја истакна потребата Караџиќ и Младиќ да бидат изведени пред лицето на правдата пред десетгодишнината од масакрот во Сребреница во 1995 година.
Коштуница неодамна вети дека „соработката со Хашкиот трибунал ќе биде исполнета од А до Ш“.
Опишувајќи ги бенефициите од ССА за граѓаните на Србија и Црна Гора, Рен рече дека меѓу нив се и подобрите услови за трговска и економска соработка и подобрен дијалог помеѓу државата заедница и ЕУ.
Договорот, исто така, „ќе го отвори патот за олеснување на визниот режим, особено за студентите, истражувачите и другите групи што имаат потреба да патуваат низ Европа“.
Во своите коментари пред неговото заминување за Белград, комесарот рече дека во најдобар случај разговорите за ССА би траеле една година.
„Колкав напредок ќе биде постигнат зависи целосно од Белград и Подгорица“, рече тој.
