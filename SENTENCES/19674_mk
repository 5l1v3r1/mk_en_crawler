22/02/2008
БАЊА ЛУКА, Босна и Херцеговина (БиХ) -- Парламентот на Република Српска (РС) усвои резолуција во која се вели дека РС има право да се отцепи од БиХ ако повеќето земји на ОН и ЕУ ја признаат независноста на Косово. 
Парламентот заседаваше во четвртокот (21-ви февруари) во врска со косовското прашање. 
Резолуцијата беше одобрена со големо мнозинство.
Додека пратениците расправаа за резолуцијата, неколку стотици луѓе, претежно студенти, протестираа во центарот на Бања Лука против одлуката на Косово да се отцепи од Србија. 
Демонстрациите на крајот се претворија во насилство, поради што полицијата мораше да употреби солзавец за да ги спречи демонстрантите да стигнат до зградата на владата и блиските странски амбасади. 
Парлалелните протести во градот Требиње во РС беа мирни. 
(Дневни аваз, Независне новине - 22/02/08; РТРС, Фена, АФП - 21/02/08)
