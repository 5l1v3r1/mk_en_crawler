19/11/2007
Од Блерта Фониќи-Кабаши за Southeast European Times во Приштина – 19/11/07
Косовските гласачи, лути поради одложувањата во решавањето на прашањето на статусот на покраината, го отфрлија актуелното раководство на локалните и парламентарните избори во саботата (17-ти ноември), предавајќи му ја победата на командантот на Ослободителната војска на Косово, Хашим Тачи, и неговата Демократска партија на Косово (ДПК).
ДПК освои околу 34 отсто од гласовите, а следна е владејачката Демократска лига на Косово (ЛДК) со 22 отсто од гласовите, според прелиминарните резултати.
Но, Тачи веќе потврди дека неговата партија нема доволно гласови за самостојно да формира влада.
Алијансата за ново Косово заврши на третото место со 10 отсто од гласовите, додека Демократската лига на Дарданија, предводена од Неџат Даци, беше четврта.
Реформистичката партија ОРА доби само 4 отсто од гласовите, односно беше на шестото место.
„Имавме демократски избори како и секогаш и ова е победа за Косово“, рече Тачи (39), кому досега политичката судбина му беше обележана со недоверба поради неговото воено минато.
Поранешниот герилски командант -- некогаш познат како „Змија“ -- ги изгуби сите претходни избори во покраината, почнувајќи од 2000 година.
Меѓународните претставници го пофалија спроведувањето на изборите, велејќи дека тие генерално ги исполниле општите стандарди, но изразија загриженост поради малиот одѕив и масовниот бојкот од страна на етничките Срби.
Одѕивот, кој се проценува на околу 40 до 45 отсто, беше најнизок на кои било избори досега од конфликтот во периодот 1998-1999 година.
За разлика од тоа, одѕивот на изборите во 2001 година беше 64,3 отсто.
„Ние сме вознемирени поради многу нискиот одѕив и мораме да се запрашаме зошто е тој толку низок“, Ројтерс ја цитираше Дорис Пак, членка на преговарачкиот тим на Советот на Европа.
„Народот во Косово е навистина заситен од политичката ситуација.“
Во неделата портпаролот на американскиот Стејт департмент, Шон Меккормак, рече дека Вашингтон е задоволен од предизборната кампања, мирното спроведување на изборите и вклученоста на сите косовски политички партии во процесот.
Но, тој изрази разочараност поради одлуката на повеќето косовски Срби да не излезат на гласање.
„САД изразуваат жалење поради фактот што косовските Срби, поттикнати од српската влада, не учествуваа на локалните и парламентарните избори“, рече Меккормак.
Комесарот за проширување на ЕУ, Оли Рен, исто така, рече дека српскиот бојкот е разочарувачки.
Тој апелираше до избраните политичари „да работат конструктивно на одржливо решение за статусот, како и за олеснување на напредокот во европската интеграција“.
Само петмина Срби излегле на осумте избирачки места во северно Косово, според извештаите на локалните медиуми.
На едно избирачко место, во Партеш, Србите кои сакале да гласаат биле спречени од другите членови на сопствената заедница.
Избирачкото место на српската енклава Грачаница, пак, забележа одѕив од 3 отсто, што беше пофалено од страна на шефот на УНМИК, Јоаким Рикер.
„Тие треба да се пофалат со оглед на тоа што биле под огромен притисок“, рече тој.
Сепак, Србите не се единствените што ги бојкотираа изборите.
Движењето Ветевендосје (Самоопределување), кое се противи на меѓународни преговори за статусот, исто така, ги повика гласачите да не излегуваат на гласање.
Сепак, Рикер рече дека е мала веројатноста Ветевендосје да се одговорни за нискиот одѕив.
„Не мислам дека ова движење е толку влијателно“, рече тој.
