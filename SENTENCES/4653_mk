13/11/2008
(Дневник, Американска стопанска комора во Бугарија - 13/11/08; Ројтерс, АФП, СНА, Софија ечо, Дневник, Медиапул, БНР - 12/11/08)
Бугарскиот енергетски магнат Христо Ковачки во средата (12-ти ноември) беше обвинет за голем финансиски криминал, но тој плати рекордна кауција од околу 150.000 евра по кусото сослушување.
Во соопштението од обвинителството се вели дека обвинението против 46-годишниот мултимилионер вклучува голема даночна измама и вмешаност во заговор за имотна измама, но не се даваат други детали. 
Полицијата ги претресе 17-те имоти што се во негова сопственост. 
Цитирајќи неофицијални информации, бугарските медиуми објавија дека бизнисменот, наводно, извршил даночна измама од повеќе од 6 милиони евра, во периодот помеѓу 2005 и 2007 година.
Според Бугарското национално радио (БНР) Ковачки поседува 13 претпријатија и е дел од управните одбори на 22 други. 
Тој се смета за втор човек по богатство во земјата. 
Земајќи го предвид неговото лично богатство од приближно 560 милиони евра, полското списание Впрост неодамна го стави на 98-мото место на листата од 100 најбогати луѓе во Централна и Источна Европа.
Главниот бизнис интерс на Ковачки е енергетскиот сектор. 
Преку една од неговите фирми, тој, исто така, контролира 70 отсто од Атоменергоремонт, кој ги одржува објектите во нуклеарните централа Козлодуј. 
Непознат вооружен напаѓач го уби извршниот директор на ова претпријатие во април оваа година.
Пред неколку години Ковачки успеа да ги купи контролните акции во софиската Општинска банка. 
Тој покажа интерес за понатамошно проширување на неговата бизнис империја.
По сослушувањето во средата, Ковачки ги негираше сите обвиненија против него и вети дека целосно ќе соработува со инспекторите.
„Не знам на какви докази властите ги базираат своите обвиненија за даночно затајување, со оглед на тоа што ние моментно немаме неплатени даноци“, изјави тој за приватното Дарик радио.
Ковачки, исто така, ја отфрли можноста дека истрагата е политички мотивирана. 
Познат како неформален водач на неодамна формираната партија Лидер, тој го поддржа создавањето нова политичка коалиција, Напред, со две други помали партии минатиот месец.
„Едноставно одбивам да верувам дека она што се случи денес е облик на политички притисок“, изјави Ковачки за новинарите. 
„Навистина би било тажно за Бугарија ако се користат вакви методи за решавање на прашањата.“
Земјата се наоѓа под силен притисок од ЕУ и другите западни партнери да ја зајакне борбата против организираниот криминал и корупцијата на високо ниво.
Ковачки го поврза потегот на властите во средата со обидите на Софија да ја убеди ЕУ дека не ги штити влијателните бизнисмени.
Во средата американската амбасадорна Ненси Ненси Мекелдони рече дека Бугарија има шанси да создаде најпривлечна бизнис клима на Балканот. 
Таа мора да се посвети на три фактори за да го постигне тоа, рече таа: привлекувањето повеќе странски инвеститори, подобрувањето на економијата и ставањето крај на корупцијата и организираниот криминал.
Мекелдони додаде: „Олигарските кои се однесуваат како да се над законот мора да бидат ставени зад решетки“.
