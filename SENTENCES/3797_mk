21/01/2008
(Заман - 21/01/08; Бианет - 20/01/08; Ројтерс, АП, АФП, ДПА, УПИ, ББС - 19/01/08; Амнести интернешнал, Новинари без граници - 18/01/08)
Илјадници луѓе се собраа во центарот на Истанбул во саботата (19-ти јануари) да ја одбележат првата годишнина од убиството на турско-ерменскиот новинар Хрант Динк.
Носејќи транспаренти „За Хрант, за правдата“, ужалените ставија црвени каранфили на местото каде што основачот и уредникот на билингвалниот турско-ерменски неделник Aгос беше за последен пат виден жив. 
Динк, кој го посвети својот живот на помирувањето помеѓу неговата заедница и мнозинството на муслиманските Турци, беше убиен на 19-ти јануари 2007 година, пред канцеларијата на својот весник.
Со огромна слика на етничкиот ерменски новинар која покриваше дел од зградата каде што работеше и свеќи запалени на улицата, ожалостените имаа минута молчење точно во она време кога тој беше убиен од Огун Самаст, за кој се вели дека е екстремен националист од црноморскиот град Трабзон.
„Ние се наоѓаме на тротоарот каде што се обидуваа да му ја исчистат крвта со сапун“, рече вдовицата на Динк, Ракел, на церемонијата, на која наводно присуствувале 10.000 луѓе. 
„Ние денес сме тука за правда. 
Крикот за правда се издигнува од нашиот молк.“
На Самаст -- кој веднаш го призна убиството -- и на 18 други, повеќето од нив исто така од Трабзон, моментно им се суди во Истанбул.
Тврдејќи дека доказот е уништен и дека властите одбиваат да ја испитаат можната вмешаност на припадници на турските безбедносни сили во заговорот за убиството, адвокатите кои го претставуваат семејството на Динк велат дека во истрагата има грешки.
„Непотребни административни одлуки ги блокираат судските истраги на државните службеници кои треба да се спроведат“, групата го цитираше Бахри Бајрам Белен, еден од адвокатите. 
„Од првичната истрага одредени сослушувања ... 
не беа соодветно спроведени бидејќи не учествуваа безбедносните сили.“
Одбележувајќи ја првата годишнина „Новинарите без граници“ и „Амнести интернешнал“ ги повикаа турските власти да ги изведат сите оние што се вмешани во случајот пред лицето на правдата. 
Тие, исто така, го повторија својот повик за укинување на контроверзниот член 301, според кој за кривично дело се смета навредата „на турската припадност“ и се користи против редица турски новинари, писатели и интелектуалци.
Динк беше суден врз основа на обвиненијата за „деградирање на турската припадност“ поради натписот во кој убиствата на околу 1,5 милиони Ерменци за време на Првата светска војна се опишуваат како „геноцид“, што не е официјална турска позиција за ова прашање. 
Тој беше осуден и доби шестмесечна условна казна во јули 2006 година.
„Континуираното потиснување на слободата на изразувањето во Турција создаде атмосфера на смртна нетолеранција што кулминираше со убиството на Хрант Динк“, рече во петокот истражувачот на „Амнести интернешнал“ Ендрју Гарднер. 
„Покрај спроведувањето на актуелните правни реформи, мора да се усвојат и итни реформи во законодавството“. 
Властите мора да ја искористат можноста за напредок во заштитата на основните права и слободи за сите во новиот устав кој се подготвува.“
Турскиот министер за правда, Мехмет Али Сахин, за новинарите во саботата рече дека нацрт-амандманите на членот 301 ќе бидат наскоро поднесени во парламентот.
Според „Новинарите без граници, предложените измени „не ги задоволуваат“ нивните повици за целосно укинување на контроверзната легислатива, бидејќи „предложените амандмани не нудат решение за проблемот на произволна примена на членот од страна на судиите“.
