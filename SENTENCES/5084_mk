12/01/2010
Од Марина Стојановска за Southeast European Times во Скопје – 12/01/10
Предложениот Закон за бесплатна правна помош -- кој ќе им обезбеди пристап до застапници на сите македонски граѓани -- беше едногласно усвоен во парламентот на крајот од минатата година, со 62 гласа.
Легислативата е во согласност со правото и стандардите на ЕУ.
Законот предвидува дека македонските државјани со постојано живеалиште чија нето вредност не е поголема од 1.650 евра -- висината на пет национални просечни месечни плати -- имаат право на бесплатна правна помош.
Исто така, право на оваа помош имаат и корисниците на социјалната помош, инвалидизираните лица, чии пензии им се единствениот извор на приход;
самохраните родители со издржуван малолетник и пензионираните лица со мали пензии кои, исто така, издржуваат и други лица и бездомниците.
Други категории опфатени со законот се:
лицата кои бараат азил во Македонија и странски државјани со легализиран престој.
Бесплатната правна помош вклучува случаи кои се однесуваат на заштитата на правата во областите на социјалното, здравственото, пензиското и инвалидското осигурување, како и заштитата на децата, имотното право и работните односи.
Околу 79.000 пензионери ќе имаат право на оваа помош, покрај повеќе од 50.000 корисници на социјална помош и 30.000 приматели на други видови владина помош.
Ако еден случај ги исполни законските критериуми, македонското Министерство за правда ќе обезбеди помош пред и за време на судскиот процес.
Помош пред судскиот процес ќе биде обезбедена од официјалните претставници во 34 региони во земјата, како и од овластени граѓански здруженија.
Адвокатите и медијаторите што ќе понудат помош, наводно, ќе примат надоместок од владата во висина од околу 30 отсто од нивните вообичаени тарифи.
Оние кои ќе бидат поврзани со оваа програма, нема да смеат да ги рекламираат своите услуги.
Програмата ќе биде објавена од страна на Министерството за правда, заедно со македонската Адвокатска комора, Нотарската комора и други.
„Ја поддржувам бидејќи вклучува хуман аспект и ја прави правдата достапна за оние што не можат да ги покријат трошоците за застапување на суд“, рече адвокатот Петар Шилегов.
