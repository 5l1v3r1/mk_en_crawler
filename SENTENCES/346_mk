23/05/2011
Од Ана Вуд за Southeast European Times во Истанбул – 23/05/11
И додека турбуленциите низ Блискиот Исток продолжуваат, соседна Турција, долго почитувана како модел на компатибилност меѓу исламот и демократијата, поминува низ сопствена политичка криза.
Со националните парламентарни избори закажани за 12-ти јуни, тензиите меѓу државата и курдската заедница, кои отсекогаш вријат, преминаа на едно подраматично ниво, со забрана на курдските кандидати, уапсени студенти и закани од двете страни.
Инцидентите на насилство се во пораст. 
На 4-ти мај, милитанти поврзани со забранетата Курдистанска работничка партија извршија напад врз конвојот на премиерот Реџеп Тајип Ердоган. 
Иако Ердоган не беше повреден, еден член на неговата полициска придружба беше убиен.
Во меѓувреме, одлуката на Високиот избирачки одбор за забрана на 12 независни кандидати поддржани од претежно курдската Партија за мир и демократија (ПМД) предизвика интензивни протести на југоистокот и на други места. 
Еден курдски цивил загина за време на демонстрациите.
„Има силна конкуренција помеѓу [владејачката Партија на правдата и развојот] ППР и ПМД во курдските области“, изјави за SETimes професорот од Универзитетот во Централна Флорида Хакан Озоглу, историчар за курдскиот национализам. 
„Овој пораст на насилството може да се сфати како резултат на овој натпревар за власт“.
Јавното негодување беше толку силно што одборот ја промени својата одлука речиси веднаш, давајќи им дозвола на поголемиот дел од кандидатите на кои им беше забрането да се кандидираат во јуни. 
Иако оваа одлука беше примена со ентузијазам, првичната забрана ја одразува периодичната арбитрарна природа на турскиот политички и правен систем.
Хенри Барки, професор на универзитетот Лихај и познавач на Карнеги дотацијата за меѓународен мир, го нарече обидот за забрана „последен обид од страна на „длабоката држава“ да ги расипе изборите“, алудирајќи на анти-демократските елементи во рамките на владата и војската.
Тоа што одборот ја отповика својата одлука толку брзо „покажува дека луѓето сфаќаат дека ПМД не може да биде спречена да учествува на еден отворен начин“, вели Барки. 
Ова само по себе е позитивен знак, вели тој, во смисла на чувство за правата.
Денис Натали, претседател на Институтот за национални стратешки студии, го нагласува значењето на самите протести. 
„Фактот дека последниве настани предизвикаа 'гласни' реакции укажува на тоа дека всушност се случија некои позитивни промени на ставовите“, вели таа.
Ваквите настани се чиста спротивност на обидите на ППР за приоѓање кон курдското население од пред две години, кога дискусијата се сврте кон едно "курдско отворање" кое на населението би му дало невидени права. 
Во таа насока беа преземени умерени чекори, како на пример отворање на државна телевизиска станица на курдски јазик, извонреден гест во земјата, која ја забрануваше употребата на курдскиот јазик во јавната средина за време на 1990-тите години.
Сепак, фундаменталните промени на кои многумина се надеваа никогаш не се случија, а односите се влошија во пресрет на она што на некои им изгледаат како неодржани ветувања.
Натали предупредува за сфаќање на актуелните настани како привремено влошување на подобрени односи, истакнувајќи ја хетерогеноста на ставовите во рамките на државните структури и општеството.
„Овие видови на реакција не се карактеристични за еден монолитен турски глас. 
„Реакција на државата“ на курдскиот проблем историски е мешана, со различни приоди од цивилните и воените елити, како различни групи од целиот политички спектар“, објаснува таа.
Неодамнешните апсења и забрани се продолжување на една подолга историска траекторија.
„Во изминатите две и пол години на апсењата што се случија во изминатите неколку месеци им претходеше огромен политички притисок врз политичките активисти“ забележува Ализа Маркус, колега на Мекартур и автор на Крв и вера: ПКК и курдската борба за независност, додавајќи дека „над 2000 лица се приведени и затворени во изминатите две години“.
Се очекува исходот на изборите следниот месец да биде победа на актуелниот претседател на ППР. 
Останатите места најверојатно ќе бидат пополнети од страна на Републиканската народна партија (РНП) и евентуално Партијата за националистичко движење (ПНД), заедно со голем број на независни кандидати.
Бидејќи ПМД не успеа да го помине изборниот праг од 10 отсто потребен за влез во парламентот, оваа партија мора да ги предложи кандидатите како независни. 
Ако 20 или повеќе од овие кандидати освојат пратенички места, тие може да формираат блок и ќе можат да влијаат на парламентарната агенда, објаснува Барки.
ПМД, последната манифестација на серијата на забранети политички партии поддржани од Курдите, покажа сигурен успех во изминатата година, така што таквата замисла не е надвор од дофат.
Според Барки, зголемениот статус на партијата е најмногу евидентен во неговата способност да организира еден "речиси универзален бојкот" во југоисточниот дел на референдумот за уставните промени на 12-ти септември минатата година.
По самите избори, ППР вети дека ќе изврши големи реформи на уставот, застарен и широко непопуларен производ на воениот удар во 1980-та година.
„Курдите очекуваат дека владата мора да направи нешто сериозно, нешто големо, вели Барки. 
„Проблемот е во тоа што курдската ситуација дојде до точка каде што уставот е она што навистина забавува“ значителен напредок во однос на курдските права и односите помеѓу Курдите и државата.
Можноста да се помогне во оформувањето на уставните реформи и зацврстат малцинските права е клучна за ПМД и курдското население во целина.
Натали нагласува дека националистичките барања сочинуваат само еден дел од курдската платформа. 
Од особена вредност во реформираниот устав, вели таа, ќе биде „еден повклучен поим за државјанството“, кој „заедно со докажаните факти на теренот, може да поттикне попозитивни односи меѓу Курдите во Турција и државата“.
Во меѓувреме, продолжуваат заканите и обвинувањате на сите страни. 
Во изминатите две недели, независниот курдски кандидат на ПМД Ајсел Туглук најави дека Курдите ќе „изградат своја демократија“, ако државата не го направи тоа.
Ердоган целосно ја отфрли идејата за "курдски проблем", иако државниот министер Булент Аринч брзо излезе за да појасни дека ППР го признава ова прашање. 
Во меѓувреме, водачот на ПКК, Абдула Оџалан, предупреди од својата затворска ќелија на насилство од големи размери ако по 15-ти јуни не може да се постигне договор меѓу владата и Курдите.
Така, и додека потенцијалот за позитивни промени по изборите е сосема реален, јасно е дека не претстои брзо решение, и дека патот напред може да не биде прав.
„Институциите не се менуваат преку ноќ“, истакнува Натали, додавајќи дека вистинската промена и помирувањето „бараат време, и ќе ги вклучат чекори напред и назад“.
Озогглу звучеше уште погрубо: „ Јас предвидувам дека ќе биде полошо пред да дојде до подобрување", изјави тој за SETimes.
