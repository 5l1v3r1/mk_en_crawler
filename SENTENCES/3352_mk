23/03/2007
Од Давор Коњикушиќ за Southeast European Times во Белград - 23/03/07
Според неодамнешното истражување на телевизијата Б92, од вкупно 250 нови членови на парламентот, 80 отсто се со факултетско образование.
Покрај адвокати и лекари, помеѓу пратениците има и уметници, студенти и професионални политичари.
Повеќето нови пратеници имаат универзитетска диплома.
Дваесет и четворица се магистри, 178 се со факултетско образование, и интересно, има и осум студенти.
Категоризирани според занимањето, истражувањето покажува дека парламентот претежно го сочинуваат адвокати, правни советници и претставници на лекарската професија.
„Нашата кампања се базира на мотото:
„стручност пред политика“, вели Верица Калановиќ од Г17 Плус.
„Сите наши кандидати се луѓе со претходна професионална кариера, кои се докажале како експерти во својата област, пред да влезат во политиката.“
Mилош Алигрудиќ од Демократската партија на Србија (ДСС) вели дека политичкиот ангажман е, исто така, важен фактор при изборот на кандидатите.
„Покрај образованието, дефинитивно е важна и подготвеноста за вклучување во една од парламентарните активности, зависно од предметот или занимањето.
Полот, исто така, се зема предвид, како и познавањето на јазиците.“
Голем број членови на Српската радикална партија (СРС) доаѓаат од средини неповрзани со професијата или не завршиле високи степени на образование.
Тие се уметници, како што е хармоникашот Бранимир Ѓокиќ и актерката Лидија Вукичевиќ.
Друг претставник, Стефан Жанков, своето занимање го опишува едноставно како - член на парламентот.
И покрај тоа што сите партии обезбедија учество од 30 отсто на жените помеѓу своите кандидати, само Г17 Плус го одржа тој сооднос помеѓу своите пратеници.
Душан Петровиќ од Демократската партија (ДС) и Тома Николиќ од СРС велат дека не е лесно да се најдат жени што сакаат да влезат во политиката.
Николиќ вели дека во Србија „жените сé уште сметаат дека има други попривлечни работи од политиката, со оглед на тоа што таа бара долги отсуства од дома“.
Што се однесува до годините, повеќето пратеници се на возраст помеѓу 40 и 49 години.
Тринаесет пратеници, од кои повеќето се од ДС, се помлади од 29 години.
Осумнаесет се постари од 59 години.
Најстар парламентарец е Борка Вучиќ (81), пратеник од Социјалистичката партија.
Сите Други членови на партијата се постари од 40 години.
