28/04/2005
САРАЕВО, Босна и Херцеговина (БиХ) -- Разговорите за полициските реформи што траеја три дена во градот Власиќ беа привремено прекинати доцна во средата (27-ми април), како што се вели во извештаите на локалните медиуми. 
Прекинот се случи откако српските партии го отфрлија предлогот за проширување на новите полициски региони надвор од границите на ентитетите, инсистирајќи наместо тоа регионите да се поклопуваат со сегашните конфигурации на ентитетите. 
Сепак, 11-те партии во БиХ одлучија да се формира комисија која ќе се обиде да ја изработи новата карта на полициските региони. 
Разговорите ќе продолжат откако ќе биде подготвен предлогот, најверојатно во средината од мај.
Во другите вести, двајца припадници на Министерскиот совет на БиХ - министерот за надворешна трговија Драган Доко и министерот за транспорт и комуникации Бранко Докиќ - се очекува в четврток да поднесат оставки. 
„Дневни аваз“ објавува дека Докиќ одлучил да поднесе оставка откако Врховниот суд на БиХ ја одби неговата жалба во врска со обвиненијата за проневера на пари, неодамна поднесени против него. 
Причината за одлуката на Доко не е наведена. 
(Дневни аваз, РТРС - 28/04/05)
