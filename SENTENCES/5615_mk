04/06/2010
Од Бојана Миловановиќ за Southeast European Times во Белград – 04/06/10
На 15-ти мај, скоро половина милион луѓе во Србија вкусија различен вид ноќен живот.
Наместо да одат во кафулиња и клубови, тие отидоа во музеи.
Повеќе од 100 музеи и галерии низ земјата беа отворени вечерта, при што се одржаа невообичаени изложби, магични претставни и други активности.
Ноќ на музеите се одржува секоја година веќе пет години по ред.
Само во Белград, посетителите можат да кружат низ 68-те културни институции со билет кој чини 2,5 евра.
„Со вкупен број на посетители од 450.000, Ноќта на музеите стана многу важен културен настан“, изјави портпаролката Марија Ранѓеловиќ за новинарите на прес-конференција.
„Во изминатите пет години, секогаше се плашевме дека луѓето може да не се заинтересирани за одење по музеи или галерии, но за среќа, секоја година сме пријатно изненадени од тоа што има сé повеќе посетители.“
Интересот расте откако настанот се одржа за првпат.
Во 2005 година истиот привлече 20.000 луѓе во Белград.
Ноќта на музеите е оригинална идеја на експертите по историја на уметност Младен Петровиќ и Ана Јовановиќ.
Тие беа инспирирани од слични настани што се одржуваа во други земји.
„Идејата се родила во Берлин во 1997 година со првата музејска вечер и сега се одржува во 125 градови низ целиот свет“, рече Петровиќ.
Редиците луѓе за најпопуларните изложби беа долги и по неколку часа.
Различните програми и раздалеченоста меѓу местата каде што се одржуваат изложбите, бараа добра организација.
„Можам да ја вклучам таа вечер во мојата биографија“, духовито забележува Јована, студентка по медицина од Белград.
„Ги открив моите менаџерски способности за време на Ноќта на музеите.“
Една изложба, наречена „Меѓу магијата и хемијата“ привлече неколку илјадници посетители.
Науката беше забавна наместо здодевна.
Посетителите открија дека хемиските експерименти можат да создадат воодушевувачки бои, кои доаѓаат директно од сонот.
Дури и најсложените експерименти им изгледаа лесни на најмладите посетители.
Домаќин на изложбата беше Хемискиот факултет при Универзитетот во Белград.
„Течниот азот може да скамени цвет и да го претвори во минерал“, објасни Милош, дете на претшколска возраст, за SETimes.
„Цветот станува кршлив и може да се скрши на мали парчиња.“
Љубопитноста на јавноста беше дополнителен мотив за студентите на хемискиот факултет, кои беа „магионичари“ на една вечер, заедно со големите капи и магичните стапчиња.
„Драго ми е што луѓето се заинтересирани за науката.
Не ми е тешко да објаснам една работа 100 пати“, рече студентката по хемија Милица за SETimes.
Новоотворениот Музеј на науката, исто така, привлече многу народ.
„Временската машина“ ги врати учесниците во ерата на првите грамофони, па понатаму низ технолошката историја.
Изложбата на фотографски техники, со фотографски апарати што датираат од 19-тиот век, привлече значителен интерес, како и компјутерската технологија.
Посетителите навикнати на денешните компјутери -- од кои некои се со големина на дланка -- беа изненадени да ги видат машините кои заземале цела соба.
Исто така, популарна беше и изложбата на белградскиот Етнографски музеј „Кажи ми како играш и ќе ти кажам кој си“.
Истиот им даде на посетителите шанса да ги искусат повторно своите омилени игри од детството.
„Уживав да бидат дете повторно“, рече белградскиот адвокат Петар (55).
