09/10/2009
Од Ајхан Шимшек за Southeast European Times -- 09/10/09
Водачите и креаторите на политиката од 186 земји, во вторникот (6-ти октомври) и средата се собраа во Истанбул, на годишните состаноци на ММФ и Светска банка, со цел наоѓање „излезни стратегии“ од глобалната економска криза.
Главни теми на разговорите беа реформирањето на ММФ, најголемиот светски заемодавач, и социјалните влијанија на финансиската криза.
Управниот комитет за политиката на ММФ постигна согласност во врска со смелите реформи кои ќе го трансформираат Фондот во нов мандат, за да биде поефикасен во спречувањето на финансиските кризи, да им даде поголема доверба на позајмувачите и да им даде поголеми гласачки права на земјите со помала застапеност.
Одлуките од Истанбул, исто така, предвидуваат пофлексибилни кредити за развој на земјите и ново мултилатерално набљудување на светскиот финансиски систем.
Фондот не успеа да ја спречи светската финансиска криза и долго време беше критикуван од страна на земјите-позајмувачи, кои велат дека ММФ ја игнорира својата поголема улога во светскиот финансиски систем, како и социјалната одговорност на нивните национални влади.
Директорот на ММФ, Доминик Штрос-Кан, ги призна минатите грешки, но рече дека Фондот, исто така, ги научи лекциите од историјата. 
Активната улога на ММФ и светската соработка го заштити светот од една далеку поголема криза, и водачите сега треба да ја искористат можноста за промена и обликување на посткризниот свет, рече тој.
„Сите држави мора да се приспособат и променат, а и ММФ мора, исто така, да се промени“, рече Штрос-Кан.
Големи протести на улиците на Истанбул
Додека рекорден број учесници дискутираа околу новите политики за време на состанокот, илјадници демонстранти излегоа на улиците во Истанбул, протестирајќи поради политиката на ММФ.
Антиглобалистичките и анархистички групи од Европа им се придружија на турските демонстранти и на некои места демонстрациите се претворија во насилство, при што помали радикални групи ги искршија прозорците на некои банки и го каменуваа обезбедувањето. 
Полицијата употреби солзавец и приведе десетици луѓе.
Турција е најголем позајмувач на ММФ оваа деценија, со повлечени околу 28 милијарди евра, но Фондот е многу непопуларен во Турција, и синдикатите и политичарите ја обвинуваат организацијата за наметнување политика која ги крати работните места и социјалните бенефиции.
Владејачката партија во Турција, Партијата на правдата и развојот (АКП), преговара со ММФ повеќе од една година за дополнителен договор, но сé уште не успеа да постигне согласност. 
Премиерот Реџеп Тајип Ердоган оваа недела изјави дека договор за заем од 7 милијарди евра, ќе биде склучен наскоро.
Ердоган, кој беше домаќин на состанокот во Истанбул, посочи некои од социјалните влијанија на светската криза и ги повика светските водачи и креатори на политиката, да го претворат 21-виот век во период на можности, наместо во период на нови предизвици.
Предупредување за нестабилност
За време на состаноците во Истанбул, ММФ ги објави своите нови проекции за светската економија, кои покажаа дека рецесијата се доближува до својот крај. 
Заздравувањето, најверојатно, ќе биде бавно и кревко, со континуирани ризици од растечка невработеност и сиромаштија.
Според проекцијата на Фондот за новите европски економии, категоријата во која повеќето земји од Јужна Европа беа анализирани, стапката на растеж во 2009 година ќе биде -6,6 отсто, но се очекува да се зголеми до 1,7 отсто во 2010 година.
Сепак, Штрос-Кан предупреди дека многу земји ќе доживеат зголемена невработеност во текот на 2010 година. 
Во државите со ниски приходи, 90 милиони луѓе се очекува да се соочат со исклучителна сиромаштија.
„Со слабите мрежи на социјална безбедност, ние говориме не само за висока невработеност или пониска купуовна моќ, туку и за ситуација на живот и смрт. 
Ако не дејствуваме, ќе имаме социјални немири, политичка нестабилност или војна“, им рече тој на учесниците на состанокот.
