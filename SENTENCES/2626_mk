11/08/2005
Од Давор Коњикушиќ за Southeast European Times во Белград – 11/08/05
Половина деценија по демократската револуција во 2000 година една од најважните точки на политичката агенда допрва треба да се реализира.
И покрај тоа што политичките партии се согласуваат околу потребата од нов српски устав, досега се покажа дека не можат да го усвојат истиот.
Наместо тоа, тие покажуваат со прст и се обвинуваат меѓусебно за блокирање на процесот.
Парламентарната уставна комисија задолжена за подготовка на документот досега се состануваше само нередовно.
Тоа наскоро ќе се промени, вети Милош Алигрудиќ, член на комисијата од партијата на премиерот Воислав Коштуница, Демократската партија на Србија (ДСС).
„Мораме да усвоиме нов устав што е можно побргу“, рече тој, предвидувајќи дека работата ќе се интензивира овој месец.
„Откако ќе добиеме работна верзија, остатокот од работата е повеќе од техничка природа.“
Всушност, веќе постојат две верзии на уставот -- едната подготвена од страна на владата на Коштуница, а другата од страна на канцеларијата на српскиот претседател Борис Тадиќ, кој ја предводи опозициската Демократска партија (ДП).
Парламентот не може да постигне согласност околу тоа која верзија да се употреби.
Наводно, владејачката коалиција ги здружи силите со ултранационалистичките радикали во обид да пројде владината верзија, но сé уште се соочува со значително спротивставување на тоа.
Една од можните причини за одложувањата е таа дека партиите имаат корист од тоа да се задржи состојбата на статус кво.
ДП, според Коштуница и неговите партнери, сака да го спречи тоа претседателот -- кој моментно се бира на избори -- да го избира парламентот.
Од друга страна, ДП тврди дека членовите на владејачката коалиција го блокираат процесот бидејќи се чини дека ќе изгубат на парламентарните избори што ќе се одржат по усвојувањето на уставот.
Но, политичките разлики не се единствената причина за ова.
Според Владимир Тодориќ, координаторот на програмата на Србија и Црна Гора за пристап во ЕУ, нерешеното прашање на државната заедница и статусот на Косово, исто така, придонесуваат за неусвојувањето на уставот.
„Не можеме да усвоиме траен и просперитетен устав“ додека овие прашања не бидат решени, вели тој.
Но, часовникот отчукува.
Преговорите со ЕУ, најверојатно, ќе започнат оваа есен, а Брисел јасно стави до знаење дека усвојувањето на новиот устав претставува клучен услов за потпишувањето на Договорот за стабилизација и асоцијација.
Некои оптимисти веруваат дека разговорите би можеле да бидат завршени до крајот на 2006 година.
Ако се случи тоа, српските политичари ќе имаат помалку од една година за решавање на прашањата кои не можат да ги решат од 2000 година.
