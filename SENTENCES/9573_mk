25/04/2013
Дражен Ремиковиќ за Southeast European Times во Подгорица – 25.04.13
Официјален претставник на ЕУ побара од Црногорците да ги почитуваат резултатите од претседателските избори овој месец, во кои актуелниот претседател Филип Вујановиќ прогласи победа со минимална разлика.
Барањето дојде од Кетрин Ештон, високата претставничка на ЕУ за надворешни работи и безбедносна политика. 
„Ги повикувам сите политички партии во Црна Гора да се вклучат во прашањето на конструктивен начин и да дејствуваат во согласност со законските процедури“, им рече таа на новинарите оваа недела во седиштето на делегацијата на ЕУ во Подгорица.
Вујановиќ го порази Миодраг Лекиќ за околу 7.000 гласови на изборите на 7-ми април, освојувајќи 51,2 отсто од гласовите, наспрема 48,8 отсто на Лекиќ. 
Конечните резултати беа објавени во понеделникот (22-ри април) од страна на црногорската изборна комисија.
Претседателот има претежно церемонијална улога за 680.000 граѓани на Црна Гора, додека вистинската моќ му се припишува на премиерот Мило Ѓукановиќ. 
Ѓукановиќ и Вујановиќ се членови на Демократската партија на социјалистите (ДПС). 
На парламентарните избори минатата година Ѓукановиќ стана премиер по седми пат, што е најдолг мандат на еден премиер на Балканот. 
Кандидатите на ДПС осум пати освоија претседателски мандат од 1990-та година.
Повикот на Ештон за обединување на Црногорците е важен поради позицијата на земјата во процесот на пристапување во ЕУ. 
Црна Гора отвори преговори со ЕУ скоро пред една година, пет години откако аплицираше за членство во ЕУ.
Земјата, исто така, има кандидатски статус во НАТО и владините претставници се надеваат на членство во Алијансата во следните две години. 
Претседателските избори беа втори во земјата откако прогласи независност од Србија во 2006 година.
Неколку илјадници поддржувачи на Лекиќ протестираа во Подгорица на 20-ти април, барајќи резултатите од изборите да се поништат поради наводен фалсификат.
„Избирачкиот список беше повторно проблематичен, ние поднесовме голем број приговори, но повторно се покажа дека изборите во Црна Гора не се демократски, ниту слободни. 
Опозицијата бара од собранието да ги поништи овие избори со специјален закон и да свика нови избори. 
Ако тоа не се случи, опозицијата ќе продолжи со протестите. 
Ние, едноставно, не можеме да ги прифатиме овие изборни резултати“, рече за SETimes Невен Госовиќ, заменик-претседател на Социјалистичка народна партија (СНС).
Уставниот суд на Црна Гора го отфрли барањето на Лекиќ. 
Изборниот штаб на Лекиќ инсистира на тоа дека тој освоил 50,5 отсто, а Вујановиќ освоил 49,5 отсто од гласовите.
„Овие избори беа поинакви од други, бидејќи разликата беше само 7.000 гласови, но државните институции ги потврдија овие резултати и тоа е тоа“, рече за SETimes пратеникот на ДПС, Зоран Бошњак.
„Опозицијата може да протестира колку сака, но јас мислам дека ќе биде подобро да се справуваме со економските прашања што не мачат. 
Тие ќе имаат шанса на следните избори.“
Како контроверзноста околу претседателските избори влијае на надежите на Црна Гора за ЕУ и НАТО? 
Кажете ни го вашето мислење долу.
