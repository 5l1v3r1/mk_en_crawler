14/02/2013
Горан Трајков за Southeast European Times во Скопје -- 14.02.13
Тутунопроизводството во Македонија се зголеми за 5.000 тони досега, за сезоната 2012-2013, која ќе заврши во март.
Според тутунарите, поволните субвенции и добрите откупни цени за тутунот се причина за зголеменото производство.
Тутунот е важен земјоделски производ за македонската економија, бидејќи неговиот квалитет е нашироко познат.
Истиот привлекува странски капитал и ги поттикнува приватизациите.
Државата добива скоро 80 милиони евра годишно од извозот на тутун.
Производството и трговијата со тутун претставува 3,2 отсто од БДП во Македонија.
Тутунската индустрија претставува 3,9 отсто од вкупното земјоделско производство, како и 4,2 отсто од вработувањето во секторот.
Иако продажбата на тутун во Македонија завршува на 15-ти март, досега се откупени 25.416 тони тутун -- скоро 98 отсто од вкупното годишно производство, и скоро двојно повеќе од продаденото во изминатата сезона.
Во 2011 година беа продадени 14.000 тони тутун.
„Досега се откупени 25.416 тони тутун, по просечна цена од 3 евра за килограм.
Македонија -- еден од најголемите производители на тутун во регионот, имаше плодна тутунска берба и ефикасна продажба, со добра откупна цена и висококвалитетен тутун“, рече за SETimesЗоран Коњановски, заменик-министер за земјоделство.
Покрај приходите од продажбата, земјоделците, исто така, добиваат финансиски субвенции од владата од 1 евро за килограм тутун, на откупните пунктови.
Румен Стаменов, директор на Државниот инспекторат за земјоделство, изјави заSETimes дека досега земјоделците немале проблеми со продажбата на тутунот и откупната цена.
„Засега нема приговори, но и да има, формиравме комисија за приговори“, рече Стаменов.
Данчо Милески, претседател на здружението на земјоделци, рече дека, сепак, земјоделците имаат одредени приговори на амандманите на законот за тутунот, кој им дозволува на учесниците да ја одредат цената.
„Законот е поднесен од страна на Министерството за земјоделство, шумарство и водостопанство и премиерот.
Пред продажбата на тутунот, ќе се состанува надлежна комисија и здружението на земјоделци, така што сите може да учествуваат во одредувањето на цената“, рече Милески за SETimes.
Блаже Атанасоски, тутунар од Прилеп, изјави заSETimes дека тутунопроизводителите планираат да формираат синдикат.
„Јас и неколку други тутунопроизводители, мои пријатели, ќе формираме здружение кое ќе биде конкурентно со повисоки субвенции, што ќе ги направи производствените материјали поевтини“, рече Атанососки.
„Задоволен сум бидејќи никогаш досега не сум го продал тутунот по таква цена.
Ако продолжи вака, ќе има подобрување“, рече за SETimesЦане Митоски, тутунопроизводител.
Градоначалникот на Прилеп, Марјан Ристески, рече дека иако општината нема улога во одредувањето на цената, властите се задоволни од тоа како министерството и државата ги третираат тутунопроизводителите.
