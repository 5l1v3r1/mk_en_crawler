27/11/2009
Романскиот милијардер Јон Тириак ги продаде своите 49 отсто од акциите во официјалниот увозник на Мерцедес-Бенц во земјата.
Дајмлер АГ во средата (25-ти ноември) објави дека го купил уделот во претпријатието, кое ги продава „мерцедес-бенц“, „смарт“, „џип“, „крајслер“, „доџ“ и „мицибуши фусо“ во Романија.
Тириак е најбогат Романец со богатство кое се проценува на околу 2 милијарди евра.
Големиот пазар во Истанбул, еден од најстарите и најголемите покриени пазари во светот, ќе биде реновиран за околу 100 милиони евра.
Проектот, кој треба да заврши до 2012 година, ќе отвори некои од најстарите делови на пазарот, кои се моментно затворени за јавноста поради нивните услови.
Пазарот беше изграден во 1461 година и има повеќе од 3.600 продавници.
Maкедонијa ќе учествува на Експо 2010 година во Шангај, Кина, кој ќе се одржи од 1-ви мај до 31-ви октомври.
Заменик-министерот за економија, Методиј Хаџи-Васков, и Хуанг Јианзи, заменик-генерален директор на Бирото за координација на светскиот Експо во Шангај, потпишаа договор во понеделникот (23-ти ноември) за учеството на Македонија на настанот.
Хрватската влада драстично ќе го намали бројот на работните дозволи за странските работници, почнувајќи од 2010 година, поради економската криза и растечката невработеност.
Според весникот Пословни дневник само 902 нови дозволи ќе бидат издадени во 2010 година, наспрема 4.267 оваа година.
Првиот инвестициски форум Косовo-Велика Британија, се одржа во вторникот (24-ти ноември) во Лондон.
Косовскиот министер за трговија и индустрија, Љутфи Жарку, ги информираше учесниците за пријателската инвестициска клима, истакнувајќи ги ниските даноци.
Британскиот амбасадор во Косово, Енди Спаркс, го опиша како место на големи можности.
Моментно, 60 британски претпријатија работат во Косово.
Бугарскиот парламент во средата (25-ти ноември) го одобри зголемувањето од 5 отсто на даноците што се наплаќаат на приходите на претпријатијата за обложување.
Данокот ќе биде зголемен од 10 на 15 отсто.
Според владејачката партија, ГЕРБ, и другите партии кои ја поддржуваат легислативата, потегот ќе има позитивно влијание на буџетот, носејќи приходи од околу 17 милиони евра.
(Разни извори – 20/11/09-27/11/09)
