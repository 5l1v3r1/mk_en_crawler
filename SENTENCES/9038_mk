19/10/2012
Линда Карадаку за Southeast European Times во Приштина -- 19.10.12
Студентите на Приштинскиот универзитет изразуваа незадоволство поради влијанието на политичките партии во назначувањето на високите претставници на универзитетот. 
Универзитетот, основан во 1969 година, има 17 факултети и повеќе од 41.000 студенти.
Врз основа на регулативите за работата на Сенатот на универзитетот, сенатот ги избира членовите на Управниот совет на универзитетот, кој го избира ректорот на универзитетот.
Актуелниот ректор, Ибрахим Гаши, од Сојузот за Ново Косово, беше избран во јули од Управниот совет на универзитетот.
Студентите протестираа на 1-ви октомври против назначувањето на Нури Беџети за проректор на универзитетот, фрлајќи јајца и судирајќи се со полицијата, која уапси седум студенти во дворот на универзитетот.
Муса Претени, заменик-претседател на студентскиот парламент, рече дека Беџети го добил назначувањето бидејќи е советник на министерот за образование.
„Студентскиот парламент на Приштинскиот универзитет ја искажа својата длабока загриженост и побара од ректоратот да ги разреши ваквите луѓе кои доаѓаат од политичките партии, веднаш“, изјави Претени за медиумите.
На 7-ми октомври претставниците од студентскиот парламент се состанаа со Гаши. 
Иако ректорот рече дека Беџети ќе остане на функцијата, тој й рече на студентската организација дека Беџети нема да ја води комисијата за избор на академскиот персонал на универзитетот.
Претставникот на студентскиот парламент Ариан Јанова изјави за косовскиот весник Зери дека студентите ќе продолжат со протестите ако ректорот не го одржи своето ветување.
„Партиските назначувања на универзитетот и насилството врз студентите, содржaт закана и насилство за целото општество“, вели Студентското движење за еднаквост, учење, критики и акција. 
„Бараме одговорност од универзитетското раководство за ситуацијата во која се наоѓа истото.“
Студентите, исто така, се спротивставија на новиот нацрт-статут на универзитетот. 
Статутот, во кој се утврдени деталите за тоа како се води универзитетот, беше променет во согласност со новиот закон за високо образование.
Еден од главните членови што треба да се промени во статутот е составот на Управниот одбор на универзитетот, кој го избира ректорот и проректорот. 
Со актуелниот статут, Управниот совет се состои од четворица членови избрани од Министерството за образование и пет од академскиот персонал избрани од сенатот на универзитетот.
Според новиот закон за високото образование, сите членови на Управниот совет сега ќе доаѓаат од надвор.
Студентите испратија писмо до косовските пратеници, повикувајќи ги да гласаат против предлог-статутот на универзитетот, кој се очекува да биде ставен на расправа овој месец.
Студентите велат дека предлог-статутот, составен од Управниот совет и Ректоратот, не беше дискутиран во самиот универзитет.
„Ниту студентите, ниту професорите, не беа прашани за неговата содржина“, велат студентските невладини организации, додавајќи дека сакаат да отворат дискусија која ќе ги вклучи универзитетските студенти, професорите и граѓаните во предлогот.
Студентите ги обвинуваат сегашната и минатите влади за ситуацијата на универзитетот. 
„Во ситуација каде што нема вистински план за образованието, во кој универзитетот би имал клучна улога, властите [владата и политичките партии] ја трансформираа [универзитетската контрола] во нивни инструмент“, рекоа тие.
Арбен Морина, советник на министерот за образование, наука и технологија, Раме Буја, рече дека министерството не се согласува. 
„Сите членови на [универзитетот] подлежеа на правилата предвидени со правните норми и тие поминаа со гласање“, рече Морина за SETimes.
Рон Ѓиновци, студент на Приштинскиот универзитет и поранешен активист во студентското движење, рече дека главниот проблем е начинот на кој универзитетот е организиран и неговиот однос со владините институции.
„Дефинирањето на универзитетскиот статус од Управниот одбор ... 
е проблем“, рече Ѓиновци заSETimes.
Некои опозициски партии се согласуваат дека има политички интервенции на универзитетот.
Според Демократската лига на Косово, ангажманот на академскиот и административниот персонал во двата други јавни универзитети во Призрен и во Пеќ, е „исклучително“ политизиран.
