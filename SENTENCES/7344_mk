06/09/2012
Клаудија Лутовска за Southeast European Times во Битола -- 06.09.12
Некои регионални влади работат на тоа да им помогнат на земјоделците, откако високите температури во регионот придонесоа за голема суша која предизвика штета на приносите од повеќе од една милијарда евра и ќе ги зголеми цените на храната и до 25 отсто, велат експертите.
„Цените на големо за животинската храна, цените на месото и млекото ќе се зголемат и до една третина во 2013 година. 
Храна и енергија ќе мора да се се увезуваат“, изајви заSETimes Благој Илиевски, економист во Битола.
„Во изминатата година имаше само 102 литри дожд, кој падна во еден период од 15 дена. 
Ваквите бројки се карактеристични за неплодна, полупустинска клима“, рече заSETimes Санде Костов, менаџер на фарма во Ерџелија, во Овче Поле, најголемиот регион со обработливо земјиште во Македонија.
Работите уште повеќе ги влоши драстичното намалување на нивоата на водата во реките, особено во Србија, каде што приносите од жетвата паднаа за една третина, а земјоделците се во паника како да го одржат нивото на животини.
Од македонското Министерство за земјоделство заSETimes изјавија дека штетата е најголема на посевите што не се покриени со системите за наводнување. 
Една третина од пченицата и јачменот во земјата, како и непознато количество зеленчук и овошје, претрпеа штета.
„Жетвата ќе биде петпати помала од очекуваното“, изјави заSETimesмакедонскиот министер за земјоделство, Љупчо Димовски.
Во Србија Министерството за земјоделство објави дека родот од сојата ќе биде 50 отсто помал во споредба со минатата година.
Горан Јесиќ, секретар за земјоделство за Војводина, рече дека за да се ублажат последиците од сушата, владата ослободи 15.000 фарми од обврската да платат за вода за период од една година.
Хрватската Земјоделска комора процени дека штетата моментално изнесува 135 милиони евра и се зголемува. 
Владата прогласи вонредна состојба во некои области, но најмногу е погодена Славонија.
„Штетата на приносите изнесува меѓу 30 и 80 отсто, но во некои региони и 100 проценти“, рече хрватскиот министер за земјоделство, Тихомир Јаковина.
Штетите во БиХ се проценуваат на 510 милиони евра. 
Во земја каде што една петтина од населението живее од земјоделство, житните растенија, особено пченицата, се целосно уништени, додека производството на млеко се намали.
Земјоделците во БиХ велат дека оваа година е најлошата година на која се сеќаваат.
„Не знаеме како ќе ни биде надоместено за штетата, како ќе ги вратиме кредитите и како ќе почнеме со новата сезона на садење без пари. 
Земјоделците се преморени; три од последните четири години беа сушни, а една ја обележаа поплави“, рече за SETimes Владимир Урошац, претседател на Здружението на земјоделци на Република Српска.
Министерот за земјоделство на ФБиХ, Јерко Иванковиќ, потврди дека плаќањата се започнати.
„Еден дел исплативме во август, а другиот дел ќе биде платен во септември“, рече Иванковиќ заSETimes.
„Земјоделците бараат план за компензација и рехабилитација на земјоделскиот сектор од природни катастрофи, за спречување на прекумерниот увоз и обезбедување на извозот. 
За жал, тие не очекуваат тоа да се случи“, рече Авдо Муслимовиќ, претседател на Федерацијата на земјоделски производители.
Сушата во Романија особено ги погоди земјоделците во Трансилванија, каде што малите фарми не успеаја да ги остварат квотите на производство неопходни за претходно договорените количества за извоз.
„Бидејќи сушата продолжува, земјоделците ги користат своите сопствени водни ресурси. 
Иако тоа може да помогне на краткорочен план, решението е да има капитални инвестиции и ефикасно управување со постојните водни ресурси“, рече заSETimes Андрија Секуловски, претседател на македонската Федерација на фармерите.
Секуловски рече дека на крајот владите ќе мора да создадат стратегија за приспособување на земјоделскиот сектор на климатските промени и да ги едуцираат земјоделците во врска со тоа.
Последиците од сушата особено го погодија сточарството.
„Со оглед на зголемувањата на цените на животинската храна, прашање на време е кога ќе бидеме принудени да почнеме со колење на основните стада животни“, рече заSETimes Ефтим Шаклев, претседател на македонската Асоцијација на фармери.
Димовски рече дека македонската влада ќе интервенира со тоа што ќе стави на располагање одредено количество животинска храна од државните резерви.
