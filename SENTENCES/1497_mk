02/02/2010
Словенечкиот премиер Борут Пахор беше во изненадна посета на Белград и се состана со српскиот претседател Борис Тадиќ доцна во петокот (29-ти јануари).
Според словенечките медиуми, посетата имаше за цел зајакнување на економските врски меѓу двете држави, при што главна тема беа словенечките инвестиции во Србија.
Тие, исто така, разговараа околу шансите на Србија за пристапување во ЕУ.
Кипарскиот претседател Деметрис Христофиас и водачот на кипарските Tурци Мехмет Али Талат во средата (27-ми јануари) одлучија да го продолжат вториот круг од тековните интензивирани разговори за повторното обединување на поделениот остров во обид за постигнување напредок.
Шефот на ОН Бан Ки-Мун ја започна тридневната посета на островот во неделата.
Кинескиот министер за надворешни работи, Јанг Јиечи, допатува во саботата (30-ти јануари) во Кипар, на тридневна официјална посета на покана од својот колега Марко Кипријану.
Јанг се состана со претседателот Деметрис Христофиас и претседателот на парламентот Мариос Гаројан.
Разговорите се фокусираа на билатералните врски, односите меѓу ЕУ и Кина и меѓународните прашања од заеднички интерес.
По состанокот со турскиот колега Реџеп Тајип Ердоган во петокот (29-ти јануари) во Анкара, бугарскиот премиер Бојко Борисов рече дека неговата држава ги поддржува реформите во Турција, која сака да ја види во ЕУ.
Ердоган рече дека и покрај некои обиди за блокирање на процесот на пристапување на Турција, неговата влада ќе продолжи да работи на остварувањето на оваа цел.
Тој и Борисов потпишаа договор за забрзување на работата на проектот за гасоводот Набуко.
Maкедонијa ќе предложи подобрување во билатералните односи со Грција, изјави македонскиот министер за надворешни работи, Антонио Милошоски, во Љубљана на 26-ти јануари, по разговорите со својот словенечки колега Самуел Жбогар.
Милошоски рече дека Скопје ќе предложи иницијатива за избегнување на двојното оданочување со Грција, како и подигање на нивото на постојните канцеларии за врски во амбасади во Скопје и Атина, и отворање нов граничен премин.
Жбогар рече дека се надева оти долготрајниот пограничен спор ќе биде решен за време на шпанското претседателство на ЕУ, кое завршува во јуни.
Во Стразбур, грчкиот премиер Јоргос Папандреу изјави пред Парламентарното собрание на Советот на Европа на 26-ти јануари дека дојде време за решавање на битката околу името со Македонија.
Тој рече дека решението треба да биде прифатливо за двете држави и дека ако прашањето биде решено задоволително, Атина ќе ги поддржи напорите на Скопје за пристапување во ЕУ и НАТО.
(Разни извори -- 27/01/10-02/02/10)
