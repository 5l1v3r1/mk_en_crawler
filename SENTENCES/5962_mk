11/01/2011
Од Мухамет Брајшори за Southeast European Times во Приштина -- 11/01/11
Премиерот Хашим Тачи и Демократската партија на Косово (ПДК) се популарни во неговиот роден регион Дреница, во Косово.
Всушност, толку популарни што постојано освојуваат најголем дел од гласовите таму.
На изборите на 12-ти декември, одѕивот беше поголем од 94 отсто, при што најголем дел беше за партијата на Тачи.
Постојано силните резултати на ПДК покренаа сомневања кај јавноста.
Серија медиумски извештаи и интернет објавувања ја претставија Дреница како обземена од нерегуларности и под контрола на добро организирана политичка машина.
Министерот за внатрешни работи, Бајрам Реџепи, член на ПДК, вели дека градот е неправично издвоен.
„Од каде сите овие разговори за Дреница“, рече тој, „кога ги имате истите проблеми за време на изборите во Приштина, во Подуево, во Дечани?“
И навистина, некои аналитичари велат дека Дреница е симптом за многу поголем проблем, кој се среќава низ цело Косово.
„Секоја политичка партија учествува во манипулации преку своите претставници и набљудувачи“, вели приштинскиот колумнист Фатлум Садику.
„Изборниот менаџмент систем пропадна и ако ги посетите канцелариите на директорите на училиштата -- менаџерите на гласачките центри -- ќе најдете гласачки материјал, не само во Дреница, туку насекаде.“
Секоја партија има свои упоришта, објаснува тој.
Дали е Дреница, каде што доминира ПДК, базата на ААК во Дечани, наклонетите кон ЛДК Подуево и Приштина, ситуацијата е „секогаш истата“.
Проблематичната економија на Косово разгорува политички манипулации, велат аналитичарите.
Во земја со највисока стапка на невработеност во Европа, добивањето работа во јавниот сектор е голема работа -- а начинот да се стори тоа е честопати поврзан со тоа да се застане во редот на онаа партија што доминира во одредена област.
„Во претходните години видовме нерегуларности, кои се очекуваа, и тие не се изненадување“, вели Енѓелуше Морина, извршна директорка на Косовската иницијатива за стабилност.
„Изненадувачки е дека нерегуларности се случија во истите области -- отсекогаш имате приговори од политичките партии во Дреница, сега во Малишево и Глоговац, и традиционално две или три партии се осомничени како „организатори на нерегуларностите“, рече тој.
