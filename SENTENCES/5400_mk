21/09/2010
Од Недељко Рудовиќ за Southeast European Times во Подгорица – 21/09/10
Црногорските армиски сили, заедно со своите колеги војници од Соединетите Американски Држави и осум партнерски земји, ја демонстрираа во петокот (17-ти септември) својата подготвеност за спроведување заедничка акција во кризни ситуации.
Пред публика која вклучуваше највисоки црногорски претставници, началникот на Генералштабот и медиумски екипи, тие ја покажаа својата способност за спасување луѓе чиј живот е во опасност.
Вежбите се одржаа во касарната во Даниловград, на 20 километри оддалеченост од Подгорица.
Околу 300 армиски припадници и спасувачки тимови од десет партнери се однесуваа како да се соочуваат со вистинска ситуација.
Првата вежба вклучуваше борби, спасувачки операции и евакуација на жртвите од втор кат на зграда.
Опрема за спуштање на жртвите, специјални јажиња и специјални перници беа донесени за неколку минути.
Потоа беа симулирани експлозија и уништување мост.
Спасувачите извлекоа луѓе од смачкани возила и помогнаа да се отстранат токсични хемикалии.
Повредените беа транспортирани со хеликоптер до импровизирана болница, комплетирана со операциона соба опремена за справување со природни, технолошки и биолошки инциденти.
Пожарот на мостот, во меѓувреме, бараше повеќе од копнени противпожарникарни напори.
За неколку минути, припадниците на хеликоптерско-авионска единица на црногорскиот Оддел за итни ситуации и граѓанска безбедност го изгаснаа пожарот воздушно со два авиони „Ер трактор“.
Сето ова беше дел од амбициозната воено-медицинска вежба, МЕДЦЕУР 2010, организирана од црногорското Министерство за одбрана и американската Европска команда.
Истата беше најголема ваква вежба организирана од Црна Гора откако земјата доби независност во 2006 година.
Вежбата почна на 10-ти септември и ќе трае до среда.
Покрај Црна Гора и Соединетите Држави, учесници на вежбата беа и Ерменија, Азербејџан, Босна и Херцеговина, Грузија, Македонија, Молдавија, Србија и Украина.
„Ова е можност да учиме едни од други и, ако во иднина биде потребно да работиме заедно, ќе бидеме пријатели и можеме да работиме на заеднички процедури“, рече кодиректорот на вежбата, американскиот армиски генерал-полковник Брент Вејселер, на почетокот.
