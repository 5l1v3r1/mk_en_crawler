11/07/2007
САРАЕВО, Босна и Херцеговина (БиХ) -- Како прв голем чекор на функцијата висок претставник во БиХ, Мирослав Лајчак, во вторникот (10-ти јули) нареди отпуштање на висок полициски командант на босанските Срби и суспендирање на 36 полицајци осомничени за вмешаност во масакрот во Сребреница во 1995 година.
Лајчак, исто така, им нареди на властите да ги запленат пасошите на 93 полицајци под истрага за воени злосторства или за помагање на бегалците обвинети за воени злосторства да ја избегнат правдата.
Лајчак рече дека го отпуштил Драгомир Андан, заменик-директор на полицијата на босанските Срби, за да му оневозможи да ја користи својата позиција за помош на бегалците.
Лајчак, исто така, објави дека вовел амандмани на легислативата со кои на осомничените за воени злосторства ќе им биде потешко да избегаат во соседните земји.
Голем број полицајци ќе бидат сослушани во врска со обвиненијата за лажно сведочење на судењата за воени злосторства во БиХ и на други места.
Во другите вести, најмалку 30.000 луѓе се очекува да присуствуваат на церемониите во среда по повод одбележувањето на 12-тата годишнина од масакрот во Сребреница.
Ќе бидат погребани уште 465 чии остатоци беа пронајдени во масовни гробници во областа на Сребреница.
(Независне новине, Дневни аваз - 11/07/07;
Ројтерс, АФП, веб-страница на ОХР, РТРС, НТВ Хајат, АП - 10/07/07)
