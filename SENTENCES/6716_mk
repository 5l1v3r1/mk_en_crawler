02/11/2011
Линда Карадаку за Southeast European Times во Приштина -- 02.11.11
Косово почна да издава биометриски пасоши во понеделникот (31-ви октомври), исполнувајќи уште еден важен критериум за визната либерализација со ЕУ. 
Премиерот Хашим Тачи ова го поздрави како „голем чекор“.
„Тоа е документ кој ги изедначува граѓаните на Република Косово со оние на ЕУ“, рече Тачи на церемонијата за време на која беа предадени првите биометриски пасоши. 
Тој ја нарече приликата „Ден на европско Косово“.
Фатос Бајчиновци, Зумрије Грајчевци и Ендер Алија беа првите што ги добија новите пасоши. 
Бајчиновци изјави за новинарите дека се надева оти наскоро ќе може да патува без виза.
Но, Косово треба да ги исполни и другите критериуми за тоа да стане реалност.
„Главниот и најтежок столб што треба да се спроведе во Косово е владеењето на правото и јавната безбедност, борбата против корупцијата и организираниот криминал“, рече за SETimes Фатмир Цури, координатор на програмата за европска интеграција во фондацијата Косоварско граѓанско општество.
Политичката волја не е доволна, рече тој. 
„[Таа] треба да се трансформира во конкретни акциски планови и реален напредок.“
Косово е единствената земја на Балканот што сé уште не обезбедила договор за визна либерализација со ЕУ. 
Фактот дека пет членки на ЕУ не го признале Косово е голема пречка.
„Непризнавањето на пет земји од ЕУ скапо нé чини“, рече Цури.
Портпаролот на ЕУ, Маја Кочијанчиќ, вели дека Унијата останува посветена на процесот.
„ЕУ јасно се обврза дека дека целиот регион е подобен за тоа. 
Очигледно тоа не доаѓа без исполнување на критериумите; затоа е создаден патоказ“, рече Кочијанчиќ за SETimes.
Другите земји во регионот потпишаа договори со ЕУ за репатријацијата/реинтеграцијата, и Европската комисија преговараше за договорите во име на Унијата. 
Но, Косово се соочува со единствени пречки, рече Цури.
„На Косово му требаат дополнителни напори за да потпише вакви договори еден по еден, што го прави случај sui generis и во овој процес. 
Овие договори не се доволни“, додаде Цури.
Усвојувањето на легислативата за репатријација/реинтеграција, ќе помогне да се отвори патот за ЕУ официјално да ги одреди условите за визната либерализација за Косово. 
Тоа може да се случи до крајот на оваа година.
„Со овие услови, кои се подготвуваат од Европската комисија, конечно може да започне дијалог во декември“, рече Цури, додавајќи дека на земјите во регионот како што се Албанија и Босна и Херцеговина, им требаат две до три години за да ги комплетираат преговорите.
Во таков случај, Косово може да добие безвизен режим во декември 2013 година.
Биометриските пасоши и лични карти -- кои се очекува да го чинат Косово 10 милиони евра -- се меѓу 40 или 50 критериуми кои Косово мора да ги исполни, додаде Цури.
