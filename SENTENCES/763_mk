17/10/2006

При посетата на хрватскиот премиер, Иво Санадер, на САД тој одржа состаноци со американскиот претседател Џорџ В.Буш и со високи претставници на администрацијата. 
На врвот на агендата на Санадер беше кандидатурата на Хрватска за членство во НАТО и во ЕУ.
***
Министрите за внатрешни работи на Југоисточна Европа се собраа во четвртокот (12-ти октомври) на дводневен состанок во Будва, Црна Гора. 
Фокусот беше ставен на напредокот постигнат во заедничката борба против сите видови организиран криминал, како и евентуалното зајакнување на регионалната и прекуграничната соработка во оваа област. 
Учествуваа претставници од Босна и Херцеговина, Хрватска, Македонија, Црна Гора, Србија и Словенија.
***
Црногорскиот претседател Филип Вујановиќ ја посети Словенија, при што оствари разговори со својот колега Јанез Дрновшек. 
Двајцата изразија подготвеност за проширување на билатералната соработка и Словенија се понуди да й помогне на Црна Гора во напорите за ЕУ интеграција и нејзината кандидатура за влез во програмата на НАТО Партнерство за мир.
***
Aлбанскиот претседател Алфред Мојсиу во четвртокот (12-ти октомври) се состана со Кристофер Џ. 
Хо, директор на канцеларијата за Југоисточна Европа на американскиот Стејт департмент. 
Тие разговараа за ситуацијата во регионот и последите настани во разговорите за статусот на Косово. 
Хо ги повика сите партии во Албанија да се согласат со изборните реформи, истакнувајќи ја важноста на одржувањето слободни и фер локални избори во согласност со демократските стандарди.
***
Водачот на кипарските Турци Meхмет Али Талат во понеделникот (9-ти октомври) допатува во Брисел, на тридневни неформални разговори со претседателот на Европската комисија, Жозе Мануел Баросо, комесарот за проширување на ЕУ, Оли Рен, и претседателот на Европскиот парламент, Јозеп Борел. 
Талат побара да се стави крај на економската изолација на северниот дел од Кипар, со кој управуваат Турците.
(Разни извори – 10/10/06-17/10/06)
