12/08/2009
Од Јонилда Коци за Southeast European Times во Тирана – 12/08/09
Премиерот Сали Бериша неодамна објави дека владата го поддржува амандманот со кој се признаваат истополовите бракови. 
Ако биде усвоен, Албанија ќе биде првата земја во регионот што го сторила тоа.
Хомосексуалноста е табу-тема во Албанија -- истата не беше декриминализирана до 1995 година. 
Членовите на локалната заедница хомосексуалци го прикриваат својот идентитет, живеејќи во страв поради жигосувањето на нивната сексуална ориентација и заканите по нивната безбедност.
Со законската иницијатива на новата влада за истополови бракови, Бериша се надева дека тоа ќе се промени.
„Целта ни е да најдеме правна основа за ова право кое е веќе легитимизирано во европските земји“, рече Бериша на интервладиниот состанок за европска интеграција на крајот од минатиот месец.
„Без оглед на дебатите што може да произлезат од ова, дискриминацијата е неприфатлива“, рече тој.
Хомосексуалната заедница е возбудена поради оваа позиција на владата.
„Ова не е само чекор што треба да се направи [заради] европската интеграција, туку треба да се направи првенствено за еманципација на албанското општество“, објави Сојузот против дискриминација на лезбејките, хомосексуалците, бисексуалците и трансродовите, со седиште во Тирана.
„Гордни сме што нашата земја им се приклучува на многу други во прифањето на еднаквоста и отфрлањето на дискриминацијата против лезбејките, хомосексуалците, бисексуалците и трансродовите луѓе.“
Сепак, многумина во Албанија, особено во верскиот сектор, жестоко се противат на амандманот и веруваат дека бракот е заедница единствено на маж и на жена.
„Ваков вид закон претставува грубо кршење на нормите и принципите на човечкиот морал и може да предизвика опасна девијација, особено меѓу младите луѓе“, рече Сајмир Рушеку, заменик-претседател на албанската муслиманска заедница.
„За жал, денес овие закони се сметаат за напредок, но тоа, всушност, не е точно. 
Покрај тоа, должност на секоја влада е да го штити бракот“, рече монсињор Ѓерѓ Френдо од Албанската католичка црква.
Владиката Андон Мердани од Албанската православна црква вели: „Овие видови брак ги сметаме за проблем за општеството“.
Вкупно 84 гласови се потребни за промена на постојниот Закон за семејство. 
Во моментов Демократската партија на Бериша нема доволно гласови за усвојување на амандманот.
Но, Сојузот против дискриминацијата на лезбејките, хомосексуалците и трансродовите се надева.
„Со нетрпение ја очекуваме поддршката на сите партии и усвојувањето на овој закон против дискриминацијата наскоро, кога ќе започне следната сесија на парламентот“, се вели во соопштението на групата.
