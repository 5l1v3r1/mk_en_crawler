09/11/2010
ПОДГОРИЦА, Црна Гора -- Министерката за интеграција, Гордана Ѓуровиќ, и шефот на делегацијата на Европската комисија (ЕК) во Подгорица, Леополд Маурер, во понеделникот (8-ми ноември) потпишаа финансиски договор вреден 28,6 милиони евра, во рамките на инструментот за националната програма за претпристапна помош од 2010 година.
По церемонијата, тие се согласија дека поддршката на ЕУ е од суштинска важност за демократските и економските реформи во Црна Гора.
Средствата од програмата за 2010 година ќе бидат искористени за зајакнување на институционалните капацитети во судството, полицијата, локалната власт и транспортот.
Дел од парите, исто така, ќе бидат искористени за проектите во областа на заштитата на животната средина, како и социјалните програми, здравството и финансискиот сектор.
Во вторник ЕК ќе ги објави своите извештаи за напредокот на аспирантите за ЕУ, вклучително и Црна Гора.
Документот се очекува да препорача доделување кандидатски статус во ЕУ за Подгорица, макар што Маурер коментираше во понеделникот дека земјата треба да заврши уште многу работа пред да ги започне преговорите за пристапување.
(Радио Слободна Европа, Кафе дел Монтенегро - 08/11/10)
