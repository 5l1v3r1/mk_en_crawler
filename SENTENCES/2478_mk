26/09/2005
Од Василис Василиу за Southeast European Times во Атина – 26/09/05
Илјадници луѓе се собраа на атинскиот плоштад Омонија доцна во неделата (25-ти септември) за да ја прослават шампионската титула на земјата во европската кошарка. 
Грција ја победи Германија со 78:62 во финалето. 
Огнометот го осветлуваше небото над грчкиот главен град додека навивачите ја пееја државната химна, како за големата прослава на минатогодишната европска фудбалска титула.
Играјќи во преполнетата сала пред 20.000 присутни во Белград, Грците употребија добра тимска игра, цврста одбрана и силни надворешни погодоци на кошот за да го освојат својот прв златен медал во кошарка од 1987 година досега. 
Тие дојдоа во водство во првите три минути и го задржаа до самиот крај на играта. 
Пет секунди пред крајот грчките играчи започнаа да се гушкаат и престанаа да го бранат својот кош.
Мажоретките облечени во античка грчка облека играа на сиртаки музиката на Зорба околу тимот. 
Ѕвезда на вечерта беше Теодорос Папалукас, кој постигна 22 поени, вклучувајќи и две тројки на почетокот од играта, кои го стимулираа грчкиот тим.
Панајотис Јанакис, грчкиот тренер, сето ова го има видено претходно. 
Во 1987 година Јанакис беше главниот одбранбен играч на грчкиот тим кој ја освои титулата првак против Советскиот Сојуз со драматичен резултат од 103:101. 
Тогаш, како и сега, Грција не се сметаше за фаворит на турнирот.
Со триумфот во неделата Јанакис стана првиот човек во Европа кој освоил златен медал како играч и како тренер. 
Веднаш по победата неговиот тим го фрли во вис трипати.
Натпреварот Грција-Германија беше „песна“ во споредба со драматичното полуфинале претходниот ден. 
Играјќи против Франција Грција заостануваше за седум поени на само 63 секунди пред крајот. 
Со деталната стратегија на Јанакис Грците успеаја да ја намалат разликата на два поени на 11 секунди пред крајот. 
Под огромен притисок од Французите Димитрис Диамантидис успеа да постигне тројка на знакот на сирената, и да й донесе победа на Грција од 67:66.
Германија, исто така, ја победи Шпанија за само еден поен во полуфиналето, отворајќи простор за возбудлива игра во неделата. 
Но, Грција успеа да го надигра одличниот Дирк Новицки од германскиот тим. 
Тој беше прогласен за најдобар стрелец и за најкорисен играч.
Со овој шампионат Грција го постигна она што според многумина беше незамисливо. 
Немајќи ниту еден единствен НБА играч во својот состав таа ги победи Русија, Франција и Германија и нивните главни ѕвезди - Андреи Кириленко, Тони Паркер и Новицки. 
„Грција ја шокираше Европа и го освои златото на Европскиот шампионат 2005“, објавија вчудоневидените организатори на натпреварот, ФИБА Јуроп.
Навивачите се собраа на плоштадот Омонија и солунската Бела кула, вообичаено собиралиште за секој спортска победа, каде што прославуваа на благиот дожд. 
Големите грчки градови беа исполнети со навивачи кои ги вееја знамињата и свиреа со свирките од автомобилите.
