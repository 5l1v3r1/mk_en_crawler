05/05/2006
Од Георги Митев-Шантек за Southeast European Times во Белград -- 05/05/06
Бројот на граѓаните на и под нивото на сиромаштија во Србија останува буквално непроменет во изминативе неколку години, и покрај значителниот економски раст и јавните трошоци. 
Пет години по демократската револуција, земјата сé уште е во првата фаза на транзицијата и властите не можат да проценат дали чекорите што се преземаат имаат ефект.
Според првиот владин извештај за спроведувањето на стратегијата за намалување на сиромаштијата, парите се инвестирани во сé што се сметало дека ја намалува сиромаштијата -- економијата, вработувањето, здравствената заштита и образованието. 
Но, поради линеарниот буџетски систем, велат официјалните претставници, невозможно е да се определат директните врски помеѓу конкретните трошоци и постигнатите ефекти.
На некој начин, Србија не се разликува од другите земји во транзиција, во тоа што сиромаштијата останува рурален феномен. 
Со оглед на тоа што растот на платите и пензиите во Србија го надминува растот на сите други приходи, бројот на граѓаните на ниво на сиромаштија во градовите не е променет, додека целокупната стапка на сиромаштија годишно се зголемува за 0,5 отсто.
Според извештајот на Светската банка за 2005 година, стапката на сиромаштија на Србија од 10,5 отсто е еднаква на онаа во Романија, но е поголема од онаа во Бугарија, Хрватска и Полска. 
Истата е помала во споредба со Албанија, каде што стапката на сиромаштија изнесува 25 отсто.
Верувањето кај граѓаните дека живеат полошо од порано е повеќе на зборови отколку што тоа бројките го покажуваат. 
Сеќавањата на „златите времиња на 70-тите години“ -- кога животниот стандард беше трипати поголем од денес -- се свежи во главите на луѓето. 
Очекувањето од свртувањето кон демократијата во 2000 година беше за далеку поголеми подобрувања во споредба со хаосот во 1990-тите, кога БДП беше буквално преполовен.
Всушност, голем број статистички показатели се позитивни. 
Просечната официјална плата се зголемува за 7 отсто годишно, или 209 евра во минатата година, додека просечната плата е зголемена за 2,5 отсто, или 128 евра годишно. 
Бројките ќе бидат дури и повисоки ако бидат земени предвид платите во сивата економија. 
Според истражувањето спроведено од страна Бирото за статистика во октомври 2005 година, стапката на невработеност изнесувала 18,5 отсто. 
Истовремено, Државниот завод за вработување регистрираше 27,2 отсто стапка на невработеност, додека според проценките на ЕУ таа стапка изнесува 32,4 отсто.
Владината стратегија за намалување на сиромаштијата беше усвоена во 2003 година, а во 2004 година беше формиран тим за спроведување на истата. 
И покрај тоа што планот беше најавен како прва програма што ги вкрстува секторите, владата признава дека државните институции сé уште немаа механизми за систематско следење на нејзиното спроведување. 
Од тие причини, итно потребен систем за следење и проценка на стратегијата. 
Властите се соочуваат со сериозна задача ако сакаат да ја постигнат целта на намалување на сиромаштијата за половина до 2010 година.
