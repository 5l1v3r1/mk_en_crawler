30/07/2012
Менексе Токјај и Билјана Лајмановска за Southeast European Times во Истанбул и Скопје -- 30.07.12
Изградбата на најголемиот приватен станбен комплекс во Скопје од страна на турската компанија Чевахир Холдинг се очекува да ја зајакне македонско-турската соработка, како и да поттикне економски развој во македонскиот главен град.
Есер Чевахир, член на управниот одбор на Чевахир Холдинг, за SETimes изјави дека примарна цел на компанијата е да ги прошири иновативните проекти на нови пазари.
„Македонија е пазарна економија во развој и има добри односи со Турција.
Предноста која Македонија ни ја нуди нам доаѓа од нејзината местоположба како портa кон Европа без визи“, рече Чевахир.
Станбениот комплекс се наоѓа во растечката скопска општина Аеродром.
Се протега на 280.000 квадратни метри и се состои од четири кули со 42 ката -- високи 130 метри -- и бизнис и трговски центар.
Компанијата најави дека ќе го заврши за три години.
Сопственикот Ибрахим Чевахир изјави дека биле одржани значителни средби со лидерите на Македонија во фазите на планирање пред склучување на договорот.
Проектот, исто така, е можност за намалување на стапката на невработеност од 30 отсто.
„Повикавме некои експерти и менаџери од Турција, но обрнавме посебно внимание да вработиме Македонци за другите клучни фази на градежните работи“, изјави Чевахир.
Изградбата ќе биде спроведена од страна на турско-македонски инженерски тим, но официјални лица изјавија дека во неа ќе бидат ангажирани други производствени и услужни сектори.
Премиерот Никола Груевски рече дека владата ќе ги послуша повиците на Чевахир за ублажување на законот за вработување и на драго срце ќе прифати странски консултанти.
„Овој вид на огромна изградба ќе влијае врз најмалку 20 други стопански гранки и ќе додаде вредност на целокупната економија на земјата“, изјави Владимир Пешевски, вице-премиер на Македонија.
Турскиот претставник во Скопје, амбасадорот Сокменсур Гурол, изјави дека се надева дека турските инвестиции во Македонија ќе се зголемат уште повеќе.
„И покрај тоа што се наоѓаме во време на глобална криза, билатералните економски и трговски односи меѓу Турција и Македонија се развиваат со брзо темпо и ние со нетрпение очекуваме, за наша заедничка корист, дополнително зајакнување на економските врски“, рече тој.
Комплексот ќе биде дом на 5.000 лица, а се очекува дополнителни 2.000 до 3.000 лица да го посетуваат дневно.
Eкспертите за недвижности и граѓаните предвидуваат дополнителна придобивка -- намалување на цените на недвижностите, кои во моментов се движат од 1.200 до 1.300 евра по квадратен метар.
„Со поголема понуда на станови, [цените] може да се намалат, изјави Славчо Таневски, жител на општината, за SETimes.
Продажбата на станови не е започната сé уште, но претставници на компанијата велат дека интересот е голем.
Македонците и Турците се интересираат за напредокот на проектот.
Некои Турци веќе се инспирирани да инвестираат во недвижностите во Македонија и ги бараат семејните врски.
Асли Озар, жител на Истанбул, одлучи да купи стан во станбениот комплекс на Чевахир.
„Имам силни семејни корени во Скопје ...
Сите од моето семејство беа прилично возбудени поради еден толку важен станбен проект.
Тоа е силен поттик за некои турски граѓани [да] ги побараат своите македонски корени", изјави Озар за SETimes.
