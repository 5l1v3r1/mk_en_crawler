27/12/2005
САРАЕВО, Босна и Херцеговина (БиХ) -- Командантот на Штабот на НАТО во БиХ, американскиот бригаден генерал Луис Вебер, ја потврди подготвеноста на Алијансата за брза реакција во случај да бидат пронајдени бегалците Радован Караџиќ и Ратко Младиќ. 
Во вторникот (27-ми декември) Вебер за „Дневни аваз“ изјави дека НАТО континуирано работи на добивањето информации за тоа каде се наоѓаат бегалците. 
Тој, сепак, потврди дека првичната одговорност лежи во рацете на босанските власти.
Во своето интервју за Би-Би-Си на крајот од минатата недела високиот претставник во БиХ Педи Ешдаун ја истакна важноста на апсењето на Караџиќ и Младиќ, предупредувајќи дека БиХ нема да ужива вистински мир сé додека тие не бидат изведени пред лицето на правдата.
Во неделата поранешниот началник на белградската полиција, Марко Ничовиќ, за една црногорска новинска агенција изјави дека Младиќ преговара за своето предавање со српските власти. 
Ничовиќ вели дека Младиќ се обидува да обезбеди финансиска поддршка за своето семејство, како и имунитет за оние кои му помогнаа во изминативе години. 
(Дневни аваз - 27/12/05, УПИ - 26/12/05; AП - 25/12/05; Независне новине, РФЕ, ПБС БиХ - 24/12/05)
