29/11/2004
Од Разван Амариеи за Southeast European Times во Букурешт -- 29/11/04
Првичните прелиминирани резултати од општите избори во неделата (28-ми ноември) во Романија покажуваат дека премиерот Адријан Настасе и неговите социјалдемократи се наоѓаат во водство, но со помала разлика од онаа во анкетите.
Со околу 36 отсто пребројани гласови Настасе води пред својот главен противкандидат во трката за претседател, Трајан Басеску, со разлика од 38 отсто наспрема 35 отсто од гласовите. 
Вадим Тудор, кандидатот на националистичката Партија за голема Романија (ПРМ) освои околу 12 отсто, додека Марко Бела од Унгарската демократска алијанса во Романија (УДМР) доби околу 7 отсо од гласовите. 
Одѕивот на гласачите изнесуваше околу 57 отсто.
Настасе и Басеску сега ќе се соочат во вториот круг од изборите, кој е закажан за 12-ти декември.
На парламентарните избори коалицијата ПСД-Хуманистичка партија води пред Алијансата на правдата и вистината на Басеску, која ја сочинуваат Национал-либералната партија (ПНЛ) и Демократската партија (ПД), со сосема мала разлика - 34 отсто наспрема 33 отсто. 
ПРМ има 13 отсто од гласовите. 
Со околу 8 отсто, делот на освоени гласови на УДМР на парламентарните избори е мошне близок до процентот на Унгарците во целокупното население.
Другите партии кои учествуваа на изборите не успеаја да го освојат потребниот праг од 5 отсто за добивање место во парламентот, а нивните претседателски кандидати заедно добија 7 отсто од гласовите. 
Оваа бројка, сепак, би можела да биде важна во вториот круг.
Водачите на ПСД побрзаа да прогласат победа. 
„Романија уште еднаш докажа дека има цврста демократија и дека сé она што го направи ПСД во изминативе години вредеше. 
Победивме на изборите и ќе започнеме со преговорите за новата влада“, рече Настасе по објавувањето на резултатите од анкетите што се спроведуваат по самото гласање.
Басеску, сепак, рече дека ниту една партија не освои повеќе од половина од пратеничките места, односно не доби право самостојно да ја води Романија. 
„Битката ... 
ќе се води во вториот круг од претседателските избори“, рече тој, истакнувајќи дека претседателот е тој кој го назначува премиерот и му дава мандат за составување на влада.
Опозицијата, исто така, повикува на истрага во врска со наводите за изборен фалсификат. 
„Про Демократија“, независна група која распореди 3.300 набљудувачи низ целата земја, објави дека е „преплавена од приговори“ за изборни нерегуларности, вклучувајќи и пренесување на поддржувачи на ПСД од едно избирачко место на друго, како и исчезнување на илјадници гласачки ливчиња.
„Про Демократија“ и другите невладини организации предупредија пред изборите дека неправилностите би можеле да доведат до разлика од 3 отсто - доволно за да се сврти ситуацијата во нечија корист во случај на изедначена трка.
Според аналитичарите, можни се голем број сценарија за новата влада. 
Владејачката коалиција би можела да се здружи со УМДР, некои членови на либералната опозиција или дури со националистичката ПРМ - и покрај тоа што повеќето сметаат дека тоа би било последното можно решение.
„Се знае дека ЕУ и САД отворено се против оваа партија, така што јас силно верувам дека ПСД како и алијансата ДА ќе ја избегнуваат“, рече Кристијан Тудор Попеску, главниот уредник на дневниот весник Адеварул.
