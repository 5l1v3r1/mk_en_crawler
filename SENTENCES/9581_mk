24/04/2013
Мухамет Брајшори и Ивана Јовановиќ за Southeast European Times во Приштина и Белград -- 24.04.13
Експертите сметаат дека финансирањето на ЕУ на регионалните програми треба да се фокусира на проекти кои ќе ја зајакнат соработката меѓу Косово и Србија, како интегриран дел од нормализацијата на односите меѓу двете страни.
Европската комисија ја финализираше серијата мерки за унапредување на регионалната соработка меѓу западнобалканските држави, во вкупна вредност од 272,75 милиони евра.
Берат Маќастена, истражувач во Приштинската иницијатива за регионална соработка и дијалог, изјави за SETimes дека проектите на ЕУ кои ја зголемуваат соработката меѓу граѓанското општество и универзитетите и институциите во Косово и во Србија ќе придонесат за нормализација на односите меѓу Приштина и Белград.
„Генералниот пристап кон регионалната соработка треба да биде фокусиран на односите Приштина-Белград, бидејќи тоа е делот со најголеми предизвици во регионот во моментов“, рече Маќастена.
„Сé уште нема програма за прекугранична соработка меѓу Косово и Србија. 
Европската комисија обрнува особено внимание на тоа процесот на регионална соработка да биде сеопфатен“, рече за SETimes Анка Падурару, претставник за односи со медиумите во Европската комисија.
За да се подобри регионалната соработка, од суштинска важност е да се отпочнат „компонентни програми“ кои се однесуваат на прекуграничната и транснационалната соработка, рече за SETimes Иван Кнежевиќ, заменик генерален секретар на Европското движење на Србија.
„Компонентните програми се фокусирани на соработката меѓу сите субјекти: општините, невладините организации, стопанската комора, универзитетите, музеите, училиштата ...“, рече Кнежевиќ.
ЕУ ги поддржува програмите во неколку сектори, како што се реформите на јавната администрација, правдата и внатрешните работи, развојот на приватниот сектор, транспортот и енергетската инфраструктура, животната средина и климатските промени, развојот на социјалниот сектор и други активности.
„Помошта од програмите за повеќекратна помош ги надополнува индивидуалните национални програми со тоа што се фокусира на регионалните аспекти и им помага на земјите да учат од искуствата на другите“, рече за SETimes Стојан Пелко, портпарол на канцеларијата за врски на ЕУ во Приштина.
„Поради огромната финансиска помош на ЕУ, сите држави имаат полза и се мотивирани да го остават минатото зад себе и да погледнат кон членството во Европската унија“, рече Маќастена.
Какви програми треба да финансира ЕУ за поддршка на регионалната соработка во регионот? 
Ве молиме споделете ги вашите размислувања во коментарите.
