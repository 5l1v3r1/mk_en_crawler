11/12/2008
Од Наташа Радиќ за Southeast European Times во Загреб –11/12/08
Хрватскиот претседател Стипе Месиќ во вторникот (9-ти декември) претседаваше со дискусијата во Советот за безбедност на ОН за глобалната војна против тероризмот.
Хрватска е актуелен едномесечен претседавач со советот, позиција која нејзините водачи ја сметаат како највисоко достигнување на нивната надворешна политика досега.
Седницата траеше девет часа.
Вкупно 47 членови -- 32 покрај 15-те членки на советот -- побараа да се обратат.
Во своето обраќање, Месиќ повика на коалиција која ќе биде формирана „на база на рамноправни односи“ помеѓу нејзините членки.
Тој апелираше на меѓународна солидарност против тероризмот и рече дека невоени средства треба да се користат во борбата против истиот.
Месиќ, кој долго време беше критичен во врска со војната во Ирак, изрази скептицизам во врска со долгорочната ефикасност на силите и „превентивната акција“ надвор од покровителството на ОН.
Неодамнешните напади во Мумбаи, рече тој, ги покажаа ограничувањата на воениот одговор.
Како одговор на тоа, американскиот амбасадор во ОН, Залмај Калилзад, рече дека Вашингтон „силно ја поддржува централната улога на ОН во светската борба против тероризмот и сака да ја зајакне способноста и решителноста на ОН да игра конструктивна и ефикасна улога“.
Калилзад препорача подобра координација меѓу програмите за борба против тероризмот на ОН и ги повика земјите-членки да „дадат придонес во пошироките антитерористички напори -- дали преку градење на капацитетот, образование, економскиот развој или преку решавање на условите кои терористите и екстремистите ги искористуваат“.
Во изјавата издадена на крајот од седницата, членките на советот ги повикаа земјите да се здружат во меѓународни конвенции, да ги растурат терористичките дувла и да ги уапсат и екстрадираат оние кои вршат или помагаат во чиновите на тероризам.
Тие, исто така, ги повикаа земјите да ги почитуваат човековите права и владеењето на правото во нивната борба против тероризмот.
Генералниот секретар на ОН, Бан Ки-Мун, излезе со слична поента, барајќи од земјите да ги бранат вредностите на Универзалната декларација за човековите права, потпишана пред 60 години оваа недела.
