09/01/2007
Од Џон Демопулос за Southeast European Times во Атина -- 09/01/07
Кон крајот на декември дојде до повторен кофликт помеѓу Грција и Македонија.
Мотив овој пат беше соопштувањето на новото име за скопскиот аеродром -- Александар Македонски.
Обвинувајќи го Скопје за искривоколчување на историјата, грчкиот министер за надворешни работи Дора Бакојани ја повтори заканата на премиерот Костас Караманлис -- дадена два месеци претходно -- да му стави вето на обидот на Македонија за членство во ЕУ.
„По повеќе од 2000 години подоцна, историјата не може да биде ниту изменета, ниту пак искривоколчена“, рече Бакојани.
„Нивното однесување не е синхронизирано со обврските за добрососедски односи поставени во привремениот договор, како и со нивните обврски кон ЕУ.
Тоа не им оди во прилог ниту на нивните евро-атлантски амбиции.
Грција јасно им го стави до знаење својот став на сојузниците и партнерите.
Тоа е став кој го поддржува целото политичко тело во земјата.
Културното наследство на древните Македонци, а Александар претставува врв на тоа наследство, е предмет на жестоки расправии уште од времето кога државата прогласи независност од Југославија во 1992-та година.
Меѓу спорните точки се името „Македонија“, ѕвездата на Вергина -- откриена во Грција, но сеуште се користи во изменета форма како официјално знаме на Македонија -- како и оспоруваното постоење на „македонско малцинство “ во северна Грција.
Грчката северна покраина Македонија беше особено чувствителна на наводното присвојување на културата на овој регион, формирајќи легло на протести протв политиката на македонската влада во раните 1990-ти години.
Министерот задолжен за управување со овој регион, кој -- за дополнително да ги усложни работите -- има свој сопствен аеродром наречен „Македонија“, беше подеднакво решителен во неговите критики за преименувањето на аеродромот во Скопје.
„Ние сакаме добри соседски односи со нив, но не сакаме да гледаме искривување на историските вистини“, рече министерот Јоргос Каланзис.
Ваквото однесување е непријателско и нема да обезбеди решение за проблемите што тие ги имаат во нивната земја“.
Исто така минатиот месец, Атина луто реагираше на изразите на загриженост на македонската влада за судбината за „македонското малцинство“ во северна Грција, чие постоење Бакојани цврсто го негира.
Решенија за името на оваа бивша југословенска република, сеуште позната на ОН како ФИРОМ, беа предложени од страна на специјалниот претставник Метју Нимиц во 2005-та година, но истите беа отфрлени од двете страни.
Меѓутоа, заради перспективата на Македонија за членство во ЕУ и НАТО, и двете страни ќе бидат под притисок да жртвуваат некој домашен политички капитал со цел да биде постигнат взаемно прифатлив компромис.
