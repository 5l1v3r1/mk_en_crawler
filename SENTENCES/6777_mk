01/07/2011
Линда Карадаку за Southeast European Times во Тирана -- 01.07.11
Aлбанија и Израел долго време разговараат околу можностите за соработка во областите на образованието, науката и технологијата, комуникациите и информациите, како и здравствената заштита, туризмот, земјоделството и енергијата.
Албанскиот премиер Сали Бериша во средата (29-ти јуни) му гарантираше на израелскиот министер за надворешни работи во посета на земјата, Авигдор Либерман, дека израелските инвеститори „ќе имаат целосна поддршка во Албанија од владата и од албанските институции, за да ги претворат своите инвестиции во успех за нив и за Албанија“.
Ова беше за првпат во последите 17 години еден вака висок израелски функционер ја дојде во посета и истата се совпадна со Албанско-израелскиот бизнис форум во Тирана истиот ден. 
Членови на израелската бизнис заедница го придружуваа Либерман, вкупно 20 претпријатија.
Едлира Пренга, портпарол на Комората за трговија и индустрија, изјави за SETimes дека израелскиот амбасадор во Тирана, Дејвид Коен, бил тој што минатата година инсистирал на организирање на форумот, и дека коморите во Тирана и Тел Авив работеле на истиот од јануари.
„Важно е да има израелски претпријатија во земјата бидејќи тие доаѓаат со развиена технологија, тие се сериозни на пазарот и ние го поздравуваме партнерството со нив“, додаде Пренга. 
На форумот, исто така, учествуваа инвеститори од Косово и Македонија.
„Нашата влада и израелската влада работат на поставување правна рамка за економската соработка. 
Сметам дека оваа соработка има голем потенцијал за користење“, им рече Бериша на учесниците. 
„Ве поканувам сериозно да размислите за инвестирање во енергетскиот сектор“, рече тој.
Тој посочи дека израелските претпријатија работат во Албанија со минералните резерви, „најверојатно и со злато“.
Либерман ја подвлече потребата за повторување на Бизнис форумот во Израел.
„Сите ние денес живееме во едно глобално село; затоа секоја бизнис можност треба да биде што е можно попривлечна, што е можно попримамлива, што е можно поконкурентна“, рече тој по состанокот со својот албански колега Едмонд Хаџинасто.
Либерман, кој имаше обраќање на Бизнис форумот, ја советуваше Албанија да биде многу конзервативна со финансискиот пазар за да помогне во стабилизирањето на економијата.
Израелските претпријатија покажаа интерес за туризмот, енергијата и земјоделството. 
„Она што заклучивме е дека израелските претпријатија главно излегуваат надвор од својата земја за долгорочни инвестиции, а не за краткорочни“, рече Пренга.
Претседателот на Комората за трговија и индустрија на Тирана, Николин Јака, вели дека Албанија може да се смета за „најважна точка во регионот“.
Тој го опиша форумот како „златна можност за воспоставување мостови на конкретна соработка во областите од посебен интерес“, според албанскиот весник Шкип.
Албанија се обидува да ги зајакне билатералните врски и на други начини, примајќи го својот прв рабин, со Еврејски центар и синагога во која се одржуваат служби за малото еврејско малцинство, кое сега се проценува дека го сочинуваат 150 луѓе. 
По падот на комунизмот во 1991 година повеќето албански Евреи се преселија во Израел.
