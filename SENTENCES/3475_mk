12/06/2007
(Турски дневни вести, Заман, Њу Анатолијан - 12/06/07; AП, Ројтерс - 11/06/07)
Илајдници ожалостени луѓе, кои присуствуваа на погребот во понеделникот (11-ти јуни) на тројцата турски војници, ја осудија терористичката организација Курдистанска работничка партија (ПКК) и повикаа на оставка на владата.
Тројцата -- потполковник, мајор и војник -- се помеѓу дваесетте турски војници или провладини селски чувари убиени во нападите на ПКК во текот на последните три недели. 
Тие загинаа во саботата во експлозија на мина во турската југоисточна покраина Сирнак. 
Уште еден турски војник беше убиен од страна на курдските бунтовници во покраината Ерзинчан доцна во неделата.
Околу 10.000 луѓе се собраа на погребот на мајорот Рамазан Армутчоглу во понеделникот во Анкара, веејќи турски знамиња. 
Додека претседателот Ахмет Неџдет Сезер и високи воени претставници, меѓу кои и началникот на Генералштабот, Јашар Бујуканит, беа пречекани со аплауз, министерот за надворешни работи, Абдула Ѓул, и другите владини членови беа дочекани со извици од присутните, кои исто така бараа оставка од владата.
Присуството на претседателот на парламентот, Булент Аринч, висок член на владејачката Партија на правдата и развојот (АКП), предизвика слична реакција на погребот на потполковник Мелих Гулова, во неговиот роден град Маниса.
Армутчоглу и Гулова се офицери со највисок ранг убиени во судирите со бунтовниците на ПКК во последниве недели.
Во време на сé поголема лутина на јавноста поради зголемениот број жртви од нападите на ПКК, Аринч ја изрази решеноста на владата „да се бори против тероризмот до самиот крај“ и да го врати мирот во земјата.
Третата жртва од нападите во саботата беше закопана во Истанбул, по погребната церемонија на која присуствуваа локални функционери и голема група луѓе.
Премиерот Реџеп Тајип Ердоган во понеделникот апелираше до јавноста да се воздржи од претворање на погребите во антивладини протести.
„Нашите жртви загинаа за единството на земјата, а не за поделба“, турскиот весник <I>Заман</I> ја цитираше неговата изјава.
Турција неодамна распореди десетици илјадници војници во немирниот југоисточен дел од земјата и долж нејзината граница со Ирак, во обид да го зајакне своето присуство во регионот каде што се активни курдските милитанти. 
„Привремени безбедносни зони“ беа, исто така, воспоставени во неколку области минатата недела.
Високи турски воени претставници повикаа на прекугранична операција за справување со скоро 4.000 герилци на ПКК, за кои се верува дека се стационирани во бази во северен Ирак и се користат за лансирање напади на турската територија.
Во време на зголемена тензија во југоисточна Турција, Ердоган, Ѓул, Бујуканит и командантот на копнените сили, генерал Илкер Басбуг, ќе се состанат во вторник попладне на разговори околу ситуацијата во регионот и евентуално нови мерки во борбата против ПКК, која се смета за терористичката организација од страна на Турција, САД и ЕУ.
„Сé што ќе даде резултат се смета за опција“, рече Ѓул во понеделникот, додавајќи дека има консезус помеѓу војската и владата за понатамошните планови за акција.
Прекуграничката операција бара одобрение од парламентот. 
Владата сé уште не презела чекори за добивање вакво одобрение.
