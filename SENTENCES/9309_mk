06/04/2012
Игор Јовановиќ за Southeast European Times во Белград -- 06.04.12
Ненадејниот пожар во кој загинаа шест луѓе во еден српски ноќен клуб претходно оваа недела, предизвика критичко испитување -- и критики -- за владините пожарни инспектори, кои дозволиле клубот да работи без доказ за противпожарна заштита.
Властите велат дека во клубот Контраст, во северниот град Нови Сад, била извршена инспекција и на крајот од минатата година бил регистриран за „несоодветна противпожарна заштита“, рече за SETimes Предраг Мариќ, шеф на Секторот за вонредни состојби при Министерството за внатрешни работи.
Сепак, клубот добил дозвола да работи.
Рано на 1-ви април истиот бил преполн со 350 млади луѓе -- двапати повеќе од законскиот капацитет -- кога избил пожар во близина на сцената, при што загинаа тројца мажи и три жени.
Сите починале од задушување од чад.
Мариќ се согласи дека работата на инспекторите треба да биде проверена и рече дека ова прашање ќе биде темелно испитано.
„Но, нашиот капацитет на човечки ресурси е мал, како меѓу инспекторите, така и меѓу пожарникарите.
На Србија й требаат 8.000 пожарничари, а имаме само 3.000“, рече Мариќ за SETimes.
Пожарникарите пристигнаа само четири минути по алармот, но жртвите веќе починале, а толпата веќе брзала да излезе од клубот.
„Среќа е што никој друг не загина во паниката што изби“, рече Мариќ.
Осомничен дека електричната инсталација го предизвика пожарот, полицијата го уапси сопственикот на клубот, и уште двајца други, од кои едниот, наводно, е електричарот кој бил ангажиран за работата.
Пожарот ја шокираше земјата, при што во Нови Сад беше прогласена тридневна жалост.
На поменот во Универзитетот на Нови Сад, каде што жртвите беа студенти, претседателот на Универзитетот, Мирослав Весковиќ, со солзи во очите им рече на ожалостените:
„Тоа беа лица што ги паметам, деца што имаа одлични кариери.
Како што секогаш бидува, нашите најдобри деца ги нема.
Горди сме што ги имавме“.
По пожарот, министерот за внатрешни работи, Ивица Дачиќ, нареди противпожарни инспекции во сите клубови низ целата земја.
Околу 200 луѓе гинат во пожари во вакви објекти годишно.
Професорот на белградскиот Факултет за безбедност, Горан Мандиќ, рече дека сериозниот недостаток на противпожарна заштита, придонесува за честотата на ваквите трагедии.
Тој изјави за SETimes дека подеднакво одговорни се државата и медиумите, бидејќи се фокусираат на трагичните настани дури откако ќе се случат.
„Кој сега систематски и континуирано ги образува младите луѓе за тоа како да се однесуваат кога ќе се најдат во каков било инцидент, вклучително и пожар?
Кој ги учи младите девојки што да прават ако бидат цел на напад или како да реагираат ако бидат жртви на насилство во училиште, ноќен клуб, улица?“, праша тој.
Тој додаде дека „За жал, ваквите теми се предмет на дискусија дури откако нешто лошо ќе се случи.
Нема проактивен ...
дел од системот [кој ќе ги учи] младите луѓе како да се заштитат од вакви негативни ситуации и како да се однесуваат.
Дури откако државата ќе го заврши важниот, проактивен дел, меѓу другите мерки, а сепак се случи нешто лошо, државата може да каже дека го направила тоа што можела“.
Според Мандиќ, преседаните во Србија и во другите земји покажуваат дека дејствата што се преземаат по трагедиите се краткотрајни.
„Веројатно за две или три недели, никој нема да зборува повеќе за оваа трагедија, и младите повторно нема да знаат како да се однесуваат во случај на пожар.“
Тој, можеби, е во право.
„Навистина никогаш не сум помислил на тоа кога одам во клуб.
Сопствениците се тие што треба да се погрижат за безбедноста, да мислат дали имаат два излези, а не ние“, рече за SETimes студентот Саша Вукиќ (24).
Марина Радосављевиќ (23) се согласува.
„Се разбира, никогаш не сум помислила дека ќе ми се случи нешто толку ужасно.
Можеби ова е прилика за нас да се запрашаме што треба да направиме.“
