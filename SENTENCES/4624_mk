19/01/2009
Од Наташа Радиќ за Southeast European Times во Загреб - 19/01/09
Според новите регулативи кои стапија на сила овој месец, хрватските продавници мора да бидат затворени во неделите.
Овој потег е одговор на поплаките на Католичката црква, која предупреди дека консумеризмот почнува да владее со животите на луѓето и ја поткопува религијата.
Наместо да присуствуваат на мисите, предупреди црквата, хрватските семејства одат во трговските центри.
И навистина, неделите станаа популарен ден за купување.
Трговските центри беа отворени до доцна за да ги примат бројните купувачи.
На сето тоа сега е ставено крај до летната сезона, кога владата ќе го олесни спроведувањето на овој закон.
Според извештаите на медиумите, досега нема значително зголемување на присуството во црквите.
Сепак, законот веќе има влијание врз економијата.
Додека сопствениците на продавници се борат да ги надоместат загубените приходи, можно е потенцијално масовно укинување на работните места.
Веднаш по стапувањето на сила на новата регулатива, малопродажниот синџир Гетро отпушти 200 вработени.
Продавницата за играчки Магма, пак, објави дека ќе отпушти повеќе од 150.
Овие бројки би можеле драстрично да се зголемат.
„Ако бидат отпуштени само 3 отсто од вработените во продавниците, тогаш во Хрватска своите работни места ќе ги изгубат 10.000 луѓе“, објави националниот портпарол за италијанскиот синџир продавници Емезете.
Индустриските претставници проценуваат дека неделите претставуваат само околу една петтина од нивниот целокупен бизнис.
Дури и ако владата има намера да продолжи со забраната, тврдат бизнис здруженијата, таа треба да ја одложи сега засега, со оглед на актуелната финансиска криза што го погоди светот.
Овој аргумент не беше доволен да ги поколеба застапниците на новата регулатива.
Како резултат на ова, неделните купувачи се сега ограничени на купување основни прехранбени продукти на тезгите за храна или фрекфентните бензиски пумпи и малите продавници кои се наоѓаат во автобуските или железничките терминали.
Националната телевизиска мрежа, ХТВ, емитуваше поплаки од незадоволните потрошувачи, кои велат дека мора да извозат милји за да купат еден леб.
Весниците сега нудат ќесички кафе со нивните неделни изданија, во надеж дека ќе привлечат повеќе читатели.
