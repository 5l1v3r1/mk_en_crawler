06/12/2005
(AП, Ројтерс ДТТ-НЕТ, Радио Б92, OБСЕ - 05/12/05)
Американскиот државен потсекретар за политички прашања, Николас Барнс, посочи дека Вашингтон нема да поддржи решение за косовскиот статус кое би значело поделба на покраината по етнички линии или, пак, промена на неговите сегашни граници.
„Ние сметаме дека поделбата [на Косово] не може да биде решение“, АП ја цитираше изјавата на високиот американски дипломат за словенечкиот весник Дело објавена во понеделникот (5-ти декември). 
„Ние се противиме на тоа. 
Се противиме на какви било промени на границите на Косово. 
Се противиме на какви било промени на границите на Балканот воопшто.“
И покрај тоа што е технички дел од Србија и Црна Гора, Косово беше де фактo протекторат на ОН од крајот на конфликтот таму во периодот 1998-1999 година. 
Согледувајќи дека состојбата на статус кво е веќе невозможна и неприфатлива, меѓународната заедница започна политички процес за одредување на конечниот статус на покраината. 
Поранешниот фински претседател Марти Ахтисари, кој беше назначен за специјален претставник на ОН за разговорите во врска со статусот на Косово во октомври, започна шатл-дипломатија низ регионот минатиот месец пред процесот на преговорите, кои се очекува да започнат во јануари.
Косовските Албанци, кои се мнозинство во покраината од 2 милиони жители, вршат притисок за целосна независност од Србија, додека Белград сака да задржи одреден суверенитет над Косово.
ЕУ и Контакт-групата за Косово, која ја сочинуваат Велика Британија, Франција, Германија, Италија, Русија и САД, ја отфрлија можноста за враќање на ситуацијата од пред 1999 година.
САД, кои минатата недела го наименуваа Френк Виснер -- дипломат од висок профил и богата кариера -- за своја специјален претставник за статусот на Косово, се очекува да одигра клучна улога во преговорите предводени од ОН.
Изразувајќи ја целосната поддршка на Вашингтон за Ахтисари, Барнс истакна дека народот кој е најзасегнат за иднината на Косово треба да донесе одлука за неговиот конечен статус. 
Во својата изјава за Дело тој истакна дека „единствениот народ кој може да донесе одлука за иднината на Косово е народот кој живее таму: косовските Албанци, косовските Срби, како и српската влада, се разбира.“ Но, со оглед на фактот што косовските Албанци сочинуваат 90 отсто од населението на покраината „нивните ставови треба да бидат ставени на листата и да бидат почитувани“, додаде американскиот дипломат.
Барнс моментно се наоѓа во Љубљана на дводневниот тринаесетти по ред Министерски совет на ОБСЕ, кој завршува во вторник и на кој присуствуваат повеќе од 40 министри за надворешни работи од организацијата со 55 земји-членки.
Во своето обраќање на форумот во понеделникот, министерот за надворешни работи на Србија и Црна Гора, Вук Драшковиќ, рече дека „Се надевам оти ќе се постигне договор во преговорите за идниот статус на Косово во смисла статусот да биде хуман и европски, со најголемо почитување за правата на албанското мнозинство и на неалбанските малцинства, на Србија и на целиот регион. 
Верувам и сметам дека ОБСЕ ќе има важен придонес во постигнувањето на едно такво решение.“
На маргините од форумот Драшковиќ, исто така, предупреди дека со евентуалната независност на Косово ќе се охрабрат сепаратистичките идеи насекаде во светот и ќе се загрози стабилноста на регионот. 
Тој, исто така, го повтори ставот на Белград дека најдобро можно решение е формулата „повеќе од автономија, помалку од независност“.
„Косово може да има независни претставници на меѓународно ниво, секаде освен во ОН и во другите организации кои подразбираат државен суверенитет“, рече Драшковиќ.
