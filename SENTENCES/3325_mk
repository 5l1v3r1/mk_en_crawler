27/03/2007
(AП, УПИ - 21/03/07; Вашингтон тајмс - 20/03/07; Хуријет, Мидл ист њуслајн - 19/03/07; Турски дневни вести, Њу Анатолијан, Тркиш прес - 17/03/07; Еуразијанет, Тркиш дејли њус, Заман - 16/03/07; AП, Тркиш прес, американски Стејт департмент - 15/03/07; AП - 14/03/07)
САД треба да ги остават Турција и Ерменија да го решат својот спор за тоа дали масовните убиства на Ерменците во последниот период пред пропаѓањето на Отоманската империја претставуваат геноцид, му рече американскиот државен секретар Кондолиза Рајс на американскиот Конгресен комитет во средата (21-ви март).
„Ние ги охрабривме Турците и Ерменците да формираат заеднички историски комисии кои ќе се занимаваат со ова прашање, да вложат напори за испитување на своето минато и со испитувањето на минатото да го надминат истото“, АП ја цитираше нејзината изјава. 
„Мислам дека нема да биде од помош за процесот на помирување, САД да се вклучат во дебатата на тоа ниво“, додаде Рајс.
Таа му одговараше на републиканецот Адам Шиф (Д-Клиф), спонзорот на резолуцијата со која убиствата на 1,5 милиони Ерменци во Отоманската империја за време на Првата светска војна се дефинираат како геноцид. 
Поддржувачите на истата велат дека усвојувањето на таквата легислатива претставува морален императив, додека противниците тврдат дека цената, во поглед на американските интереси и односи со Анкара, е премногу висока.
Во последниве недели високи американски претставници се обидоа да ги убедат пратениците дека усвојувањето на ваква легислатива може не само да й наштети на соработката помеѓу САД и Турција, туку и да ги попречи напорите на ерменската заедница во Турција да ја убедат земјата да се помири со своето минато.
„Припадниците на ерменско-турската заедница ни кажуваат дека таквите резолуции ќе го задушат дијалогот што го бараат и дури и ќе ги зголемат емоциите на населението толку драматично што тоа може да претставува закана за напредокот што тие го постигнале во Турција“, рече американскиот помошник секретар за европски и евроазиски работи, Даниел Фрид, во сведочењето на 15-ти март пред Подкомитетот на Комисијата за надворешни работи на домот за Европа.
Тој, исто така, предупреди дека ако легислативата се усвои, Турција може да одговори со затворање на воздухопловната база Инџирлик, клучна за товарниот воздушнен транспор за американските војници во Ирак. 
Според Фрид, Анкара може да го забави и сообраќајот на влезот Хабур на границата со Ирак, или да ги ограничи правата за прелетување за американските авиони.
„Придонесот на Турција во светската војна против тероризмот и американските стратешки цели во регионот е значаен -- сето тоа ќе биде ставено на ризик“, рече заменик помошникот државен секретар за Европа и НАТО, Даниел Фрид, пред пратениците на истото сослушување на 15-ти февруари. 
Слична загриженост беше изразена и во заедничките идентични писма испратени од страна на Рис и американскиот секретар за одбрана, Роберт Гејтс, до претседателката на домот, Ненси Пелоси, и други високи членови на конгресот.
Поднесена на 30-ти јануари, резолуцијата 106, спонзорирана од страна на скоро 180 американски пратеници, се очекува во април да биде ставена на гласање во претставничкиот дом од 435 членови. 
Слична резолуција беше претставена пред сенатот од 100 членови минатата недела, при што 21 член на телото ја поддржаа истата.
Републиканецот Шиф вели дека легислативата е потребна со цел да го заштити моралниот авторитет на САД во справувањето со злосторствата кои значат кршење на човековите права, како што се убиствата во Дарфур.
„Почесто со пријатели отколку со непријатели треба да зборувате отворено“, УПИ ги цитираше неговите зборови. 
„Јас верувам ... 
дека финален чин на геноцид е негирањето на геноцидот.“
Двете резолуции ќе бидат необрзувачки и нема да имаат правни влијанија врз надворешната политика на САД. 
Но, нивното усвојување ќе биде грубо одбивање на Турција. 
Земјата долго време тврди дека убиствата, што не претставуваат геноцид, биле дел од општата атмосфера на нестабилност во која умирале и Турци. 
Аналитичарите велат дека владата на премиерот Реџеп Тајип Ердоган ќе се соочи со силен домашен притисок да одговори.
Откако Франција минатата година усвои резолуција според која за кривично дело се смета негирањето дека масакрите врз Ерменците претставувале геноцид, Турција ги прекина сите воени врски со земјата, суспендирајќи ги и сите воени договори за кои веќе се разговараше.
Во последниве месеци се зголемија лобирањата од страна на турски официјални претставници, меѓу кои и министерот за надворешни работи Абдула Ѓул и началникот на Генералштабот, генерал Јашар Бујуканит.
Турска парламентарна делегација ги посети САД минатата недела за да изврши притисок за случајот на Анкара против резолуцијата, и претставниците на Турските индустријалци и Здружението на бизнисмени моментно се во Вашингтон од истата причина.
