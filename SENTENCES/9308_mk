06/06/2012
Бојана Миловановиќ за Southeast European Times во Белград -- 06.06.12
Новиот српски националистички претседател Томислав Николиќ го потресе Балканот во својата прва недела на функцијата, со јавните изјави кои фрлија сомнеж на неговите ветувања за забрзување на европската интеграција и дека ќе биде стабилен партнер за регионот.
Експертите велат дека ако Николиќ, навистина, работи за остварување на целите што ги поддржа за време на својата претседателска предизборна кампања -- подобар животен стандард, решавање на економските проблеми, европска интеграција, намалување на криминалот и корупцијата -- инвеститорите ќе дојдат во Србија.
Советникот за инвестиции, Махмут Бусатлија, соработник во Економскиот институт во Белград, рече дека ставот на новиот претседател во однос на Косово ќе има најголемо влијание врз новите инвестиции во Србија.
„Сите очи сега се вперени кон потезите на Николиќ во однос на Косово.
Се надевам дека тој ќе води реална и рационална политика во тој сегмент“, рече Бусатлија за SETimes.
Србија се бори со економска криза, пад на животниот стандард на населението и зголемена невработеност.
Јавноста е загрижена како изборот на Николиќ ќе се одрази на странските инвестиции и целокупната економска ситуација.
Бусатлија потврди дека претседателската функција е протоколарна, и дека уставот не предвидува мешање на претседателот во владината политика.
„Очекувам дека Николиќ ќе поднесе економски иницијативи и предлози до новата влада, но нема да се меша многу во нејзината работа“, рече тој.
Наместо да се фокусираат на Косово или балканските односи, главна тема на изборите во Србија беше економијата.
Повеќе од 400.000 работни места се изгубени од почетокот на економската криза, а стапката на невработеност достигна 23 отсто оваа година.
Државните статистички податоци покажуваат дека повеќе од 750.000 од населението во Србија од 7 милиони, бараат работа.
Николиќ, поранешен југословенски вицепремиер во времето на Слободан Милошевиќ, за првпат й стана познат на јавноста во 1990-тите од Српското четничко движење, ултранационалистичка група која подоцна ја даде Српската радикална партија.
Тој почна да говори за пристапување во ЕУ во 2008 година.
Но, неговите дејства откако ја презеде функцијата минатата недела фрлаат сомнеж за неговите вистински намери за Србија.
Во интервју за Црногорската телевизија, Николиќ негираше дека убиствата во 1995 година на 8.000 мажи и момчиња во Сребреница беа геноцид, иако ОН и Меѓународниот суд на правдата ги прогласија за тоа.
Николиќ, исто така, говореше за хрватскиот пограничен град Вуковар како за „српски град“.
Вуковар беше жестоко бомбардиран од страна на српската армија за време на војната во земјата за независност во 1992 година.
Милан Ковачевиќ, советник за странски инвестиции и член на Научното друштво на економисти, изјави за SETimes дека негативниот впечаток што изборот на Николиќ можеби го остави на почетокот, може брзо и лесно да се подобри.
„Условот е да се докаже дека нема драстично свртување од досегашната државна политика, дека Србија навистина се движи стабилно кон Европа и дека е решена што е можно поскоро да воспостави систем кој е компатибилен со Европа“, рече Ковачевиќ.
Тој додаде дека инвеститорите чекаат да го видат влијанието од последните политички настани врз економската ситуација и инвестициите, што ќе биде видливо дури откако ќе биде формирана новата влада.
Топлица Спасојевиќ, претседател на Српското здружение на корпоративни менаџери и заменик-претседател на Националната алијанса за локален и економски развој, рече дека изборите за нов претседател не менуваат многу на економски план, бидејќи владата, која ги дефинира клучните елементи на политиката, најверојатно ќе ги има истите цели како и претходната.
„Меѓународната заедница сигурно ќе ги следи внимателно првите чекори на новиот претседател.
Сé уште има одредено сомневање.
Сега засега новиот претседател испраќа пораки што не отстапуваат значително од политиката што се водеше досега, но тој дефинитивно ќе остави сопствен белег“, рече Спасојевиќ.
