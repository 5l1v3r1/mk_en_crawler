10/12/2009
(Ајриш индипендант, Блиц, Б92 - 10/12/09;
Телеграф, Јуропиап војс, НРЦ Интернешнал, Бета, Б92 - 09/12/09)
Охрабрена од неколкуте неодамнешни важни чекори во односите со ЕУ, Србија сега размислува кое е најдоброто време за поднесување на нејзината официјална апликација за членство во блокот од 27 држави.
Но, некои високи претставници на ЕУ во средата (9-ти декември) посочија дека Белград треба да го одложи тој чекор сега засега.
„Треба да правиме чекор по чекор“, рече шведскиот министер за надворешни работи, Карл Билт, за време на конференцијата за Западен Балкан во Брисел, два дена откако ЕУ одлучи да го деблокира Привремениот трговски договор потпишан со Србија во април 2008 година.
Одобрувањето од понеделникот уследи по позитивната оценка од страна на главниот обвинител на ОН за воени злосторства, Серж Брамерц, на соработката на Белград со Хашкиот трибунал.
Усвојувањето на трговскиот пакт, кој е дел од Спогодбата за стабилизација и асоцијација (ССА) на Србија со ЕУ, се случи веднаш по еден друг голем важен чекор во односите на земјата со блокот.
На 30-ти ноември, министрите за внатрешни работи на ЕУ гласаа да им се дозволи на српските државјани, заедно со оние на Македонија и Црна Гора, да патуваат без визи во поголем дел на Европа, почнувајќи од 19-ти декември.
Билт, чија земја ќе ѝ го предаде шестмесечното ротирачко претседателствување со ЕУ на Шпанија на 1-ви јануари, во средата рече дека Унијата сега ќе ги разгледа „следните чекори“ по усвојувањето на трговскиот договор.
Апсењето на поранешниот воен командант на босанските Срби Ратко Младиќ и понатаму останува услов за ратификувањето на ССА помеѓу Србија и ЕУ, изјави во средата холандскиот министер за надворешни работи, Максим Верхоген, пред холандскиот парламент.
Холандија се согласи на компромис за укинувањето на визите на ЕУ за Србите и отпочнување на спроведувањето на привремениот трговски договор, но сé уште останува на својот првичен став дека ССА нема да влезе во сила додека Младиќ не биде во Хаг, истакна Верхоген.
Говорејќи на конференцијата во Брисел, Билт и комесарот за проширување на ЕУ, Оли Рен, истакнаа дека не треба да има прекин во проширувањето на Унијата, при што се очекува наскоро да се приклучат и Хрватска и Исланд.
„Патот на Западнобалканските земји до ЕУ нема да биде лесен, но целта е на видик“, белградскиот весник Блиц ја цитираше изјавата на Рен во средата.
Тој рече дека е клучно за Србија да загарантира сега дека трговскиот договор, кој веќе се спроведува „непречено и доследно“, ќе даде резултати.
Тоа ќе биде од „клучна важност кога Европската комисија ќе ја проценува нејзината подготвеност да стане кандидатка за членство и да отпочне разговори за членство“, белградската новинска агенција Бета го цитираше Рен.
Српскиот министер за надворешни работи Вук Јеремиќ во средата рече дека Белград ќе одлучи кога ќе ја поднесе својата официјална апликација за членство во ЕУ по консултациите со своите европски партнери.
„Самиот чин на аплицирање за кандидатура претставува политички чин што покажува дека дебатите за оваа тема се завршени“, изјави тој за белградски Б92.
„Ние ја завршивме домашната дебата за тоа во кој правец ќе се движиме -- се движиме кон интеграцијата во ЕУ.
Меѓународната дебата ќе биде завршена кога Србија ќе ја поднесе својата апликација за членство.“
Според извештајот на Блиц од четвртокот (10-ти декември), Белград, најверојатно, обезбедил поддршка од два клучни играчи на ЕУ за ваков чекор.
Цитирајќи доброинформирани дипломатски извори во Берлин, весникот објави дека Германија ја охрабрува Србија да ја поднесе својата аплијација пред Божиќ.
Британскиот секретар за надворешни работи, Дејвид Милибенд, исто така, наводно, му рекол на Јеремиќ неодамна дека неговата земја не треба да се двоуми и треба да го направи тој чекор.
