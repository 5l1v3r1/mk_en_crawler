06/06/2007
ЊУЈОРК, САД -- Американскиот амбасадор во ОН, Залмај Калилзад, во вторникот (5-ти јуни) рече дека Советот за безбедност на ОН нема да презема чекори во врска со новата нацрт-резолуција за Косово до самитот на Г8, кој е во тек во Германија, и завршува во среда.
Според извештаите во медиумите нема да има гласање додека не се одржат разговори на високо ниво помеѓу САД и Русија, што се очекува да се случи на маргините од самитот.
Калилзад посочи дека гласањето ќе се одржи подоцна оваа недела.
Во другите вести, американскиот претседател Џорџ В. Буш се состана со Ветон Сурои, водач на партијата на косовските Албанци, Ора, во вторникот во Прага.
Сурои рече дека Буш ја потврдил решеноста на неговата земја за решавање на прашањето на статусот на Косово преку нова резолуција на ОН.
Во средата, рускиот министер за надворешни работи, Сергеј Лавров, ја потврди поддршката на Москва за Србија во процесот на решавање на статусот.
Тој се состана со српскиот колега, Вук Јеремиќ, во Москва.
Русија е постојана членка на Советот за безбедност на ОН.
(РТС, Глас јавности - 06/06/07;
Танјуг, Ројтерс, АП, Телеграфи, РТК, Балканвеб, Вижнплус ТВ - 05/06/07)
