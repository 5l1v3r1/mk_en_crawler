20/01/2012
Дражен Ремиковиќ за Southeast European Times во Загреб -- 20.01.12
Само неколку дена пред референдумот в недела (22-ри јануари) за членството во ЕУ, хрватските власти се чинат сигурни дека мнозинството ќе гласаат за пристапување на Хрватска во Унијата.
„Очекуваме позитивен исход од референдумот“, рече за SETimes Душко Кисбери, портпарол на Истарскиот демократски собор, партија во владејачката коалиција Кукурику.
„Исходот би требало да е добар, но најверојатно нема да биде поразличен од просечната излезност во другите земји кои организираа референдум за ЕУ.“
Анкетата од 4-ти јануари на загрепската агенција Промоција плус покажа дека 55,1 отсто од испитаниците се за пристапување во ЕУ, додека 33,3 отсто се против.
Повеќе од 11 отсто се сé уште неопределени.
Потребно е просто мнозинство за референдумот да успее.
Новиот хрватски премиер Зоран Милановиќ рече дека гласањето е „милениумско“, додека министерката за надворешни работи, Весна Пусиќ, предупреди дека Хрватска може да изгуби 1,6 милијарди евра од фондовите ако Хрватите ја отфрлат ЕУ.
Хрватската дијаспора, исто така, ќе гласа на референдумот, при што околу половина милион Хрвати во Босна и Херцеговина (БиХ), кои имаат државјанство се очекува да го поддржат пристапувањето на Хрватска во ЕУ.
Ружица Лека, 28-годишна невработена новинарка од Сараево, со нетрпение го очекува хрватското пристапување.
Таа дипломирала новинарство на Факултетот за политички науки во Сараево пред три години, но е сé уште невработена.
„Имам хрватски пасош и државјанство, така што автоматски ќе станам рамноправна со некој Швеѓанец, Данец или Французин [во Хрватска].
Сите треба да гласаат за ЕУ.
Што се однесува до мене, јас прва ќе чекам пред Хрватската амбасада во Сараево да гласам следната недела“, рече Лека.
Таа рече дека ќе го искористи времето до официјалното хрватско пристапување во ЕУ за да се информира во врска со можностите за вработување во некои европски земји.
„Ќе се подготвам, а кога ќе се случи тоа автоматски ќе почнам да барам работа.
Ако треба, ќе испратам имејли за сите слободни работни места што ќе ги најдам онлајн.
Долго време ја чекавме оваа шанса“, рече Лека.
Борис Павелиќ, новинар со седиште во Загреб, за дневниот весник Нови лист, изјави за SETimes дека поддржувачите сметаат оти ЕУ е најдоброто решение за Хрватска, додека луѓето што се противат на референдумот го наведуваат губењето на суверенитетот и националниот идентитет ако Хрватска пристапи во ЕУ.
„Исходот и резултатите тешко може да се предвидат.
Владините претставници велат дека очекуваат излезност до 80 отсто, што би било одлично.
Ако не гласаме за пристапувањето, ќе останеме таму каде што сме и јас мислам дека Европа целосно ќе изгуби доверба во Хрватска.
Сепак, сметам дека тоа нема да се случи и дека Хрватите ќе ја изберат Европа“, вели Павелиќ.
Огњен Вуканиќ, жител на Загреб, изјави за SETimes дека ЕУ е единствениот избор на Хрватска и дека тој не се сомнева оти Хрватите ќр гласаат за Унијата.
„Некои помали националистички групи се единствените кои се против тоа, но јас мислам дека мнозинството е за ЕУ.
Тоа е процес кој едвај може да се запре и мислам дека Хрватска ја заслужува ЕУ“, рече Вуканиќ.
Дражен Клеминец, претседател на Автохтоната хрватска партија на правата (АХСП), и еден од членовите на движењето кое се нарекува „Не за ЕУ“, вели дека хрватските медиуми објавуваат само написи во корист на влегувањето во ЕУ и ретко им даваат глас на оние што се против.
„Властите не им ја претставуваат на граѓаните реалната вистина која ги чека кога ќе влезат во ЕУ.
Ништо добро не нé чека таму.
Тие тврдат дека преку 90 отсто од хрватскиот народ е против ЕУ.
Ве уверувам дека ниту еден човек што живее на село нема да гласа за ЕУ“, рече Клеминец за SETimes.
Деан Кустриновиќ, земјоделец кој живее во Нова Топола во источна Хрватска, изјави за SETimes дека нема да го поддржи пристапувањето на Хрватска во ЕУ.
„Сите пари што ги добиваме од ЕУ ќе одат за администрацијата, за плаќање на политичарите, министрите, нивните помошници.
Ништо нема да оди за селата, или за индустријата и фабриките, сигурен сум.
Затоа, мислам дека секој чесен Хрват ќе гласа против пристапувањето, бидејќи имаме премногу бирократија дури и без ЕУ“, рече Кустриновиќ.
