23/09/2010
Од Линда Карадаку за Southeast European Times во Приштина -- 23/09/10
Додека ЕУЛЕКС продолжува со истрагата во врска со обвинувањата за шверц со гориво, даночно затајување, злоупотреба на функцијата и врски со организираниот криминал, одреден број војници на КФОР се осомничени.
„Нашите инспектори тесно соработуваат со ЕУЛЕКС“, рече портпаролот на КФОР, капетан Ханс-Дитер Вичтер, за SETimes. 
„Политика на НАТО и КФОР е да не ја откриваат ниту националноста ниту идентитетот на вмешаните војници.“
Полицијата на ЕУЛЕКС и косовските царински власти спроведоа претрес на четири претпријатија, како и на приватните живеалишта на седуммината осомничени локални жители, меѓу кои има Албанци и Срби. 
Петмина се моментно во притвор, додека останатите двајца се во странство. 
Нивната врска со персонал на КФОР останува непозната.
Доколку во нелегалните активности се инволвирани припадници на КФОР, одговорност на државата од каде што потекнуваат војниците е да преземе дисциплински мерки против војниците или да ги гони судски. 
Штом претставниците на КФОР ќе добијат информации во врска со сомнителни активности, тие веднаш дејствуваат, заедно со другите институции и државите на војниците што се под истрага“, рече Вичтер за SETimes.
Новиот командант на КФОР, генерал Ерхард Булер, во понеделникот (20-ти септември) изјави за медиумите дека неговиот претходник ја започнал истрагата.
„Им пишавме на властите на овој контингент и косовските власти започнаа истрага“, рече Булер, без да специфицира за кој контингент на КФОР се работи. 
Тој, исто така, потврди дека странска делегација двапати го посетила Косово за да го истражи случајот.
„КФОР ја поздравува темелната истрага и, во случај да има јасен доказ, криминалците ќе се изведат пред лицето на правдата“, рекоа мировните сили на НАТО.
ЕУЛЕКС, во меѓувреме, соопшти дека е можно да има нови осомничени.
„ЕУЛЕКС ги испитува сите кои е можно да биле вклучени во вакви активности, било да се работи за меѓународен или локален персонал“, рече Јарин Лимдал, портпарол на шефот на мисијата, за SETimes.
Косовскиот весник Зери објави дека КФОР спровел внатрешна истрага минатата година за нелегалните продажби на гориво. 
Според истиот, поранешниот командант на КФОР, Маркус Бентлер, потоа побарал отпуштање на командант од украинскиот контингент.
Во текот на 2008 и 2009 година, три милиони литри гориво беа, наводно, продадени на три приватни бензински пумпи: АС Гранити во Штимље, во сопственост на Агим и Сали Беќај; Алб петрол во Подуево, во сопственост на Идриз Ејупи, и Оназис во Приштина, во сопственост на браќата Назми и Неџми Кастрати.
„КФОР ги осудува сите криминални дејства и вклучената држава ги започна сите соодветни мерки, како што се дисциплинска и криминална истрага“, се вели во соопштението на силите на НАТО.
