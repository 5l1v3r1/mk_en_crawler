02/08/2005
Од Светла Димитрова за Southeast European Times во Софија – 02/08/05
Националното движење за Симеон Втори (НДС-II), второпласираната партрија на изборите во јуни, во понеделникот (1-ви август) започна консултации за формирање на нова влада, откако Бугарската социјалистичка партија (БСП) не успеа да обезбеди поддршка за предложениот кабинет.
Во тек се разговори со претставниците на БСП, Бугарската народна унија (БНУ) и Демократите за посилна Бугарија (ДПБ).
Ова е најновиот обид за решавање на политичката криза предизвикана од парламентарните избори кои завршија без убедливо мнозинство и за финализирање на новата влада, која претежно ќе биде преокупрана со водењето на земјата кон нејзиниот планиран влез во ЕУ во 2007 година.
Бугарија се соочува со можноста од одложување на датумот за влез за една година, ако ЕУ одлучи дека не се исполнети сите услови.
Властите во Брисел јасно ставија до знаење дека долгите постизборни расправии воопшто не помагаат за ситуацијата.
„Секој ден е важен во подготовките и реформите потребни за овој пристап“, рече портпаролот на Европската комисија Амадеу Тардио, по парламентарното отфрлање во четвртокот на предлогот на БСП за составот на новата влада.
Со 31 отсто од гласовите, БСП беше на првото место на парламентарните избори на 25-ти јуни, на кои резултатите беа поделени помеѓу досега невиден број парламентарни партии.
По неколку неделни пазарења, меѓу кои и со НДС-II, партијата предложи коалициски кабинет со Движењето за правата и слободите (ДПС), третата најголема парламентарна сила.
Коалицијата за Бугарија, предводена од БСП, доби 82 места во парламентот од вкупно 240 членови, додека ДПС, партијата на етничките Турци, доби 34, со што вкупниот број на пратеници за предлогот за нова влада изнесуваше 116.
По вжештената расправа доцна во средата, пратениците гласаа со 120 наспрема 119 за изборот на водачот Сергеј Станишев за премиер.
Но, во вториот круг од гласањето што се одржа во раните часови од четвртокот, предложениот кабинет беше одбиен.
„Во сегашната ситуација ...
нашиот мандат завршува“, рече Станишев по гласањето.
Новиот мандат сега ќе й биде доделен на партијата што ја формираше и предводеше актуелниот премиер Симеон Саксобурготски.
Несогласувањата во врска со тоа кој ќе ја добие главната функција -- Саксобурготски или Станишев -- беа главен камен на сопнување во преговорите помеѓу БСП и НДС-II.
Според заменик-претседателот на НДС-II, Пламен Панајотов, сепак, неговата партија е отворена за можноста Станишев да биде премиер, под услов да биде формиран специјален коалициски совет -- во кој ќе влегуваат и водачите на сите коалициски партнери -- за да одлучува околу стратешките прашања.
Во понеделникот претставници на БНУ потврдија дека се подготвени да го поддржат кабинетот на НДС-II, дури и ако во него влегуваат и членови на БСП.
Но, Весилин Методиев, заменик-претседателот на ДПБ, рече дека неговата партија нема да биде дел од ниту една влада која ги вклучува и социјалистите, политичките наследници на поранешната Комунистичка партија.
НДС-II има вкупно 53 места во парламентот, така што ако сака да формира коалициска влада само со БСП веќе ќе има просто мнозинство од 135 пратеници.
Сепак, Станишев и БСП сигнализираа дека можеби претпочитаат еден друг алтернативен исход:
предвремени избори.
Ако НДС-II не успее да формира влада во рокот од седум дена предвиден со законот, претседателот Георги Парванов може да побара од која било од другите шест политички сили во парламентот да се обиде да го стори тоа.
Ако ниту еден обид не биде успешен во земјата ќе бидат спроведени нови избори -- на што како што покажуваат анкетите повеќето Бугари се спротивставуваат.
Таквото сценарио лесно би можело да ги уништи шансите на земјата за пристап во ЕУ во јануари 2007 година.
Откако БСП не успеа да формира влада Европската комисија изрази надеж дека ќе наскоро ќе биде формирана „силна и стабилна влада“ за да ги продолжи подготовките за членството во ЕУ, вклучувајќи го и усвојувањето на клучните реформски мерки.
