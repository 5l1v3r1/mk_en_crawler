07/03/2013
Мухамет Брајшори и Ивана Јовановиќ за Southeast European Times во Приштина и Белград -- 07.03.13
Додека Белград и Приштина продолжуваат со преговорите за иднината на северно Косово, и претставниците на образованието се вклучени во решавање на статусот на Универзитетот на Приштина во Митровица на српски јазик.
Несогласувањата меѓу Србија и Косово се однесуваат на тоа која држава треба да има надлежност над универзитетот и неговото име.
Според Планот на Ахтисари, Србите што живеат во северно Косово имаат право да ги водат институциите на високото образование, но поради политичките несогласувања меѓу локалните Срби и властите во Приштина, прашањето сè уште не е решено.
Градот Митровица е етнички поделен меѓу Албанците и Србите, и јазичните разлики и политичките спорови ги ограничуваат опциите за повеќе од 10.000 студенти на овој универзитет.
Арбер Морина, раководител на кадровското одделение на косовскиот министер за образование, изјави за SETimes дека универзитетот не е признаен од косовската влада.
„Сегашното користење на името ,Универзитет на Приштина во Митровица' е неприфатливо бидејќи рефлектира паралелна институција на Универзитетот на Приштина.“
Африм Касоли, член на Ветвендосје во косовската парламентарна Комисија за образование и наука, изјави за SETimes дека универзитетот во Митровица претставува нелегална институција која не е предмет на уставниот и законски систем на Косово во областа на високото образование.
„Оваа институција е раководена директно од Белград и работи во согласност со законскиот систем на Србија“, рече Касоли.
„Според тоа, оваа институција е израз на двојната поделба на нашиот образовен систем.“
Но, Марко Јакшиќ, член на српскиот парламентарен одбор за Косово, изјави за SETimes дека универзитетот „мора да остане таму како дел од заедницата на српските универзитети“.
За многу косовски Срби, студирањето на универзитетот во Митровица е единствен избор поради недостатокот на пари за патни трошоци до универзитетите во Србија.
Главен предмет на загриженост за студентите од косовските Срби е признавањето на нивните дипломи од страна на потенцијалните работодавачи.
„Ги следам огласите за работа, но сите бараат дипломи од Србија“, изјави за SETimesЈелена Стојиљковиќ (24), студентка на уметност во Универзитетот на Приштина во Митровица.
Душан Јањиќ, соработник во Институтот за социјални науки во Белград, вели дека потенцијалното решение е јавно-приватно партнерство.
„Ќе има учество од Косово и Србија со нивните буџети, како и одредено приватно [учество]“, вели Јањиќ.
„Како јавно-приватно партнерство, истиот би требало да има одредена автономија, додека заедничката управа ќе ги носи важните одлуки за студиските програми, бројот на студентите и професорите.“
