03/02/2005
Од Јелена Тусуп за Southeast European Times во Белград – 03/02/05
Горан Хаџиќ, поранешниот претседател на отцепениот српски ентитет во Хрватска за време на војната во поранешна Југославија, сé уште ја избегнува правдата. 
Хаџиќ беше обвинет на 13-ти јули 2004 година од страна на Хашкиот трибунал по 14 точки од обвинението за прекршување на правилата и обичаите за време на војна. 
Три дена пред објавувањето на обвинението на 16-ти јули, Хаџиќ избега од својот дом во Нови Сад и сé уште се наоѓа во бегство.
Главниот обвинител за воени злосторства, Карла дел Понте, ги обвини српските власти дека го предупредиле Хаџиќ дека ќе биде уапсен.
Расим Љајиќ, шефот на Комисијата за соработка со Хашкиот трибунал на Србија и Црна Гора, вели дека државните власти немале контакт со Хаџиќ од септември 2004 година. 
Во тоа време, рече Љајиќ, тие биле во контакт со семејството на Хаџиќ и постоеле некои индикации дека Хаџиќ ќе се предаде, но ништо не се случило. 
Љајиќ рече дека повеќе нема контакт со неговото семејство -- и дека српската Влада нема информации за тоа дали Хаџиќ и понатаму се наоѓа во земјата.
Локалните медиуми шпекулираа дека тој, можеби, се крие во православен манастир во Ириг, на планините на Фрушка Гора, или во својот стан во Бијела -- во близина на црногорскиот приморски град Херцег Нови -- но, полицијата вели дека не го пронашла.
Според хашкото обвинение, Хаџиќ беше вклучен во здружена криминална активност со голем број други обвинети, меѓу кои и српскиот претседател Слободан Милошевиќ, водачот на српската Радикална партија, Воислав Шешељ, поранешниот директор на Српската агенција за државна безбедност, Јовица Станишиќ, основачот на „Црвените беретки“, Франко Симатовиќ, поранешниот шеф на Српската агенција за јавна безбедност, Радован Стојичиќ, како и водачот на паравоената група, Жељко Ражњатовиќ - Аркан.
И покрај тоа што тој не е помеѓу најславните хашки обвинети, обвиненијата против Хаџиќ се тешки. 
Илјадници Хрвати и други цивили од несрпското население беа убиени, измачувани и тепани во отцепената Република Српска Краина. 
Хаџиќ, наводно, учествувал во создавањето, организирањето, финансирањето и водењето на полициските и одбранбените сили на ентитетот и се вели дека лично извршил дел од злосторствата.
Поради сé поголемиот домашен и меѓународен притисок за соработка со Хашкиот трибунал, во Србија повторно започнаа вжештени дискусии за тоа каде тој се наоѓа.
