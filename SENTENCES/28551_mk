14/10/2010
БЕЛГРАД, Србија -- Претседателот Борис Тадиќ во средата (13-ти октомври) свика итен состанок на Националниот совет за безбедност, со цел да разговара за анти-геј насилството кое избувна во Белград во неделата, како и за вандализмот што се случи во вторникот за време на фудбалскиот натпревар со Италија. 
Властите ветија дека ќе преземат остри мерки против одговорните за насилството. 
Полицијата во италијанскиот град Џенова уапси 17 Срби доцна во вторникот, сите осомничени дека предизвикале немири на стадионот „Луиџи Ферари“, за време на натпреварот меѓу Србија и Италија. 
Меѓу уапсените беше и наводниот поттикнувач на истите. 
Квалификацискиот натпревар на УЕФА ЕУРО 2012 беше прекинат само неколку минути по почетокот, откако српските навивачи почнаа да фрлаат сигнални ракети кон италијанскиот голман во близина, Емилијано Вивиано.
Откако натреварот беше откажан, српските навивачи што го напуштаа стадионот се судрија со полицијата. 
Шеснаесет лица, вклучително и двајца полицајци, беа повредени. 
Инциденти, исто така, беа пријавени и пред натпреварот. 
Некои навивачи упаднаа во автобусот на српскиот тим, напаѓајќи го голманот Владимир Стојковиќ поради неговата неодамнешна одлука да се приклучи на фудбалскиот клуб Партизан -- голем ривал на Црвена Ѕвезда Белград. 
Српскиот министер за надворешни работи, Вук Јеремиќ, му телефонираше на својот италијански колега, Франко Фратини во средата, за официјално да му се извини за однесувањето на навивачите.
Во меѓувреме, во Тирана, десетици млади Албанци протестираа пред Српската амбасада во средата, против искажаната омраза за време на натпреварот во Италија. 
Тие го запалија српското знаме, како одговор на навивачите кои го запалија албанското знаме на стадионот во Џенова. 
(Б92, РТС, Танјуг, АП, ББС, СНН, Балкан веб, Шекули, Топ ченал, НОА, Топ њус - 13/10/10)
