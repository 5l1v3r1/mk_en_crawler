31/01/2005
(Њујорк тајмс, Турски дневни вести - 31/01/05;
АФП, АП, Агенција Анадолу, Turks.us - 30/01/05;
ФТ - 27/01/05)
Политичарот-ветеран Дениз Бајкал во неделата (30-ти јануари) беше повторно избран за претседател на Републиканската народна партија (РНП).
Сепак, дводневната вонредна седница на партијата ја покажа длабоката поделеност во главната опозициска партија во Турција.
Единствен друг кандидат за местото на Бајкал беше Мустафа Сариѓул, 48-годишниот градоначалник на богатата истанбулска населба Шишли.
66-годишниот Бајкал, кој ја водеше РНП во текот на изминативе 12 години, беше повторно избран откако 674 од вкупно 1.219 делегати што присуствуваа на конгресот, гласаа за него.
Според статутот на РНП кандидатот мора да добие поддршка од најмалку 628 кандидати за да победи на првиот круг од гласањето.
Основачот на модерната турска секуларна држава и нејзин прв претседател, Мустафа Кемал Ататурк, ја формираше РНП во 1923 година.
Тој ја водеше партијата сé до 1938 година.
За време на својата 80-годишна историја, партијата учествуваше во коалициските влади.
Моментно, таа е единствената партија со свои претставници во турското Собрание покрај Партијата на правдата и развојот (ППР) на премиерот Реџеп Тајип Ердоган.
На општинските избори во 2004 година ППР освои 41,5 отсто од гласовите, додека само 18 отсто од избирачите гласаа за РНП.
Голем број членови на партијата како резултат на тоа го критикуваа водството на Бајкал, тврдејќи дека на РХП й е потребен некој способен да ја модернизира партијата и нејзината идеологија.
За време на жестокиот говор, кој траеше повеќе од два часа, на отворањето на конгресот во саботата, Бајкал повторно ги изнесе обвиненијата за корупција против Сариѓул, кого претходно се обиде да го истера од партијата.
Придонесувајќи за зголемување на тензијата во салата, Сариѓул се обиде да дојде до говорницата за да одговори на обвиненијата на претседателот на РНП, без да добие дозвола од Советот на конгресот.
Потоа започна борба, при што делегатите фрлаа пластични столици и други предмети помеѓу себе.
Конгресот за време на викендот ги натера поддржувачите на РНП да се запрашаат за иднината на партијата во време кога популарноста на ППР - обележана со добрите економски вести и напредокот кон пристапот во ЕУ - продолжува да се зголемува.
