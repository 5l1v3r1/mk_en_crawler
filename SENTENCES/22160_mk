19/11/2008
САРАЕВО, Босна и Херцеговина (БиХ) -- Управниот одбор на Советот за спроведување на мирот (ССМ) ќе се состане во среда (19-ти ноември) и е можно да дискутира за евентуална нова форма на меѓународното присуство во БиХ.
Канцеларијата на високиот претставник требаше да ја заврши својата мисија во јули 2007 година, но членовите на ССМ одлучија дека политичките превирања во тој период оневозможуваат самоуправа.
Високиот претставник Мирослав Лајчак одби да ја објасни новата форма во интервјуто од вторникот за бањалучкиот весник „Глас српске“.
Сепак, тој го поздрави неодамнешниот договор помеѓу бошњачкиот, српскиот и хрватскиот водач -- Сулејман Тихиќ, Милорад Додик и Драган Човиќ -- додавајќи дека така треба да функционира БиХ:
имено, на база на компромис помеѓу трите конститутивни народи.
Тој, исто така, изрази задоволство од одговорот на Министерскиот совет, кој презема чекори за спроведување на проектот за национален попис и извршување на одлуките поврзани со државниот имот и државниот буџет.
Документот, потпишан од тројцата политички водачи на 6-ти ноември, предвидува нивна посветеност на реформите на уставот, решавањето на имотното прашање и одржувањето попис во 2011 година, клучен предуслов за членството во ЕУ.
(Б92, Taнјуг - 19/11/08;
Глас српске - 18/11/08)
