23/03/2005
Од Давор Коњикушиќ за Southeast European Times во Белград - 03/23/05
Српскиот премиер Воислав Коштуница во вторникот (22-ри март) рече дека очекува нови осомничени за воени злосторства да му се предадат на Трибуналот на ОН. 
Во својот разговор со Оли Рен, комесарот за проширување на ЕУ, Коштуница вети дека во текот на следната недела ќе биде направен значителен напредок кон остварување целосна соработка со судот на ОН. 
Тој, исто така, сигнализираше дека неговата влада работи на тоа да ги убеди главните осомничени, пензионираните генерали Небојша Павковиќ и Сретен Лукиќ, да се предадат.
„Јас сум оптимист дека во следните денови ... 
ќе имаме значаен напредок, кој ќе не донесе до целосна соработка со МКТЈ“, Ројтерс го цитира премиерот по разговорите со Рен. 
Посетата на Коштуница се смета за дел од максималните дипломатски напори на Белград за обезбедување на позитивна физибилити студија за подготвеноста на Србија и Црна Гора за напредок во процесот на пристап во ЕУ.
Студијата треба да биде објавена на 12-ти април. 
Позитивната оценка би го отворила патот за потпишување на Договорот за стабилизација и асоцијација помеѓу Србија и Црна Гора и Унијата, што се смета за голем чекор на патот кон членството во Унијата.
Поголем број аналитичари се согласуваат дека предавањата на Павковиќ и Лукиќ се клучни за шансите на Белград. 
„Свесни сме за фактот дека овие случаи се нешто што нас не води до целосна соработка со МКТЈ и ги третираме повеќе од сериозно“, рече Коштуница како одговор на прашањето за двајцата обвинети.
Сојузниот претседател, Светозар Маровиќ, смета дека до 31-ви март Србија ќе ги исполни сите обврски потребни за добивање на позитивна физибилити студија. 
„Без сомнение, соработката или отсуството на соработка од наша страна со судот во Хаг претставува главната пречка со која се соочуваме“, изјави Маровиќ за весникот Хаарец во текот на посетата на Израел минатата недела.
„Би сакал да ве потсетам дека двајцата поранешни претседатели на Србија сега се наоѓаат во судот во Хаг, од кои едниот е поранешниот претседател на Југославија (Слободан Милошевиќ), двајца се началници на југословенскиот генералштаб и неколку се министри и заменици-премиери“, рече претседателот. 
„Во изминатите два месеца осум лица се предадоа по сопствена волја, меѓу кои и шест генерали. 
Сега е јасно дека постои позитивен тренд на соработка помеѓу Србија и Црна Гора и судот во Хаг, како и дека ние ќе продолжиме со тоа додека целосно не завршиме со сé што може да се стори.“
Тој го потврди ставот на Владата во врска со Ратко Младиќ, негирајќи дека Владата има какво било сознание за тоа каде се крие бегалецот -- еден од тројцата најбарани обвинети од страна на Трибуналот на ОН. 
Главниот обвинител на ОН за воени злосторства, Карла дел Понте, обвини дека Младиќ не само што се крие во Србија, туку и добива заштита од мрежата поддржувачи во рамките на српската војска. 
„Ако српската Влада одлучи дека навистина сака да го уапси Младиќ, таа тоа може да го стори за неколку часа“, рече Дел Понте.
Од другите вести, заменик-министерот за одбрана, Павле Јанковиќ, во средата рече дека соработката со Хашкиот трибунал претставува единствената пречка што стои на патот на влезот на Србија и Црна Гора во програмата на НАТО Партнерство за мир. 
Србија и Црна Гора би можела да пристапи за помалку од еден месец ако ги исполни условите, рече тој за време на посетата на Вашингтон.
