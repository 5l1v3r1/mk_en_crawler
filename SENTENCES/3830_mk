19/02/2008
Од Артан Мустафа за Southeast European Times во Приштина – 19/02/08
Еден ден откако косовските водачи еднострано прогласија независност, Соединетите Држави официјално ја признаа најновата европска држава. 
Неколку клучни земји на ЕУ, исто така, ја признаа државата или најавија дека ќе го сторат тоа.
Американскиот претседател Џорџ В. 
Буш, кој беше во посета на Танзанија, во понеделникот (18-ти февруари) рече дека се случил историски настан. 
„Косоварите се сега независни“, рече тој.
Доцна во понеделникот, американскиот државен секретар, Кондолиза Рајс, издаде изјава во која потврдува дека Соединетите Држави официјално го признале Косово за суверена и независна држава.
„Му честитаме на народот на Косово за ова историско случување“, рече Рајс.
Францускиот претседател Николас Саркози испрати писмо до својот косовски колега, Фатмир Сејдиу, велејќи дека Франција ја признава сувереноста на Косово. 
Велика Британија, Франција, Германија и Италија, исто така, рекоа дека ќе го признаат независно Косово.
Гласањето во неделата од страна на косовскиот парламент не беше за првпат покраината да се прогласи за независна. 
Независност беше прогласена и во 1990 година, откако режимот на Слободан Милошевиќ й ја скрати автономијата на покраината, но Албанија беше единствената што ја призна државата.
Овојпат, ситуацијата беше очигледно поразлична.
Шефот на Американската канцеларија во Приштина, Тина Кеданау, и нејзиниот британски и француски колега -- Дејвид Блант и Делфин Борион -- ги испратија своите акредитивни писма до канцеларијата на Сејдиу во понеделникот попладне, барајќи дипломатска акредитација. 
Претставниците од Турција и Албанија го сторија истото.
Барањата се добредојдени, рече премиерот Хашим Тачи. 
„Ние целосно ќе го почитуваме Виенскиот пакт за дипломатските односи од 1961 година“, додаде тој.
Косово испрати 192 писма до различни земји низ целиот свет во понеделникот, по гласањето на парламентот. 
Прв кој го призна Косово беше Авганистан, кој објави дека ја поддржува „определбата“ на косовскиот народ.
Во ЕУ, 23 земји-членки се очекува да го поддржат потегот, според Тачи. 
Но, четири земји-членки -- Кипар, Грција, Романија и Шпанија -- се противат на истиот.
Шпанскиот министер за надворешни работи, Ангел Моратинос, чија земја се бори со баскиското сепаратистичко движење со децении, рече дека Мадрид не смета оти косовската декларација „е во согласност со меѓународното право“.
Романија е загрижена дека унгарското малцинство ќе бара повеќе автономија, додека Кипар -- со поддршка на Грција -- е загрижен дека примерот на Косово ќе поттикне меѓународно признавање на отцепената Турска Република Северен Кипар.
Најжесток противник на Косово е Русија, која бараше состанок на Советот за безбедност на ОН во врска со ова прашање во понеделникот и бара поништување на приштинската одлука.
Кина, пак, е „сериозно загрижена“ околу ситуацијата и жестоко го осуди Тајван за неговото признавање.
„Тајван, како дел од Кина, нема право и надлежност за ова т.н. 
признавање“, рече портпаролот на кинеското Министерство за надворешни работи.
Земјите што ја поддржуваат независноста на Косово тврдат дека тоа е единствен случај кој не поставува преседан за ниедно друго место.
