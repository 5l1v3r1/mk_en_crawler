21/05/2009
Од Беса Беќири за Southeast European Times во Приштина -- 21/05/09
Мисијата на ОБСЕ во Косово објави прилично остар извештај минатиот месец за тоа како косовското судство ги решава споровите во врска со сопственичките права. 
Насловен како „Судски процеси за сопственоста на недвижниот имот во Косово“, истиот ја критикува законската несигурност и судските практики во оваа област.
ОБСЕ, кое ги следи случаите на сопственоста од 2004 година, објави дека законите на земјата во врска со правата на недвижниот имот се „сложени, честопати нејасно напишани и раштркани низ најразлични инструменти“. 
Заедно со купот административни одлуки и судски практики, тие создаваат „компликуван и очигледно непробоен систем за утврдување на оспорувањата на ... 
сопственоста“, се вели во истиот.
Според Мрежата за помош, која ја водат ОН, студијата покажала дека косовските „судови честопати му даваат поголема тежина на сведочењето на заинтересираните страни отколку на документираните докази“, покажувајќи модел на погрешно размислување и несоодветно одмерување на доказите.
Судовите честопати го оправдуваат пренесувањето на сопственоста без да се даде законски договор, се вели во студијата, што е спротивно на законот што се применува и нашироко се смета за несигурна практика во постконфликтните средини, со многу отсутни или исчезнати сопственици на земјиште.
Според ОБСЕ, судовите честопати „не ги наведуваат правните одредби како поткрепа на своите одлуки“, и се премногу спремни да „назначуваат привремени претставници за отсутните обвинети, без да ги следат соодветните процедури“.
Кристофер Декер од ОБСЕ истакна дека проблемите се подразбираат, кога сопственоста е таков јазол. 
„Соодветното судење на споровите ... 
е важно бидејќи тоа го применува владеењето на правото, ги унапредува човековите права и овозможува враќање на раселените лица“, рече Декер, додавајќи дека „економскиот развој“ бара транспарентни закони што ја уредуваат имотната сопственоста.
Превирањата и борвите во 1990-тите го отежнаа одредувањето на сопственоста на косовскиот имот. 
Војната уништи многу документи, а Србите што заминаа ги пренесоа катастарските регистри во Косово, но може да бараат сопственост на 58,79 отсто од земјиштето во Косово.
Покрај ова, многу косовски граѓани поминале низ најразлични правни системи во својот животен век, вклучително и комунистичка Југославија, времето на либерализмот во 1980-тите, периодот на 1990-тите под Милошевиќ, кога Косово го изгуби својот статус на автономија, УНМИК и Република Косово.
Косовската агенција за имот, формирана во 2006 година со цел да ги обработува барањата за приватниот недвижен имот, има листа од 40.487 барања за имотна сопственост во Косово на својата веб-страница -- значителна бројка за една земја од околу 2 милиони. 
Најпогодени од неизвесност се Пеќ, Гњилане, Призрен и Приштина.
Имотната нестабилност ја намалува довербата на секој косовски граѓанин, без оглед дали е „косовски Албанец, раселен косовски Србин ... 
или косовски Ром кој претходно живеел несигурно во неофицијално живеалиште“, предупредува Меѓународниот центар за транзициска правда.
Според центарот, земјата може да го поттикне помирувањето почитувајќи ја старата изрека „Секој човек е цар во сопствениот дом“.
