21/09/2009
Од Мањола Хала за Southeast European Times во Тирана -- 21/09/09
Додека студентите во Албанија се враќаат на факултетите, бројките покажуваат дека сé повеќе од нив се решаваат за приватната опција.
Според податоците на Министерството за образование, трендот на запишување на младите луѓе на колеџ се движи по нагорна линија, и изнесува вкупно 28 отсто во последниве четири години.
Во 2008 година, околу 76 отсто од студентите се запишале на еден од 11-те државни универзитети во државата -- останатите се запишале на локалните приватни колеџи, кои се во експанзија во изминативе пет години.
Бројот на студентите кои се запишале на приватните факултети драстично се зголеми, од 983 во 2004 година, на 12.166 четири години подоцна.
„Денес приватните универзитети имаат дополнителна улога во нашиот образовен систем“, рече Хенри Чили, професор на приватниот Европски универзитет во Тирана (УЕТ).
Во моментов има околу 17 приватни универзитети во земјата, но само четири од нив се акредитирани од државата и можат да даваат официјални дипломи.
И покрај растечкиот број студенти на приватните универзитети, Чили објаснува дека повеќето Албанци ги избираат државните колеџи бидејќи тие се во основа бесплатни.
Според Чили, некои приватни универзитети планираат да одржат митинг за предлог-закон со кој ќе биде предложена промена во финансирањето на јавното образование, така што студентите би добивале пари, наместо бесплатно школување -- на тој начин тие ќе можат да избираат на кој колеџ сакаат да се запишат, наместо да се ориентираат кон јавниот сектор.
И покрај оптимизмот поради поширокиот избор на факултети, некои експерти за образование го доведуваат во прашање квалитетот на приватните институции и застануваат на страната на јавната опција.
„Државните универзитети не само што имаат веќе вкоренета традиционална основа, туку имаат и висок квалитет и персонал што бара знаење“, изјави извор од Министерството за образование.
Изворот понатаму рече дека иако приватните универзитети имаат подобра инфраструктура и најнова технологија, тие заостануваат во други области, и прифаќаат студенти кои биле отфрлени од државните школи.
Минатиот јануари албанската влада објави дека земјата ќе состави ранг-листа на колеџи во земјата, која ќе ја изготви искусна меѓународна агенција.
Чили смета дека рангирањето ќе ги постави работите на рамноправна основа и ќе покаже дека приватните универзитети може да бидат подеднакво успешни во растечката конкурентност на колеџ-системот во земјата.
