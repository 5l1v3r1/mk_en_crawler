06/03/2006
Од Светла Димитрова за Southeast European Times во Софија – 06/03/06
Бидејќи новото истражување покажува дека влијанието може да биде полошо отколку што се мислеше претходно, научниците бараат итна акција за решавање на ризикот од климатските промени.
Доколку не бидат преземени соодветни мерки во текот на идните две децении глобалните температури можат да се покачат во интервал помеѓу 1,5°C и 6°C во овој век, а тоа може да влијае врз милиони луѓе, предупредува неодамна објавениот извештај подготвен од страна на британската влада.
Студијата, насловена „Избегнување на опасните климатски промени“, споредува докази презентирани од научниците на конференцијата организирана од британскиот метеоролошки центар во Ексетер, југозападна Англија, во февруари 2005-та година.
Според извештајот, моменталната концентрација на CO2 во атмосферата е околу 380 единици во милион (ppm), што е веќе околу 100 ppm над прединдустриското ниво.
Стапката на зголемување, се вели во извештајот, е најмалку за 10 пат -- а може да достигне и до 100 пати - побрза од било кое друго време во изминативе 420 000 години.
„Од презентираното истражување може јасно да се види дека опасноста од климатските промени може да биде поголема отколку што мислевме“, рече британскиот премиер Тони Блер во предговорот на студијата, објавен на 30-ти јануари.
„Сега е јасно дека испуштањето на карбон диоксид, поврзано со индустријализацијата и економскиот раст од светската популација која се зголеми за шест пати во 200 години, предизвикува глобално затоплување со стапка која не е одржлива“.
Глобалните просечни температури веќе пораснаа за 0.6 степени Целзиусови од прединдустриското време, велат експерти.
Предвидувањата покажуваат дека тие би можеле да се покачат за интервал помеѓу 1,4 до 5,8 степени Целзиусови до 2100 година, во зависност од тоа какви напори ќе бидат вложени за намалување на концентрацијата на карбон диоксидот во атмосферата.
За земјите од Југоисточна Европа, можните долгорочни последици опфаќаат посува клима, понатамошно намалување на врнежите од дожд, зголемена изложеност на суша и топлотни бранови, како и пониски земјоделски приноси.
Според климатолозите, балканскиот регион се соочува со потенцијално влошување на трендовите кои веќе беа набљудувани во последниве години.
Со станувањето на климата посува и со сушењето на реките, снабдувањето со вода може да се намали, а тоа ќе влијае врз земјоделството и индустриите кои зависат од вода и ќе доведе до поголемо загадување, зголемување на болестите предизвикани од топлината, како и нагло зголемување на побарувачката на електрична енергија во текот на летните месеци.
Во Грција, Националната опсерваторија во Атина направи регионален климатски модел базиран врз предвидените зголемувања на карбон диоксидот во текот на идниот век, вклучувајќи ги и порастот на светската популација, економската глобализација и достапноста на високата технологија.
Претпоставувајќи зголемување од 250 отсто на концентрираноста на карбон диоксидот до 2100-та година, моделот предвидува дека до 2071-2100-та година просечната максимална температура во јули на Балканот ќе се зголеми до 10-11 степени споредбено со 1961-1990-та година, додека пак минималните температури ќе се зголемат за 9 степени.
Покрај тоа, моделот предвидува нагло намалување на летните дождови, со просек од само 20 до 30 отсто од актуелните нивоа.
Користењето на енергијата се смета за главен предизвикувач на проблемот.
Зголеменото присуство на карбон диоксидот во регионот е предизвикано не само од издувните гасови од автомобилите и индустриските активности, туку и од земјоделството.
Изворите вклучуваат метан поврзан со одгледувањето на стоката и производството на ориз, како и азот и јаглени оксиди кои се создаваат со горење на земјоделските отпадоци.
За земјите во транзиција од Југоисточна Европа, глобалното затоплување го наметнува предизвикот на усогласување на ова еколошко предвидување со потрагата по подобри стандарди на живеење.
Иако испуштањата всушност се намалија со текот на годините во, на пример, Бугарија и Романија, ова во голем дел беше поради понискиот БДП за време на промената од планска кон пазарна економија.
Во Бугарија, испуштањето на карбон диоксид се намали за 88 отсто во периодот од 1988-та до 2002-та година, според Европската агенција за животна средина (ЕАЖС).
Во Романија, испуштањето на овој гас се намали за 47 отсто во периодот од 1989-та до 2001-та година.
Бидејќи и двете земји очекуваат влез во ЕУ и забрзан економски раст, ќе биде многу тешко да се одржат овие релативно ниски нивоа.
Спротивно на тоа, испуштањето на овој гас во Грција - земја-членка на ЕУ - постојано се зголемуваше во изминатава деценија, поради производството и користењето на енергијата, уништувањето на отпадот и земјоделството како главни фактори, вели ЕАЖС.
Преку процесот за пристапување, ЕУ има потенцијал да влијае врз политиката за заштита на животната средина во балканските земји кои тежнеат кон членство.
Меѓутоа, самите земји-членки не се толку успешни во задоволувањето на сопствените критериуми.
Почнувајќи од 2003-та година, 15-те тогашни земји-членки на ЕУ успеаа да го намалат испуштањето на овој гас за само четвртина од целта на ЕУ.
Оттогаш, блокот се прошири за уште 10 нови земји.
Ставот на ЕУ за глобалното затоплување, усвоен во 1996-та година, наложува ограничување на температурните покачувања до едно глобално просечно покачување од 2 степени Целзиусови над прединдустриските нивоа.
Меѓутоа, извештајот од Ексетер предупредува дека постои значителна опасност дури и на тие нивоа на затоплување, особено за чувствителните екосистеми, видови и региони.
Доколку биде постигната температурната цел на ЕУ, концентрираноста на карбон диоксидот треба да биде стабилизирана на 450 ppm максимум до 2015-та година, се вели во извештајот.
Во текот на следните 15 години таа би требало да биде значително намалена за 30 до 40 отсто споредбено со нивоата во 1990-та година.
„Ќе бидеме на ниво од 400 ppm во период од десет години, го предвидувам тоа без задоволство кога го кажувам“, рече сер Дејвид Кинг, главен научен советник во британската влада.
„Но, ниту една земја нема да исклучи една електрична централа која ја снабдува со енергија нејзината популација со цел да го реши овој проблем - мора да го прифатиме тоа.
Да се стремиме кон 450 (ppm) би било неостварливо.
Британскиот министер за животна средина Маргарет Бекет рече дека новата студија ја истакна „крајната точка“ по која би можело да се очекува климатските промени да станат неповратни.
„Она што е вознемирувачко кај извештајот од Ексетер е тоа што тој сугерира дека она што е долгорочна политичка рамка, може да биде дури и она што ќе предизвика поголеми проблеми отколку што луѓето можат да замислат“, изјави таа за радио Би-Би-Си.
Научниците велат дека постојат голем број технолошки опции за намалување на испуштањето на карбон диоксид, меѓу кои подобрување на енергетската ефикасност и употреба на енергетски извори со мало или без присуство на карбон, како што се гасната, нуклеарната, биомасната, ветерната и соларната енергија, особено за посиромашните земји.
Други можни технолошки опции се заробување и чување на CO2, потенцијал кој, исто така се смета за значаен;
зголемено биолошко задржување на CO2 во шумите и почвите преку посебни мерки;
и гасови што не содржат CO2.
