18/08/2005
(Ројтерс, АП, Бета, Радио Б92 - 17/08/05)
Бизнисмен од босанските Срби, за кого се смета дека го финансирал главниот осомничен за воени злосторства Радован Караџиќ, беше уапсен во средата (17-ти август) во Црна Гора, врз основа на обвиненијата за измама и проневера на пари.
Портпаролот на црногорската полиција Бранко Булатовиќ рече дека Момчило Мандиќ, поранешниот министер за правда на Република Српска (РС), беше уапсен во неговиот стан во туристичкиот град Будва врз основа на потерницата издадена од обвинителството на Босна и Херцеговина (БиХ).
Мандиќ, за кој се смета дека е еден од најбогатите бизнисмени од босанските Срби се вели дека се збогатил од бензиските пумпи што ги поседува. 
Според Ројтерс, постојат сомневања дека помеѓу 1996 и 1997 година тој проневерил милиони босански марки од царинските власти на РС.
Мандиќ, исто така, ја контролираше и Привредна Банка Српско Сарајево, мала банка која беше затоврена минатиот ноември од страна на високиот претставник Педи Ешдаун, поради финансиски нерегуларности.
„Мандиќ и неговите соработници во и надвор од политиката сторија сé што можеа за да ја ограбат банката и да не им исплатат на нејзините депоненти или нејзините вработени“, рече Ешдаун тогаш. 
„Постојат, исто така, трансакции кои отвораат простор за сомневање дека некои средства можеби биле префрлени во рацете на воените злосторници“, додаде тој.
Во септември 2003 година американската администрација ги блокираше сите средства на Мандиќ во САД забранувајќи му, исто така, и влез во земјата. 
Неговото име се наоѓа и на црната листа на ЕУ.
Се смета дека Мандиќ е еден од клучните финансиери на Караџиќ. 
Поранешниот водач на босанските Срби, обвинет за геноцид од страна на Меѓународниот кривичен трибунал за поранешна Југославија (МКТЈ) се наоѓа во бегство од 1997 година. 
Меѓународниот притисок врз РС и Србија и Црна Гора за негово апсење и апсење на неговиот воен командант, Ратко Младиќ, се зголеми пред минатомесечната десетгодишнина од масакрот во Сребреница во 1995 година.
Командантот на НАТО во БиХ, бригадниот генерал Стивен Шук, во средата изрази уверување дека чекорите преземени во последниве недели наскоро ќе дадат резултати, поради знаците дека сé поголем број босански Срби сега веруваат дека Караџиќ треба да биде предаден на МКТЈ.
„Оптимист сум дека ќе можеме да го затвориме ова поглавје што предизвикува вакви доцнења во напредокот на Босна и Херцеговина“, Ројтерс ја цитираше изјавата на Шук на прес-конференцијата во средата во Брисел.“
БиХ бара прием во програмата на НАТО Партнерство за мир (ПзМ), клучен чекор кон членството во Алијансата. 
НАТО двапати досега ја одложуваше иницијативата за пристапување во програмата на БиХ, наведувајќи ја како причина недоволната соработка со МКТЈ. 
Јасно беше ставено на знаење дека земјата не може да пристапи во ПзМ сé додека обвинетите кои ги бара судот во Хаг и понатаму се на слобода.
