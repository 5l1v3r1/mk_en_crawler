30/11/2011
Мухамет Брајшори за Southeast European Times во Приштина -- 30.11.11
Елизабет Гауинг е британска наставничка која се пресели од Велика Британија во Косово пред пет години. 
Претходно незапознаена со богатата култура на земјата, таа добила кошница со пчели како подарок и со тоа набрзина била одведена на патување низ храната и културата на земјата.
Нејзината нова книга, Патувања во крв и мед: Пчелар во Косовo, ја раскажува приказната за странец кој се вљубува во традициите на една поделена земја. 
Приказната зад името на Балканот има важна улога во нејзината приказна. 
На турски јазик, „бал“ значи мед, а „кан“ значи крв, што ја претставува двојноста на поделеното, но прекрасно наследство на земјата.
SETimes: Која е Елизабет Гауинг?
Eлизабет Гауинг: Јас прво работев како наставник во Лондон. 
Сé уште малку предавам, но сум претежно зафатена со моето пишување и невладината организација, Ајдиас партнершип, која ја основавме со мојот партнер и нашиот пријател за да работи на проекти од образованието, животната средина и културното наследство во Косово. 
Моментно работам на книгата со наслов Едит и јас: Авантурите со едвардијански патник на Балканот, за моите патувања по патот на Едит Дурам низ Косово и Албанија.
SETimes: Како се најдовте во Косово и што ве поттикна да напишете книга која е повеќе од едноставна историја?
Гауинг: Mојот партнер доби работа како советник на [поранешниот косовски] премиер Агим Чеку. 
Тоа беше многу набрзина и јас се најдов во позиција од скоро целосно назнаење за Косово до тоа одеднаш да сфатам дека живеам таму! 
Можеби тоа е добар начин да се искуси една земја -- пред да се создадат премногу предрасуди.
На мојот прв роденден во Косово ми беше дадена кошница со пчели како подарок. 
Тоа беше првпат навистина да почувствувам поврзаност, иако тоа беше многу мал дел од земјата. 
Мојата книга ја раскажува таа приказна. 
Исто така, вклучив рецепти за храната што научив да ја готвам со медот произведен од моите пчели, во обид да пренесам дел од силните вкусови кои го зачинија моето искуство.
SETimes: Како дознавте за културата на Косово преку пчеларството?
Гауинг: Пчеларството е одличен начин да се запознае една земја. 
Пчеларите се генерално пријатни луѓе, кои се обично заинтересирани за споделување на своето знаење. 
Бев ангажирана како помошник на еден прекрасен пчелар со чие семејство многу се зближив. 
Исто така, се запознав со голем број интересни инвидидуални пчелари -- жртви на шверцот со луѓе и лица што преживеале домашно насилство, кои биле учени како да отпочнат бизнис со одгледување пчели преку засолниште за жени; активист кој ми зборуваше за неговиот живот како политички затвореник; и поранешен герилец кој добил кошница со пчели како дел од неговата пензија. 
Нивните приказни станаа личните приказни преку кои јас можев подобро да го разберам Косово.
SETimes: Според вашето искуство, како е да се биде странец во Косово?
Гауинг: Албанската и српската култура ги третираат гостите како нешто свето (албанскиот Канун вели, вашиот дом му припаѓа на Господ и гостинот’). 
Така, Косово е прекрасно место за еден странец.
Исто така, најверојатно помага и тоа што научив да говорам албански и, во помал степен, српски. 
Така можам да комуницирам со луѓето. 
Највеќе ме нервира кога ќе прашам некого нешто на мојот албански со акцент, а тој ми одговара на германски.
SETimes: Што научивте за културата и традицијата во Косово? 
Имате ли специјално место, храна или приказна во Косово која е посебно важна за вас?
Гауинг: Имаше толку многу да се научи -- за сложените поздравувања за кои дури и странец ќе ве запраша и за соодветно однесување на различни прослави. 
Моето омилено место во Приштина е Етнолошкиот музеј, каде што научив многу и работев како доброволец.
Мојата омилена храна во Косово? 
Мед! 
Но, исто така и сите работи што се прават и сервираат со мед -- погача и локум ,свадбени крофни’ и баклава се моите омилени јадења.
SETimes: Со оглед на тоа што имиџот на Косово во светот денес е претежно негативен, што ве учи секојдневниот живот во Косово, што не можете да го видите на вестите?
Гауинг: Тоа е една од причините поради која во насловот на книгата ги вклучив и „крв“ и „мед“. 
Во Велика Британија, и во поголем дел од светот, Косово е претежно познато со својата крв. 
Пристигнав тука седум години по војната, кога лузните од тоа искуство поминуваат, и она што го најдов тука е многу повеќе прекриено со мед и слаткост.
Косово има богато културно наследство, прекрасни пејзажи и неверојатно гостопримливи луѓе. 
А тоа се работите што ме интересираат и што ја инспирираа книгата.
