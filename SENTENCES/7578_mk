29/05/2013
Линда Карадаку и Бојана Миловановиќ за Southeast European Times во Приштина и Белград -- 29.05.13
Недостатокот на детали во договорот Приштина-Белград може да предизвика проблеми во неговото спроведување, велат аналитичарите.
Премиерот Хашим Тачи од Косово и Ивица Дачиќ од Србија се состанаа минатата недела и ги договорија крајните рокови, дејствата и работните групи за спроведување на договорот со посредство на ЕУ.
Немаше детали за договорот, но скенирана копија од планот беше објавена од косовскиот портал Indeksonline на 24-ти мај.
„Двете страни ќе го продолжат политичкиот дијалог“, се вели на крајот.
Бетим Муслиу, истражувач во Косовскиот правен институт, вели дека има различни толкувања на договорот, со оглед на тоа што деталите не се прецизирани.
Тоа ќе го отежни спроведувањето.
„Измените на законите, воведувањето нови закони, како и амандманите на уставот ќе бидат дефинирани откако Србија и Косово ќе се договорат како да се толкува овој договор“, рече Муслиу за SETimes.
Дачиќ рече дека ќе се формира заедничка работна група и двете страни ќе дадат предлози за законите што треба да се изменат, со соодветни крајни рокови за нивна измена.
„Невозможно е тоа да се направи, ако не се изменат законите“, рече Дачиќ, според Б92.
Но, Дрен Дроли, истражувач во Косовската група за правни и политички студии во Приштина, рече дека нема потреба Косово да менува закони.
„Одредбите на договорот можат да се спроведат од институциите што се вклучени, без потреба од амандмани на законите што ги регулираат овие области“, рече Доли за SETimes.
Тачи рече дека косовската политичка сцена го поддржува одобрувањето на овој договор и, исто така, ја препозна „олеснувачката улога на Србија, врз основа на обврските што произлегуваат од договорот“.
Обидувајќи се да испрати сигнали до Србите на северот, Тачи рече:
„Знам дека нема да биде лесно и не може да се постигне многу брзо, но спроведувањето ќе се случи постепено, мирно и со волја“.
Косовскиот министер за надворешни работи, Енвер Хоџај, изрази загриженост во врска со планот за спроведување.
„Планот ...
е во согласност со договорот од 19-ти април.
Тој не е отклонување од договорот.
Истиот е во согласност со уставот и законите на Косово и ние се надеваме дека спроведувањето ќе започне што е можно побрзо“, изјави Хоџај за новинарите.
Но, првиот потпретседател на владата, Александар Вучиќ, рече дека има неизвесности.
Вучиќ најави дека ќе дискутира околу амандманите на планот за спроведување на договорот од Брисел со неколку меѓународни претставници.
Тој рече дека, исто така, има амандмани на планот за спроведување кои не се однесуваат на паралелните институции во Косово и Метохија.
„Амандманите се однесуваат на непостоењето на обврска за измена на законите од страна на Приштина, техничките детали во врска со Заедницата на српските општини и статусниот дел кој би гарантирал преживување на српските документи“, рече Вучиќ.
Тој додаде дека Србија инсистира на прашањата на обезбедување лични документи и државјанство за Србите, како и печат на универзитетските дипломи.
Претседателот на собранието на општина Лепосавиќ, Славко Стевановиќ, рече дека косовските Срби не се запознаени со планот за спроведување на договорот.
„Се залагаме за спроведување на законите и уставот на Република Србија, и затоа мислиме дека немаме право да учествуваме на изборите кои ќе бидат распишани од косовските власти“, рече Стевановиќ за SETimes.
Тој додаде дека Србите од северот не сакаат да ја попречуваат Србија на патот кон ЕУ.
„Не сакаме да бидеме попречувачки фактор и сме свесни дека српската влада може да го спроведе Бриселскиот договор без нас, но наша единствена цел е да останеме дел од ...
Србија“, рече Стевановиќ.
Како можат владите во Косово и во Србија да го направат полесно спроведувањето на договорот?
Кажете ни ги вашите размислувања долу.
