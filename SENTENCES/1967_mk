27/05/2005
(ФЕНА, ПБС БиХ, Б92 -- 24/05/05)
И покрај тоа што полицискиот сектор во Босна и Херцеговина можеби е компетентен за справување со локалниот криминал, му требаат суштински реформи за борба против организираниот криминал на национално ниво, изјави командантот на ЕУФОР, Дејвид Лики, на прес-конференцијата во вторникот (24-ти мај).
Нудејќи помош за властите, Лики истакна дека ЕУФОР не е ниту полициска сила ниту агенција за собирање даноци и дека ваквите задачи мора да ги спроведуваат соодветните босански институции.
Организираниот криминал е еден од најтешките проблеми на земјата, кој оперира во рамките на паралелни структури што со измама ги спречуваат приходите на владата, вели Лики.
Приходите загубени низ овие канали се потребни за образованието, здравството, пензиите и економската регенерација, рече тој, додавајќи дека некои од овие криминални мрежи се истите организации што канализираат средства за поддршка и заштита на обвинетите за воени злосторства.
На 3-ти мај ЕУФОР започна заедничка операција со локалните власти во БиХ за борба против граничниот криминал -- чија цел беа шверцерите и оние кои ги уништуваат шумите во БиХ.
Сепак, Лики истакна дека ЕУФОР не претставува полициска сила и не може да врши полициска работа.
Ниту, пак, може да дејствува како агенција за собирање даноци или да се занимава со менаџмент на шумите.
Задачата на ЕУФОР е повеќе поддршка на институциите и агенциите одговорни за овие области.
ЕУФОР може да направи разлика на стратешко ниво, со планирање и размена на информации и на тактичко ниво со директна поддршка, вели тој.
„Нашите војници се мобилни и може да се распоредат каде било во БиХ, со тоа што командата и контролата на организацијата ќе соодветствува.
Можеме да користиме хеликоптери, нашите набљудувачки способности и нашиот капацитет за преземање на операции за долги периоди како поддршка на полицијата и другите агенции за спроведување на законот“, вели Лики.
Според неодамнешното истражување, осум од десет босански граѓани сметаат дека организираниот криминал и корупцијата влијаат на нивниот секојдневен живот.
Испитаниците ги навеле трговијата со дрога, крадењето и корупцијата како главни криминални активности.
„Организираниот криминал и корупцијата се проблеми кои влијаат на секој човек во земјата“, рече Лики.
„Криминалните мрежи и нивните паралелни структури ја поткопуваат стабилноста, довербата, растежот и просперитетот на БиХ.
Тие го загрозуваат напредокот на земјата кон интеграцијата во Европа.“
ЕУФОР ја поддржува Државната гранична служба и Администрацијата за индиректни даноци во областите каде што тие немаат доволно работна сила или способности.
Како резултат на тоа, војниците на ЕУФОР играа клучна улога во неодамнешното запленување на дрога и друга илегална или шверцувана стока.
Лики истакна дека и покрај тоа што операцијата е успешна, таа „го излупи само првиот слој од кромидот“ и дека се уште останува детална и заедничка работа.
