16/10/2007
Од Наташа Радиќ за Southeast European Times во Загреб –15/10/07
Премиерот Иво Санадер во понеделникот вечер имаше обраќање пред Генералното собрание на ОН, велејќи дека Хрватска „се чувствува повредена“ од одлуката во случајот на „Вуковарската тројка“. 
Релативно малите казни претставуваа „измејување на постконфликтната правда“, рече претседателот.
Судиите на Хашкиот трибунал го осудија Миле Мркшиќ на 20 години затвор за неговата улога во масакрот на стотици Хрвати по падот на Вуковар во рацете на Југословенските армиски сили во 1991 година. 
Вториот обвинет, Веселин Шљиванчанин, доби пет години за тортура, но беше ослободен од најсериозните обвиненија против него. 
Третиот, Мирослав Радиќ, беше ослободен.
„Бевме шокирани пред 16 години кога се случи вуковарската трагедија“, рече Санадер. 
„Шокирани сме повторно, 16 години подоцна, кога ја слушнавме пресудата на Хаг. 
Тој рече дека Хрватска бара правда за сите жртви на воените злосторства и сака да им помогне на дипломатите на ОН подобро да разберат што се случи во Вуковар.
За повеќето Хрвати, Вуковар го симболизира страдањето на земјата за време на нејзината војна за независност од поранешна Југославија. 
Градот беше под опсада 87 дена и на крајот падна, во ноември 1991 година. 
Цивилното население избега. 
Сепак, југословенските армиски сили и српските паравоени единици заробија стотици луѓе во локалната болница и ги префрлија во блиската фарма, каде што беа систематски убивани.
Политичките аналитичари сметаат дека говорот на Санадер има повеќе домашна, отколку меѓународна важност. 
Генералното собрание може да стори малку за пресудата на судот на ОН од тоа да разговара за истата. 
Сепак, со оглед на тоа што парламентарните избори на 25-ти ноември во Хрватска наближуваат, обраќањето на Санадер можеби требаше да ги привлече гласачите дома.
Претседателот на Трибуналот на ОН, Фаусто Покар, ги отфрли тврдењата дека пресудите биле неправедни. 
Во писмото до ОН, тој ја обвини Хрватска дека прави притисок на судот. 
Финалната пресуда во случајот ќе биде донесена по апелационата процедура, и Загреб не треба да се обидува да влијае додека е во тек таа процедура, рече Покар.
Главната обвинителка на ОН за воени злосторства, Карла дел Понте, пак, остро ги критикуваше пресудите. 
„Обвинителката не можеше да сфати дека некој што е осуден за тортура на 200 луѓе може да добие казна од само пет години“, рече нејзината портпаролка, мислејќи на Шљиванчанин.
