23/01/2012
Бојана Миловановиќ за Southeast European Times во Белград -- 23.01.12
Не беше толку одамна -- во текот на 1990-тите -- кога полицијата во Србија беше извор на несигурност, а не сигурност.
Полицајците беа инструмент во рацете на Слободан Милошевиќ за зачувување на неговата власт.
Малкумина можеа да замислат дека по промената на власта -- демократски во 2000 година -- еден човек близок до Милошевиќ повторно ќе се најде на чело на полицијата.
Но, тоа се случи во 2008 година, кога Ивица Дачиќ, претходно еден од најблиските помошници на Милошевиќ и претседател на Социјалистичката партија на Србија која ја основаше Милошевиќ, стана српски министер за внатрешни работи.
Кога дојде Дачиќ, тој се соочи со претежно скептична јавност.
Но, денес, пред крајот на мандатот на актуелната влада, вербата во полицијата е обновена.
Во ексклузивното интервју, полицискиот директор Милорад Вељовиќ изјави за SETimes, „Сметам дека ние сме добар пример на Балканот за соодветна и добра полиција.
Имаме многу добра соработка во регионот и пошироко.
Полициските сили во регионот се здружени во заедничкиот проблем -- организираниот криминал -- и ако го решиме тој проблем заедно, можеме да го решиме подобро.
Во светот нема полициска [сила] може да го реши тој проблем сама“.
Задоволен од домашната безбедносна ситуација, тој истовремено вели дека ризиците се близу, во соседството.
„Од безбедносен аспект, Косово претставува проблем за Србија кој на некој начин ја загрозува безбедноста во самата Србија.
Во моментот кога ќе биде решена безбедноста во Косово, ќе биде решена и безбедноста на Србија“, рече Вељовиќ.
Тој ги наведе организираниот криминал, шверцот со дрога и тероризмот како клучни опасности.
„Сите овие проблеми й се закануваат на Србија од Косово.
Тероризмот претставува проблем на кој ние не му даваме доволно важност.
Не велам дека Србија е загрозена;
ние сега засега добро го контролираме тоа.
Тероризмот е зло кое не е локално или регионално, туку е многу пошироко.
Превенцијата во таа област не е доволна, не само во Србија, туку и во целиот регион“, рече Вељовиќ.
Вељовиќ, кој беше назначен за прв полициски директор на Србија во 2006 година, додава дека српската полиција е подготвена и способна да ја заштити и гарантира безбедноста на сите граѓани, без оглед на нивната националност или вера.
Што се однесува до економската криза, истакнува тој, истата „поттикнува поголема криминална активност“, додека истовремено значи дека полицијата се снаоѓа со помалку, како во поглед на недостаток на опрема, така и на персонал.
Во текот на изминатата година, ова резултираше со неколку полициски штрајкови.
„Денес Србија има 35.000 професионални полицајци.
За да можеме целосно да се придржуваме на европските стандарди, ни требаат уште 15.000 полицајци“, рече Вељовиќ за SETimes.
Просечната полициска плата изнесува околу 350 евра месечно, што, според полицискиот директор, не е доволно, со оглед на опасноста со која полицијата се соочува.
„Ако еден полицаец не може да го поддржува своето семејство, прашање е дали ќе ја врши професионално својата работа.“
Опремата со години не е обновена, вели тој.
Треба да се обезбеди подобра и позаштитна опрема, вели тој, заедно со понова технологија.
„Сето тоа бара огромни средства“, признава тој.
Иако тие се „залагаат за професионализам“ и се стекнаа со доверба во јавноста, Вељовиќ смета дека полицијата сé уште не го добила статусот што го заслужува.
„Полицијата ги штити границите на оваа земја;
полицајците се тие што ја чуваат административната граница со Косово, одржувајќи го јавниот мир и ред и спречувајќи криминал.
Ако тие се одговорни за сите, тогаш тие мора да имаат одредена сатисфакција“, рече Вељовиќ.
Тој, исто така, вели дека полицијата мора да биде над влијанието на политичките партии.
„Направивме големи чекори кон намалување на влијанието.
Политичката структура мора да сфати дека полицијата ...
не е сервис на една партија или една влада“, рече Вељовиќ.
Главната задача, додава тој, е борбата против корупцијата.
„Корупцијата го загрозува системот.
Таа е големо зло.
Корупцијата не може да биде решена само од полицијата;
целиот систем мора да го стори тоа.
Сите државни институции, сите сектори, сите тела и структури мора да се вклучат во борбата.
Ако избркам полицаец денес заради тоа што зел 10 евра на автопат, не сум ја решил корупцијата.
Тоа се решава систематски“, истакна тој.
