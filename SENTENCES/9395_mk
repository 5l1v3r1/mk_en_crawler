03/09/2012
Линда Карадаку за Southeast European Times во Приштина -- 03.09.12
Maкедонија го поддржува учеството на Косово во регионалните иницијативи и форуми за одбранбените прашања, рече македонскиот министер за одбрана, Фатмир Бесими, додавајќи дека воената соработка меѓу двете држави е во процвет и дека се остварени „важни првични успеси“.
„Билатералната соработка меѓу Република Македонија и Косово има важно влијание врз регионалната безбедност, економската соработка и целокупниот развој на двете држави“, рече Бесими за SETimes.
Андреја Богдановски, аналитичар од „Аналитика“, со седиште во Скопје, вели дека унапредувањето на регионалната воена соработка претставува неопходен чекор кон регионален одговор на заедничките закани, но сигнализира и зголемување на довербата меѓу државите.
„Косово, кое ги изгради своите безбедносни сили од нула, бара дополнителна поддршка од државите во регионот во врска со ова.
Токму во овој поглед земјите како Македонија, Хрватска или Албанија може да ги понудат своите искуства во придонесувањето за мировните операции, како и во националната одбрана“, рече Богдановски за SETimes.
Македонија и Косово го потпишаа својот прв план за соработка претходно оваа година, и веќе започнаа со размена на искуства и лекции научени во градењето на националните одбранбени институции.
„Косовските безбедносни сили (КБС) само што ја финализираа својата прва вежба на воениот полигон Криволак [Македонијa], со учество на 120 војници, со логистичка поддршка од армијата на Република Македонија.
Очекуваме Косовските безбедносни сили да го користат полигонот Криволак за нивните воени вежби и во иднина“, рече Бесими за SETimes.
Агим Чеку, министер на КБС, го посети својот контингент во Криволак во четвртокот (30-ти август).
„Целта на оваа вежба е да се вежба, но и да се применат во практика сите процедури на испраќање на силите во странство“, рече Чеку, додавајќи дека дополнителна цел е и да се зајакнат односите меѓу КБС и македонското Министерство за одбрана.
Ментор Врајоли, постар истражувач во косовскиот Центар за безбедносни студии, вели дека КБС мора да покажат дека ги развиле неопходните професионални капацитети и се подготвени да послужат како конструктивна сила во регионот и пошироко.
„[Покрај] неутрализацијата на загриженоста дека КБС може да претставуваат закана за регионот, ваквите воени вежби може, исто така, да ги зајакнат меѓудржавните односи со државите што учествуваат во овие вежби“, рече Врајоли за SETimes.
Бесими рече дека добрососедските односи во регионот, взаемната доверба и разбирање и ангажманот за интеграција во НАТО и во ЕУ, се неопходни за долгорочната безбедност и стабилност во регионот.
Земјите во регионот се вклучени во неколку регионални форуми, како што е Јадранската повелба, Министерството за одбрана на Југоисточна Европа, Центарот за соработка во безбедноста во Хрватска и Регионалниот совет за соработка.
Марко Савковиќ, истражувач за белградскиот Центар за безбедносна политика, рече дека земјите во регионот долго време беа „увозници на безбедност“ и дека сега се обидуваат да се претстават како способни за „извезување“ на безбедност во мировните операции.
„Поразвиените држави, кои честопати ги поддржуваат овие настани, или цели механизми на соработка, може да им го пренесат своето знаење и разбирање на практичарите од Западен Балкан“, рече Савковиќ за SETimes.
НАТО може, исто така, да помогне во процесот.
Секоја држава, во зависност од тоа како стои во однос на интеграцијата во НАТО, има некаков вид структурирана соработка во рамките на Алијансата.
„НАТО обезбедува одредена финансиска, но, што е уште поважно, експертска помош, и ја охрабрува размената на искуства“, рече Савковиќ.
Богдановски го истакна нордискиот пример, каде што во голема мера се користи здружувањето и делењето на ресурси.
„Еден чекор во оваа насока е иницијативата за развој на балканските воздухопловни одбранбени капацитети, кои можат многу да позајмат од балтичката воздухопловна полициска мисија.
Со тоа одбранбените капацитети во регионот ќе станат меѓусебно поврзани и взаемното очекување може да стане поостварливо“, рече Богдановски за SETimes.
