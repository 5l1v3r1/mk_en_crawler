28/06/2012
Линда Карадаку и Сафет Кабашај за Southeast European Times во Приштина -- 28.06.12
Невообичаената смрт на Дино Асанај, директорот на косовската Агенција за приватизација, кој намерно се избоде себеси додека беше под сомневање за корупција, покрена нови прашања за ефикасноста на државната канцеларија која е формирана за создавање работни места преку приватниот развој.
Агенцијата за приватизација потпишува договори со инвеститорите за преземање државни бизниси и општествени бизниси -- претпријатија кои се менаџирани од нивните работници. 
Договорите бараат од многу, но не и од сите, инвеститори да придонесат со минимална сума во бизнисите и да одредат квоти за бројот на луѓето што ќе бидат вработени. 
Ако инвеститорите не го исполнат договорот, канцеларијата за приватизација може повторно да го преземе бизнисот.
Асанај, поранешен советник на премиерот Хашим Тачи, стана претседател на одборот за агенцијата во 2008 година. 
Оттогаш организацијата помогна да се растурат и трансформираат 300 државни бизниси во повеќе од 900 приватни претпријатија. 
Околу 650 од овие договори вклучуваат одредби кои би й овозможиле на државата да ги врати бизнисите ако договорот не се почитува.
Овој процес му донесе на Косово околу 600 милиони евра, според Или Каљоши, портпарол на агенцијата за приватизација, при што 55 милиони евра отидоа за работниците на тие претпријатија.
Агенцијата го смета процесот на приватизација за успешен, но професорот Муса Лимани, декан на Економскиот факултет при Универзитетот за бизнис и технологија во Приштина, рече дека истиот придонесе за влошување на економијата на Косово.
„Претпријатијата во општествена сопственост, кои сочинуваат 90 отсто од косовската индустрија и економија, беа продадени многу евтино, а исто така ги изгубивме и пазарите“, рече Лимани за SETimes. 
„Продажбата на претпријатијата во општествена сопственост во Косово [донесе] само 600 милиони евра ... 
фабриката за тутун во Ниш, во Србија, беше продадена за преку 500 милиони евра.“
Лимани рече дека процесот на приватизација е полн со корупција и злоупотреби, и дека немањето закон за приватизација е клучен недостаток. 
„Приватизацијата во Косово беше извршена без судска инфраструктура и тоа покажува проблеми сега со имотот и сопственоста.“
Наводите за корупција во приватизацијата се многу честа тема низ целиот регион. 
Балкан инсајт во ноември минатата година објави дека Србија поништи скоро 30 отсто од сите договори за приватизација поради корупција или лошо раководење. 
Во Црна Гора парламентот оваа година одобри повик за истрага околу наводите за корупцијата во врска со приватизацијата на нејзиниот провајдер за телекомуникации.
Кога почина, Асанај беше под истрага за наводно барање мито од 4 милиони евра од сопственик на хотел во Косово кој беше приватизиран. 
Според косовските закони, претпријатијата може да бидат „блокирани“ од државата откако ќе бидат продадени, ако сопствениците не се придржуваат на нивниот договор со владата. 
Ремзи Ејупи, сопственик на 20 отсто од акциите на Гранд хотел во Приштина, рече дека Асанај побарал мито за деблокирање на хотелот.
Асанај го негираше тврдењето и ги повика сведоците да поднесат докази за митото до обвинителството, но почина на 14-ти јуни со 11 рани од нож на вратот и градите, пред да биде комплетирана истрагата. 
Аутопсијата покажа дека смртта била самоубиство, при што многу од раните биле површни и директорот на приватизацијата си нанесол две фатални рани на градите самиот, но многумина се потсмеваат со наодите.
Неџмедин Ејупи, генерален менаџер на Косоватекс, кој беше приватизиран во 2011 година, рече дека обвинувањето за корупција против Асанај и околностите на неговата смрт, ќе фрлат сенка на целиот процес.
„И покрај фактот дека немаме прецизни информации за околностите на неговата смрт, од моето лично искуство можам да кажам дека овој случај ќе ги зголеми сомневањата за процесот на приватизација“, рече тој.
