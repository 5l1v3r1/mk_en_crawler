14/06/2005
(АФП, Интернешнал хералд трибјун, Гардијан, Индипендант, Софиска новинска агенција - 14/06/05; АП, Ројтерс, АФП, ББС, ВОА, Гардијан, ЕУ Обсервер, Еурактив, ЕУполитикс, ФТ, ХИНА, Софиска новинска агенција - 13/06/05)
Спротивно на претходната практика водачите на ЕУ не се очекува да разговараат за понатамошното проширување на Унијата на нивниот дводневен самит, што ќе биде отворен в четврток (16-ти јуни) во Брисел. 
Дипломатски извори во понеделникот навестија дека конечната декларација за состанокот на високо ниво оваа недела само накусо ќе ја потврди посветеноста на ЕУ на претходните одлуки за ова прашање.
Состанокот во Брисел ќе биде прв на водачите на 25-те членки на Унијата по неодамнешното француско и холандско отфрлање на спогодбата за уставот на ЕУ. 
Одбивањата се објаснуваат претежно како одраз на незадоволството на гласачите од одделните национални влади. 
Сепак, незадоволството на јавноста од брзото проширување на ЕУ, исто така, се наведува како фактор.
Проширувањето првично беше вклучено во прелиминарната агенда за самитот во Брисел. 
Стравувајќи дека проширувањето станува сé понепопуларно помеѓу некои земји-членки, министрите за надворешни работи на ЕУ, во понеделникот во Луксембург, сепак, одлучија дека расправата за проширувањето треба да се избегне. 
Со оглед на фактот што целосното одбегнување на оваа точка би можело да се смета како негативен сигнал од страна на потенцијалните земји-членки, како и од финансиските пазари, министрите одлучија дека во декларацијата треба да се вклучи и општа клаузула за проширувањето.
„Европскиот совет повторно се навраќа на своите заклучоци за проширувањето од 16-ти до 17-ти декември за проширувањето и ја подвлекува потребата од нивно целосно спроведување“, Ројтерс го цитира предлог-текстот.
Во декември водачите на ЕУ го одредија 3-ти октомври како датум на почеток на разговорите за пристап со Турција, условувајќи го со спроведувањето на обврските за економски и политички реформи, како и со проширувањето на протоколот за царинскиот договор со Унијата за уште десетте нови земји-членки, меѓу кои и Кипар.
За време на состанокот во понеделникот министрите за надворешни работи на ЕУ го одобрија текстот на протоколот и, наводно, го испратија во Анкара. 
Турција сега се очекува да го потпише овој документ во следните недели, со што ќе ги исполни сите услови одредени од Брисел за започнување на своите разговори за влез.

Напредокот на Хрватска, другата земја-кандидат за членство, зависи од целосната соработка со Меѓународниот кривичен трибунал за поранешна Југославија (МКТЈ). 
Во понеделникот министрите на ЕУ ветија дека ќе го ревидираат прашањето за разговорите во врска со членството на Хрватска на состанокот на 18-ти јули. 
Тие, исто така, побараа од Загреб да вложи дополнителни напори за спроведување на својот акционен план кој има за цел решавање на случајот на обвинетиот за воени злосторства во бегство Анте Готовина.
Хрватска „постигна напредок кој може да доведе до целосна соработка“ изјави за новинарите министерот за надворешни работи на Луксембург, Жан Аселборн, чија земја моментно претседава со ЕУ.
Бугарија и Романија се сметаат за земји-кандидатки кои се најдиректно засегнати од неодамнешното отфрлање на уставот на ЕУ. 
Двете земји ги потпишаа своите спогодби за пристап во април и треба да пристапат во Унијата на 1-ви јануари 2007 година. 
Сепак, во последниве денови има повици за одложување на нивниот влез.
Во интервјуто за германскиот весник Билд во неделата, комесарот за надворешни работи на ЕУ, Бенита Фереро-Валднер, укажа на тоа дека процесот на проширување треба да се забави.
„Мораме да им дадеме на нашите граѓани време да дишат“, рече комесарот. 
„Мораме да го исполниме тоа што го рековме, но мојата идеја е да се намали брзината на проширувањето.“
Сепак, во интервјуто за германскиот весник Зидојче цајтунг, заменик-претседателот на Европската комисија, Гинтер Верхојген, рече дека членствата на Бугарија и Романија остануваат помеѓу приоритетите на Унијата. 
Верхојген, кој до минатата година беше комесар за проширување на ЕУ, истакна дека процесот треба да продолжи и покрај резултатите на референдумот, предупредувајќи дека стабилноста на Југоисточна Европа зависи од тоа.
