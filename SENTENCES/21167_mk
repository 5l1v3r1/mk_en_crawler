02/12/2007
САРАЕВО, Босна и Херцеговина (БиХ) -- Политичарите во земјата во петокот (30-ти ноември) постигнаа согласност за надминување на спорот околу процедурите за гласање во парламентот, кој ја доведе БиХ на работ на голема политичка криза. 
Мирослав Лајчак, главниот претставник на меѓународната заедница, предложи нови правила со кои ќе им се оневозможи на политичарите да го блокираат усвојувањето закони со напуштање на седниците. 
Тој, исто така, воведе слични правила за централната влада. 
На состанокот во канцеларијата на Лајчак, водачите на босанските Срби се откажаа од своите приговори на предложените амандмани, расчистувајќи го патот за парламентот да ги усвои набргу потоа.
„Ова е силна, позитивна порака за Европа од Сараево“, рече Лајчак во телевизиското обраќање. 
Тој, исто така, објави дека комесарот за проширување на ЕУ, Оли Рен, ќе отпатува за Сараево, каде што ќе разговара за Договорот за стабилизација и асоцијација, прв чекор на патот кон членството во ЕУ. 
Димитрис Куркулас, шеф на делегацијата на Европската комисија во БиХ, рече дека Рен ќе допатува в понеделник. 
(Maкфакс - 02/12/07; AП, АФП, Дневни аваз, РТРС, СРНА, Фена - 01/12/07; Фена, НТВ Хајат, веб-страница на ОХР, Независне новине, РТРС, АФП - 30/11/07)
