29/08/2005
(ХИНА - 28/08/05; ВОЕ, SEE Security Monitor, ХРТ - 27/08/05; AП, АФП, ХИНА, SEE Security Monitor, Transitions Online - 26/08/05)
Нацрт-законот што го усвои словенечката влада минатата недела наиде на остри критики од Хрватска. 
Мерката, која предвидува формирање на еколошка зона и епиконтинентален гребен во спорниот Пирански залив во Јадранското Море, беше усвоен од страна на владата во четвртокот (25-ти август) и поднесен до парламентот на усвојување.
Во протестот поднесен истиот ден Загреб го окарактеризира овој потег како „политички штетна одлука“, спротивна на претходните договори во кои се велеше дека двете земји се залагаат за „добрососедски односи засновани на целосна взаемна доверба, пријателство и соработка.“
Портпаролот на хрватската влада, Владо Мачек, рече дека словенечката одлука е правно неоснована, со оглед на тоа што земјата - чие јадранско крајбежје е долго само 20 километри - нема слободен директен пристап до меѓународните води ако не помине преку италијанските или хрватските територијални води.
Овој потег „претставува територијални аспирации кон Хрватска“, рече Мачек.
Како понатамошен знак на протест Загреб го повика својот амбасадор во Словенија, Марио Нобило, на консултации, а словенечкиот амбасадор во Хрватска, Питер А.Бекеш, на објаснување.
Новите настани се случија помалку од три месеци откако владите на двете земји одржаа заедничка седница на островот Бриони на 10-ти јуни. 
Тие се согласија да се обидат да избегнат инцидентит на Пиранскиот залив и да избегнат каков било унилатерален потег, во очекување на решение за нивниот граничен спор.
Она што се чини дека го поттикна словенечкиот нацрт-закон се неодамнешните преговори на хрватската влада со Италија во врска со демаркацијата на континенталниот гребен во Јадранското Море. 
Словенија не беше поканета. 
Но, хрватските власти инсистираат на тоа дека единствена цел на разговорите била да се расчистат деталите поврзани со договорот од 1968 година помеѓу поранешна Југославија и Италија.
Последните настани предизвикаа нови повици од двете страни решението за територијалниот спор да се побара преку арбитража на Меѓународниот суд на правдата во Хаг. 
Во коментарот објавен во неделата во водечкиот словенечки весник Делo се вели дека нема причина Словенија да ја одложува меѓународната арбитража за својата граница со Хрватска.
Слични коментари дојдоа и од хрватската партија Демократски центар. 
„Проблемот на одбележување на границата со Словенија треба да се реши преку меѓународна арбитража“, објави партијата во неделата, опишувајќи го ваквиот начин како „единствен соодветен инструмент за решавање на прашањето“.
Во меѓувреме, Хрватска би можела да преземе чекори во следните денови за воспоставување на привремен рибарски режим во Пиранскиот залив, кој, исто така, би вклучил и тампон зона долж демакрационата линија за да избегне инциденти помеѓу словенечките и хрватските рибари, објави ХИНА, цитирајќи неименуван висок хрватски дипломат.
