30/05/2005
Од Игор Јовановиќ за Southeast European Times во Белград – 30/05/05
Годишниот собир на ЕБРД, оддржан од 21-ви до 23-ти мај во Белград, беше најзначајниот меѓународен настан што се случил во Србија-Црна Гора во изминативе три децении. 
Околу 3000 учесници -- меѓу кои делегации на 59 држави и претставници на главните банки во светот и мултинационални фирми -- се собраа за овој значаен настан. 
Беше одржан бизнис форум, дводневна седница на гувернерите на централните банки на земјите-членки и панел дискусија на премиерите на земјите од регионот. 
Освен тоа, се случија и 27 национални презентации.
Српскиот премиер Воислав Коштуница, по средбата со претседателот на ЕБРД Жан Лемиер, рече дека присуството на главниот банкарски собир во Белград претставува значајна поддршка за реформите во Србија и им понуди на странските инвеститори сигнал да инвестираат во државната унија. 
Тој, исто така, рече дека одлуката на ЕБРД да го оддржи собирот во Белград ја отсликува стабилноста на српските институции -- нешто што е особено важно за очекуваниот почеток на преговорите за Договор за стабилизација и асоцијација со ЕУ идната есен.
Од негова страна, Лемиер побара поголеми странски инвестиции во Србија-Црна Гора, истакнувајќи дека земјата постигнала значителен напредок во изминатите четири години. 
Тој додаде дека Србија сега се соочува со втората, посложена фаза на транзиција -- структурни реформи -- и се понуди да обезбеди помош од ЕБРД во тој процес.
„Балканот е вистинско место за тоа. 
Србија-Црна Гора е добро место за инвестции заради голем број причини. 
Јас љубезно ве канам да создадете една подобра иднина за земјата и нејзиниот народ преку инвестирање, отворање на нови работни места и бизнис што ќе биде добро за сите нас“, рече Лемиер, обраќајќи им се на потенцијалните инвеститори.
На почетокот од собирот, ЕБРД и Европската банка за инвестиции соопштија дека ќе инвестираат дополнителни 250 милиони евра во Србија-Црна Гора годинава. 
ЕБРД е веќе еден од најголемите инвеститори во Србија-Црна Гора, со околу 690 милиони евра инвестирани во 35 проекти, а има инвестирано речиси 6,5 милијарди евра за да ги поддржи реформите низ Југоисточна Европа.
ЕБРД и владата, исто така, склучија нов договор за заем кој има за цел да ги поддржи реформите во Србија. 
Договорот ќе обезбеди 72 милиони евра за изградба на патишта и уште 16 милиони евра за развој на малите и средните претпријатија. 
Српската влада, исто така, очекува дополнителни 2 милијарди евра во странски инвестиции годинава.
Врз основа на тоа, српскиот вице-премиер Мирољуб Лабуш на 21-ви мај рече дека довербата на странските инвеститори во српските институции е обновена. 
„Сега се наоѓаме во една подобра и посигурна земја за странски инвестиции“.
Учесниците на деловниот ручек на врвните српски функционери, министрите од регионот се согласија дека балканските држави треба да ја подобрат комуникацијата, особено бидејќи имаат иста цел -- членство во ЕУ. 
Поточно, треба да се работи повеќе на имлементација на договорите за слободна трговија.
„Беше разговарано за проекти за инвестирање во инфраструктурата, пред се во патиштата, железниците и аеродромите. 
Мислам дека ќе добиеме голема помош од меѓународната заедница во таа сфера затоа што подобрувањето на инфраструктурата овде е во сечиј интерес“, рече српскиот министер за финансии Млаѓан Динкиќ.
Црногорскиот премиер Мило Ѓукановиќ, истовремено, рече дека Југоисточна Европа влегува во една фаза на поголема стабилност, илустрирана преку -- меѓу другите примери -- одлуката на ЕБРД да се состане во Белград.
Коштуница ги повтори забелешките на својот црногорски колега. 
Собирот на ЕБРД „е јасна порака дека светот смета на Србија-Црна Гора во понатамошниот пат кон европска интеграција“, рече тој.
„Со нивната гостопримливост, Србија-Црна Гора покажаа дека имаат светла иднина“, рече Лемиер по завршувањето на собирот, посочувајќи го настанот како целосен успех. 
Тој додаде дека промените направени во Србија-Црна Гора ја вратија земјата на картите на инвеститорите. 
Позитивната оценка што Србија-Црна Гора ја доби на 25-ти април за физибилити студијата за Стабилизација и Асоцијација со ЕУ им испрати „многу силен сигнал на инвеститорите“, рече Лемиер.
„Одржувањето на нашиот годишен собир во Белград е знак за напредок во сите земји од Западен Блкан. 
Овие земји, кои потекнуваат од репресивни политички режими, после многу години нестабилност и војна, сега се стабилни пазарни демократии и луѓето што живеат во нив развија нов начин на размислување, кој би можел да биде дури и позначаен за нивната иднина“, заклучи тој.
Лемиер рече дека ЕБРД ќе работи на создавање на една добра клима за инвестирање, склучување Договори за слободна трговија и да овозможи малите и средните претпријатија да имаат полесен пристап кон заемите во Југоисточна Европа.
