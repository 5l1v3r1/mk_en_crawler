15/09/2011
Пол Чикои за Southeast European Times во Букурешт -- 15.09.11
Романија и Соединетите Американски Држави потпишаа договор за проектилска одбрана за време на посетата на претседателот Трајан Басеску на Вашингтон, во вторникот (13-ти септември).
Договорот во Букурешт беше нашироко поздравен како голема пресврница во безбедноста.
Истиот беше потпишан од американската државна секретарка Хилари Клинтон и нејзиниот романски колега, министерот за надворешни работи, Теодор Баконсчи.
„Откако ќе се ратификува договорот, Соединетите Американски Држави ќе го изградат, одржуваат и управуваат во Романија копнениот Систем на балистичка проектилска одбрана Иџис ...
што ќе го штити целиот континент и ќе ја зголеми безбедноста на Соединетите Американски Држави“, рече Клинтон.
„Со поддршка на романскиот парламент и народ, ние очекуваме поставување на комплетниот систем како дел од втората фаза на Европската проектилска одбрана за околу четири години.“
„Договорот што го потпишавме ќе ја позиционира Романија како централен играч во развојниот капацитет на НАТО за проектилска одбрана“, додаде таа.
Двете земји најпрво дискутираа за воспоставување еден ваков систем во октомври 2009 година, кога американскиот заменик-претседател Џо Бајден го посети Букурешт.
Во февруари 2010 година Вашингтон официјално го покани Букурешт да се приклучи на противракетниот штит со тоа што ќе ги прими копнените пресретнувачи од типот СМ-3.
По седум круга преговори, за време на кои беше одредена локацијата на американската воена база, беше финализиран текстот на договорот во јуни 2011 година.
Во своето обраќање пред романскиот народ, претседателот Басеску ја истакна важноста на договорот.
„Договорот, откако ќе почне да се спроведува, ќе ја подигне безбедноста на Романија на највисоко ниво во историјата на земјата“, рече Басеску.
Тој, исто така, вети дека ќе се посвети на објавувањето на содржината на договорот по консултациите со Стејт департментот.
„Сакам да ги демантирам сите шпекулации за тајни анекси.
Обврска на романската држава е да ги информира своите граѓани во врска со содржината на договорот.“
Исто така, за време на посетата Басеску и американскиот претседател Барак Обама потпишаа Заедничка декларација за стратешко партнерство за 21-виот век.
Политичките аналитичари во Романија рекоа дека земјата сега ќе биде поподготвена да се соочи со безбедносните предизвици на денешницата.
„Она што американско-романскиот Договор за балистичка проектилска одбрана й носи на Романија, при што Соединетите Американски Држави цврсто ветуваат дека ќе ја бранат Романија во случај на напад, е значително зголемено ниво на безбедност, кое е без преседан во романската историја“, рече за SETimes Кристијан Кампеану, шеф на редакцијата за надворешни работи во Романија либерa.
„Двете држави ги носат своите политички односи на следното ниво од соработката, кое ги надминува воено-разузнавачко-безбедносните прашања -- што досега ги карактеризираа билатералните односи во најголем дел“, додаде тој.
Флорин Чорнеј, кој ја води политичката редакција на Евениментул зилеи и кој му се придружи на Басеску на патувањето во Вашингтон, гледа и други бенефиции.
„Прво и основно, овој договор дефинитивно ги отстранува сомневањата на оние кои тврдеа дека Источна Европа е игнорирана од администрацијата на Обама“, рече тој за SETimes.
„Второ, истиот й дава на Романија поголема геополитичка тежина на Црното Море, па дури и меѓу европските држави, со оглед на тоа што системот, исто така, му служи и на остатокот од континентот“, додаде тој.
„Романија добива главна улога на југоисточната граница на НАТО.“
„Во однос на перцепцијата на јавноста, искажаната поддршка на претседателот Обама за промена на легислативата со цел Романија да може да се приклучи на безвизната програма е привлечна за Романците, кои со години чекаат да се укинат визите“, заклучи Чорнеи.
