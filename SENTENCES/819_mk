02/10/2006

ИБМ отвори канцеларија во Белград на 28-ми септември. 
Во своето обраќање на прес-конференцијата генералниот менаџер на Централната банка, Брендон Рајли, рече дека овој потег има за цел поддршка на инвестициите во Србија. 
ИБМ е особено заинтересиран за индустријата, банкарскиот сектор, телекомуникациите, секторот на јавната администрација и енергијата, додаде тој.
***
Според истражувањето на фондацијата Е-Македонија, користењето на Интернетот и комјутерската писменост помеѓу младите Maкедонци е далеку под светските стандарди. 
Повеќето студенти на македонските универзитети не знаат како да го користат Интернетот за поднесување апликации за работно место, а на нововработените во претпријатијата им треба најмалку три месеци за да научат како да ги користат основните програми на МС Офис, покажува истражувањето.
***
Tурските власти објавија дека долготрајниот проблем со токсичниот отпад во Црното Море сега конечно ќе биде решен, во рамките на заедничкиот проект на Министерството за животна средина и турското Здружение на производители на цемент. 
Бурињата токсичен отпад, кои ги оставија италијанските претпријатија во Црното Море пред околу 18 години, ќе бидат вратени во Италија и во друга европска земја за отстранување.
***
Повеќе од 300 гастроентеролози од Босна и Херцеговинa  (БиХ) и други поранешни југословенски земји, им се придружија на колегите од Австрија, Германија, Велика Британија, Грција и Турција на вториот Конгрес на гастроентеролози во БиХ, кој се одржа од 28-ми до 30-ти септември во Тузла. 
Учесниците разговараа за најновите методи за дијагностицирање и лечење, како и за проблемите поврзани со трансплантацијата на срце и лечењето на хепатитисот.
***
Најголемиот оператор на фиксната и мобилната телефонија и на Интернет во Црна Гора го заврши своето ребрендирање и сега ќе биде познат како „Црногорски Телеком“. 
Според договорот со германскиот „Дојче телеком“, истиот ќе го усвои меѓународно познатиот бренд „Т-мобиле“ на локалниот пазар. 
„Дојче телеком е мнозинскиот сопственик на унгарскиот „Маџар телеком“, кој, пак, контролира 76,53 отсто од црногорскиот телеком.
***
Претседателот на „Циско системс“ и генерален директор, Џон Чемберс, се состана со бугарскиот претседател Георги Парванов и со премиерот Сергеј Станишев во Софија, при што им понуди поддршка за развојот на проектот е-влада. 
Тој, исто така, рече дека претпријатието ќе донира компјутерска опрема во вредност од 200.000 американски долари, за три бугарски училишта.
***
SiteKreator, креатор на бизнис веб-страница која ја создаваат бугарските софтверски инженери, беше помеѓу 67-те нови производи кои имаа свое деби на DEMOfall 2006, еден од најпрестижните светски форуми за ИТ иновации. 
Конференцијата се одржа на крајот од септември во Сан Диего.
(Разни извори – 25/09/06 - 02/10/06)
