26/02/2009
(Dnevnik.bg, Медиапул, СНА - 26/02/09;
американски Стејт департмент, Софија ечо - 25/02/09)
Бугарската влада „генерално ги почитува“ човековите права на своите граѓани, објави американскиот Стејт департмент во извештајот од средата (25-ти февруари).
Но, имаше проблеми во неколку области, како што се:
полициска бруталност, сурови затворски услови, произволно апсење и притворање и неказнување на лица на високи позиции.
Иако уставот и законите на државата забрануваат тортура и други видови суров и понижувачки третман или казнување, имаше случаи на полициско претепување или друг вид злоупотреба на притворени лица, затвореници и припадници на малцинствата.
„Групите за човекови права и понатаму тврдат дека медицинските испитувања во случаите на полициска злоупотреба не се спроведуваат соодветно и дека полицајците што направиле прекршок, многу ретко се казнуваат“, се вели во извештајот.
Бројот на затворениците во 13-те затвори во Бугарија падна на скоро 10.300 на крајот од 2008 година, но затворите и понатаму се пренатрупани и не ги исполнуваат меѓународните стандарди.
Владата нема издвоено средства за какви било позначајни реновирања.
Затворениците во повеќето случаи брзо ги дознаваат обвиненијата подигнати против нив, но не секогаш и сите свои законски права, се вели во извештајот, и се истакнува:
„немањето навремен пристап до правен совет и понатаму останува проблем“.
Преоптоварените претставници на полициската власт честопати поднесуваат брзи кривични пријави, по што судиите им ги враќаат на понатамошно испитување.
Меѓу други проблеми што ги забележуваат американските експерти во Бугарија се и зголемените ограничувања на слободата на печатот и сé поголемата дискриминација на нетрадиционалните верски малцинства, како и раширената корупција во сите три делови на власта.
Владата генерално ги почитува слободата на говорот и печатот.
„Сепак, имаше сé повеќе извештаи дека поединци со политички интереси се заканувале и заплашувале новинари“, се вели во студијата.
Значителен број заплашени новинари си прават самоцензура;
некои наводно примаат мито во замена за позитивни натписи.
Покрај тоа, зголемени се и нападите врз новинарите.
Луѓето на високи позиции честопати вклучени во коруптивни дејства, завршуваат неказнето.
„Владата не го казнува агресивно организираниот криминал од висок профил или корупцијата“, се истакнува во извештајот.
Меѓу примерите што се наведуваат во извештајот е и случајот со висок претставник на Министерството за внатрешни работи.
Иван Иванов, поранешен директор на одделот за организиран криминал при министерството, доби една и пол година условна казна за злоупотреба на службената должност во октомври.
Поранешниот министер за внатрешни работи, Румен Петков, кој поднесе оставка под притисок, 40 дена по апсењето на Иванов во март, остана член на парламентот и покрај уверувањата на обвинителството дека го открил идентитетот на агент од Државната агенција за национална безбедност.
Во извештајот се истакнуваат:
насилството врз жените и децата, субстандардното образование на ромските деца и лошите услови во државните институции за деца, како други примери за проблеми со човековите права во Бугарија.
Трговијата со луѓе останува проблем, како и социјалната дискриминација на инвалидизараните лица.
Дискриминацијата на Ромите и другите малцински групи привремено води до меѓуетничко насилство, се вели во извештајот.
