17/03/2005
БРИСЕЛ, Белгија -- Комисијата за надворешни работи на Европскиот парламент (ЕП) соопшти дека Бугарија и Романија треба заеднички да ја потпишат Спогодбата за пристап на ЕУ -- на 25-ти април, според планираното.
На состанокот во средата (16-ти март) членовите на комисијата разговараа за т.н. заштитни клаузули за Бугарија и Романија.
Поголемиот број се сложи со известувачот на ЕП за Романија, Пјер Московичи, кој рече дека евентуалното одвојување на двата случаи би испратило лош сигнал, а Романците би го прифатиле како „понижување“.
Во неговиот нацрт-извештај за Романија се наведени голем број проблеми, меѓу кои и корупцијата.
Известувачот за Бугарија, Џефри ван Орден, тврди дека би било неправедно Бугарија да чека уште една година поради врзаноста за Романија.
Комисијата на крајот заклучи дека двете земји треба да ја потпишат Спогодбата за пристап заеднички, со евентуално активирање на заштитната клаузула подоцна.
(Веб-страница на ЕП, ЕУ Обсервер - 16/03/05)
