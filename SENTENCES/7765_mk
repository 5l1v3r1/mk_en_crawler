20/05/2013
Мики Трајковски за Southeast European Times во Охрид -- 20.05.13
Роза Мојсоска од Македонија и Бојко Гасперут од Словенија живеат со телесен инвалидитет, но тие не дозволуваат тоа да ги спречи во нивниот уметнички израз. 
Нивните дела можат да се најдат во кабинетите на многу политичари, претседатели и премиери низ целиот свет.
Мојсоска и Гасперут сликаат држејќи ја четкичката во својата уста. 
Тие велат дека сакаат да испратат порака на мир и толеранција преку својата уметност и да му покажат на светот дека граѓаните на Балканот се полни со љубов и разбирање.
Двајцата учествуваа на меѓународната уметничка колонија минатиот месец во Охрид, која вклучуваше десетици уметници со инвалидитет од целиот свет.
Мојсовска, која слика со својата уста од 7 години, изјави за SETimes дека сака да покаже оти луѓето со инвалидитет можат да работат и да ја искажат својата креативност, исто како и секое лице без физички инвалидитет.
„Сликам со мојата уста бидејќи моите нозе и раце се неподвижни. 
Моите слики го претставуваат животот, а инспирацијата ја црпам од Библијата ... 
Сакам да давам љубов и да покажам дека имаме љубов во себе и дека чувствуваме, и се надеваме на подобро утре“, рече Мојсовска, додавајќи дека луѓето од Балканот треба да се обидат да живеат eдни со други, а не eдни покрај други.
Oд сликите што ги дала на светските водачи, таа вели дека нејзина најомилена е онаа за папата Јован Павле Втори, слика на цвет, кој таа вели дека е симбол на љубовта и мирот.
„Социјализацијата со уметниците од Балканот е доказ дека можеме да соработуваме едни со други“, рече Мојсовска. 
„Се обидуваме да бидеме заедно и секој ден се доближуваме сè повеќе до таа цел, иако е тешко. 
Се обидуваме да ги надминеме сите пречки што постојат меѓу луѓето и преку сликите се обидуваме да испратиме пораки од животот.“
Гасперат вели дека слика со својата уста од 1969 година. 
Тој досега имал 110 самостојни изложби и учествувал во 400 групни изложби низ целиот свет.
„Што е можно повеќе луѓето треба да ја гледаат нашата работа и тоа е нашата цел ... 
да испраќаме пораки на љубов и мир меѓу луѓето. 
Треба да се сакаме меѓусебно, да живееме во љубов, а не омраза. 
Расните и верските разлики не треба да бидат причина да не соработуваме, сите ние што живееме на Балканот“, рече Гасперат за SETimes.
Гасперат вели дека неговите слики се полни со весели бои и порака на соработка и добра волја меѓу луѓето.
„Среќа е кога имате добар пријател или сосед и тоа е она што ни треба на Балканот. 
Треба да се држиме заедно како порано“, рече тој.
Бранимир Јовановски, Македонец кој освои златен медал во дисциплината воздушна пушка за мажи на Параолимпијадата во Барселона во 1992 година и е претседател на Мобилност Македонија, изјави за SETimes дека луѓето со инвалидитет од Балканот сакаат да покажат дека во регионот се случуваат добри работи.
„Балканот е местото каде што сме родени, каде што живееле нашите предци и каде што ќе живеат нашите генерации и е многу логично што сакаме да оставиме печат врз политичкиот, економскиот и социјалниот живот во светот. 
Перцепцијата што светот ја има за нас дека сме ризична и воена територија не е точна.“
Делата што беа изработени на уметничката колонија во Охрид ќе бидат прикажани на неколку меѓународни изложби, вклучително и на 3-ти декември, Светскиот ден за луѓето со инвалидитет. 
Слични уметнички колонии ќе се одржат подоцна оваа година во Нови Сад, Србија, и во Словенија.
Софка Прчева, генерален секретар на Националниот сојуз на лица со телесен инвалидитет во Македонија, вели дека ваквите настани се доказ оти регионот може да се издигне над конфликтите и предрасудите од минатото.
„Доказ за тоа е соработката меѓу организациите од цела поранешна Југославија“, рече Прчева за SETimes. 
„Социјализацијата и соработката ќе постојат и покрај разликите во политичките превирања и несогласувањата меѓу соседите на Балканот. 
Соработката меѓу овие организации е добар пример за сите на оваа територија.“
Дали сте учествувале на регионални настани со цел промовирање на мирот и единството на Балканот? 
Споделете ги вашите искуства во делот за коментари.
