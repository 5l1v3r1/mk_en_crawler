14/06/2005
Од Јелена Тусуп за Southeast European Times во Белград -- 14/06/05
Српските пратеници се во фаза на подготвување на заедничка осуда на сите воени злосторства извршени на територијата на поранешна Југославија.
Кратката содржина треба да биде завршена во вторник (14-ти јуни), со што ќе биде овозможена расправа за декларацијата на вонредната парламентарна седница подоцна оваа недела.
Сепак, помеѓу партиите сé уште постои несогласување во врска со конкретната содржина на декларацијата.
Демократската партија на претседателот Борис Тадиќ инсистира на тоа декларацијата да содржи дел во кој конкретно ќе биде осуден масакрот во Сребреница во 1995 година.
Други, пак, сметаат дека треба да бидат споменати и воените злосторства против Србите, како што јавува Радио Б92.
За време на состанокот минатата недела претставниците на партиите се согласија за декларација „во која ќе биде осудено секое злосторство извршено за време на војните во поранешна Југославија и ќе се бара од сите надлежни тела и служби во Република Србија итно и ефикасно да ги испитаат и изведат пред лицето на правдата сите поединци за кои се смета дека извршиле воени злосторства, а за кои постои основано сомневање“.
Злосторствата против цивилите „како што се оние извршени во Сребреница и Братунац“ треба не само да бидат споменувани на годишнините, бидејќи „злосторство е злосторство засекогаш и не смее да се заборави ...
српскиот Парламент очекува и парламентите на сите земји во регионот да ги осудат воените злосторства извршени за време на војните во поранешна Социјалистичка Федеративна Република Југославија“, се вели во предлог-текстот.
Според претседателот на српскиот Парламент, Предраг Марковиќ, целта е „највисоките државни официјални претставници да ги осудат воените злосторства и да ја променат климата во која поединците зборуваат за злосторствата“.
„Сметам дека сега сме близу до постигнувањето на тоа“, додаде Марковиќ.
Слободан Вучетиќ, претседател на српскиот Уставен суд, вели дека декларацијата претставува политички чин и нема да има никакво конкретно правно влијание врз српскиот судски систем ниту, пак, врз работата на истражните комисии.
Сепак, рече тој, ќе обезбеди „силна политичка и морална порака“.
Одговорот на оваа дебата е различен.
Некои невладини организации и активисти велат дека текстот не го кажува она што е потребно.
Говорејќи на конференцијата за масакрот во Сребреница, директорката на Центарот за хуманитарно право, Наташа Кандиќ, го окарактеризира предлог-текстот како „благ“, додавајќи дека истиот покажува оти институциите сé уште не се подготвени да се соочат со минатото.
Професорот по право, Војин Димитријевиќ, пак, ја критикуваше парламентарната иницијатива како „задоцнета“.
Таква декларација требаше да се усвои пред пет години, рече тој.
Оваа иницијатива на Парламентот уследи по прикажувањето на српската телевизија на видеоснимката со убиствата на шестмината босански муслимани од Сребреница.
Во вторникот хрватската полиција објави дека уапсила еден човек за кој се смета дека е помеѓу припадниците на паравоената единица „Скорпиони“, кои се гледаат на видеоснимката.
Српската влада, исто така, уапси уште неколку поранешни припадници на „Скорпионите“ во врска со убиствата.
