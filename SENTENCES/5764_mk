17/12/2010
Од Мухамет Брајшори за Southeast European Times во Приштина -- 17/12/10
Комитетот за човекови права на Советот на Европа (СоЕ), во четвртокот (16-ти декември) усвои извештај претставен од известувачот Дик Марти од Швајцарија, кој ги помина изминатите две години испитувајќи ги сензационалните обвинувања за вмешаноста, меѓу другото, и во шверцот со човечки органи.
Најексплозивниот дел од извештајот се однесува на актуелниот премиер Хашим Тачи, кој беше политички водач на оттогаш расформираната Ослободителна војска на Косово (ОВК), за време на конфликтот во периодот 1998-1999 година.
Извештајот во суштина ги потврдува постојаните извештаи дека членовите на ОВК земале затвореници -- Срби и Албанци -- преку границата во Албанија и им ги отстранувале органите, претежно бубрезите, за продажба во странство.
Марти, исто така, потврдува дека по војната, групата на ОВК во Дреница формирала меѓународна мрежа на организиран криминал која вклучувала шверц на дрога, насилни хероински операции кои продолжуваат дури и денес и обвинува дека Тачи ја задржал улогата на мафијашки шеф.
Наводите дојдоа само неколку дена откако Демократската партија на Косово (ПДК) на Тачи победи на предвремените избори, иако не со доволно голема разлика за да управува без коалиција.
Тачи брзо реагираше на извештајот, одржувајќи прес-конференција во четвртокот, и негирајќи ги обвинувањата против него и против ОВК.
„Скандалозниот извештај на членот на Парламентарното собрание на СоЕ, Дик Марти, претставува текст полн со клевети и лаги“, рече Тачи.
Тој го повика Марти да обезбеди факти, и ги повика другите релевантни комисии да ги испитаат тврдењата на Марти.
Косовската влада, исто така, возврати жестоко.
„Косово ги повикува сите земји-членки на Советот на Европа остро да се спротивстават на клеветничкиот и пристрасен извештај и да не застануваат на страната на оние кои, по секоја цена, сакаат да ја спречат стабилноста, напредокот и доброто управување во Косово“, рече владиниот портпарол и советник на Тачи, Мемли Красниќи.
Тој додаде дека владата и Тачи „ќе ги преземат сите чекори и дејства што се потребни за да се спротивстават на клеветата на Дик Марти, вклучувајќи правни и политички средства“.
Заменик-претседателот Јакуп Красниќи издаде соопштение во кое изразува „длабока огорченост [во врска] со овој извештај полн со сензационализам и непостојни факти“.
Тој го опиша како „едностран извештај“ кој вклучува „расистички изјави“.
Во Србија, политичките партии побараа меѓународна истрага за утврдување на легитимитетот на обвинувањата.
Обвинителот за воени злосторства, Владимир Вукчевиќ, пак, рече дека усвојувањето на извештајот на Марти од страна на СоЕ претставува важен ден за работата на српското обвинителство на случајот „трговија со органи“, кој се фокусираше на исчезнувањето на околу 400 луѓе од Косово -- осомничени дека биле жртви на шверцот со органи.
Српскиот претседател Борис Тадиќ вели дека е подготвен да разговара со Тачи.
„Мораме да преговараме со секој што е избран од косовските Албанци како нивни легитимен претставник“, рече Тадиќ, истакнувајќи дека наводите во извештајот мора да се проверат.
Портпаролката на ЕУЛЕКС, Карин Лимидал, рече дека мисијата за владеење на правото го проучува извештајот.
„ЕУЛЕКС ги прифаќа сите обвинувања за воени злосторства и организиран криминал многу сериозно.
Сепак, обвинителството ги заснова своите истраги на докази, и ако некој има конкретен доказ како поткрепа на обвинувањата дадени во овој извештај, истите треба да им ги достави на надлежните власти.“
Портпаролката на шефицата за надворешна политика на ЕУ, Кетрин Ештон, Маја Кочијанчиќ, истакнува дека ЕУЛЕКС ги испитува обвинувањата во врска со селската куќа во Рипе, Албанија -- т.н. Жолта куќа -- каде што затворениците биле, наводно, проценувани според нивното здравје.
„Но, до денес“, рече таа „нашите обвинители не најдоа докази или разузнавачки податоци што би не довеле до тоа да веруваме оти се случила „жетва на органи“ на оваа локација.“
„Ако Марти добил какви било релевантни докази за наводните криминални активности -- што е очигледно од неговиот извештај -- ние го охрабруваме да ги достави до надлежните власти“, рече таа.
Извештајот, исто така, посочува на вмешаност на албанските разузнавачки служби во шверц и организиран криминал.
Претседателката на парламентот, Јозефина Топали, возврати, велејќи дека извештајот „не е заснован на факти и покажува злоупотреби на службената должност од страна на Дик Марти“.
Албанската влада објави одделна изјава, инсистирајќи на тоа дека наводите се невистинити и политички мотивирани.
(Игор Јовановиќ во Белград даде свој придонес во овој натпис.)
