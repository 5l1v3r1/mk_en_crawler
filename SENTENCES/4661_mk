13/02/2009
Од Пол Чикои за Southeast European Times во Букурешт -- 13/02/09
Ожалостените ќе го погребат романскиот ракометар Маријан Козма, кој беше убиен минатата недела пред ноќен клуб во Веспрем, во Унгарија, во петок (13-ти февруари). 
Козма, центар кој му се приклучи на унгарскиот клуб МКБ Везпрем во 2006 година, бил излезен минатата сабота вечер да го прослави раѓањето на детето на еден свој соиграч, кога избила расправија со друга група во клубот, соопшти полицијата.
Козма почина во болница од прободните рани. 
Двајца соиграчи кои му притрчале во помош -- голманот Иван Пешиќ (19) од Хрватска и 22-годишниот Жарко Шешум од Србија -- и понатаму се наоѓаат во болница, во стабилна состојба. 
Пешиќ го загуби бубрегот, додека Шешум претрпе фрактура на черепот.
Според едно раскажување, играчите сакале да й помогнат на една барменка кога група Роми одбиле да ја платат својата сметка и ја удриле.
Властите уапсија тројца осомничени -- двајца мажи и една жена -- во неделата во јужната австриска провинција Стирија, според соопштението на полицијата.
Унгарската полиција ги идентификуваше тројцата како ромски членови на локални банди. 
Австрија го екстрадираше главниот осомничен, Рафаел Сандор, во Унгарија.
„Целиот тим е во шок; луѓето едноставно не можат да си веруваат дека ова може да се случи тука“, рече градоначалникот на Веспрем Јанос Дебрежени.
Реакцијата е иста и во Србија. 
„Ние сме тотално шокирани од инцидентот бидејќи Шешум е примерен млад човек и важен репрезентативен играч“, рече Божидар Ѓурковиќ, генералниот секретар на Српската ракометна федерација (РСС), за белградски Б92.
Суровиот напад ги шокираше навивачите на Унгарија и Романија и доби медиумско покривање без преседан од европските медиуми.
Смртта на Козма ја обнови жестоката дебата во Унгарија во врска со високата стапка на криминалитет помеѓу припадниците на ромската задница. 
Ромските водачи во регионот околу Веспрем изразија стравување од одмазди.
Стотици унгарски навивачи запалија свеќи на стадионот каде што тимот на Веспрем тренираше пред властите да го пренесат телото на Козма во Романија во вторникот. 
Починатиот ракометар е сега почесен граѓанин на градот Веспрем.
Романскиот министер за млади и спорт го прогласи постхумано за „почестен мајстор на спортови“ и една спортска арена во Букурешт ќе го носи неговото име.
Клубот Веспрем го повлече дресот бр.8 кој го носеше Козма, а истото го стори и романската ракометна репрезентација со дресот бр.82, кој Козма го носеше кога ја претставуваше Романија на неодамнешното Светско ракометно првенство во Хрватска.
„Еден Романец, еден Србин и еден Хрват се бореа за успехот на еден унгарски град. 
Беше нормално за нив да живеат тука не само како Романец, Србин и Хрват, туку и да ги збогатат вредностите на унгарската заедница, да го консолидираат нејзиниот идентитет. 
За тоа, јас им изразувам почит и им се заблагодарувам“, вели унгарскиот премиер Ференц Ѓурчани на својот блог.
