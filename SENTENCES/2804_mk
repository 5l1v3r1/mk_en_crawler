01/08/2005
Од Антонела Крстовиќ за Southeast European Times – 01/08/05
Новиот грант од САД ќе й помогне на Црна Гора во борбата против криминалот, вклучувајќи ја и нелегалната трговија. 
Голем дел од помошта, во висина од 30.000 евра, ќе оди за образовање и обука на државните обвинители, со цел да се зајакне нивната способност и ефикасност.
Договорот за субвенцијата беше потпишан на 15-ти јули од страна на јавниот обвинител на Црна Гора, Весна Меденица, шефот на Американскиот конзулат во Подгорица, Хојт Ји, и Сам Назаро, правниот советник на Министерството за правда во Американската амбасада во Белград.
Неопходна е трајна обука за државните обвинители, рече Меденица на церемонијата на потпишување, особено со оглед на новите процедурални закони во републиката и институциите што тие ги формираат. 
Имајќи ја предвид оваа ситуација, црногорските обвинители можат многу да добијат од проучувањето на туѓото искуство, додаде таа.
Организираниот криминал претставува сериозен проблем со кој се соочуваат земјите во транзиција, рече Ји, истакнувајќи дека истиот го попречува воспоставувањето на пазарната економија и ги одвраќа странските инвестиции.
Според Назаро, помошта вклучува и аудио и видео опрема, витална за успешна борба против криминалот и трговијата со дрога. 
Покрај тоа, истата предвидува назначување на повремен правен советник за Црна Гора, кој ќе ги контролира новите -- како и постојните -- програми за обука кои ги води Американската амбасада во Белград.
Ова не е првпат Црна Гора да добива помош од Вашингтон. 
Неодамна Американската амбасада спонзорираше семинар за трговијата со луѓе во Југоисточна Европа, на кој имаше учесници од целиот регион. 
Друг семинар, спонзориран од американското Министерство за финансии, се фокусираше на проблемот со перењето пари. 
Некои од заклучоците на семинарот подоцна ја дадоа основата за препорачување на модификациите на Кривичниот законик на Црна Гора.
