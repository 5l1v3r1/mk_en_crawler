18/11/2005
(ОБСЕ, ХИНА, Еуро-репортерс - 17/11/05)
Шефот на мисијата на ОБСЕ во Хрватска, амбасадорот Хорхе Фуентес, во четвртокот (17-ти ноември) ја поздрави сé поголемата зрелост на институциите во земјата и „зајакнатиот дијалог“ помеѓу неговата канцеларија и хрватските власти. 
Претставувајќи го новиот шестмесечен извештај на неговата мисија за Хрватска пред Постојаниот совет на ОБСЕ во Виена, тој рече дека има знаци оти домашните институции, медиумите и граѓанското општество ја стекнуваат потребната доверба и способност за решавање на отворените прашања во голем број области.
Документот од 27 страници, кој го покрива периодот мај-октомври, го истакнува напредокот на Хрватска во областите опфатени во мандатот на ОБСЕ, вклучувајќи го и враќањето на бегалците, владеењето на правото, слободата на медиумите, полициските реформи и состојбата на граѓанското општество.
Најважен политички настан во изминатите шест месеци беше одлуката на ЕУ од 3-ти октомври за отворање на разговорите за пристап со Хрватска, рече Фуентес. 
Според него, тоа „ќе и даде на владата дополнителен мотив и енергија да продолжи со исполнувањето на мандатот на ОБСЕ“.
УИстакнувајќи ги недостатокот од пристап до соодветни домови, непризнавањето на правата и уништената инфраструктура како дел од пречките за враќање на бегалците, амбасадорот на ОБСЕ истовремено рече дека е постигнат „видлив напредок“.
„Важно е ваков позитивен развој да се постигне и во другите области, како што е обезбедувањето на домови за најголемата преостаната категорија на бегалци -- поранешните носители на сопственички или закупнички права, кои живееле во станови во државна сопственост“, им рече Фуентес на претставниците во 55-члената организација.
Според официјалните проценки, процесот на реконструирање и враќање на сопственичките права на имотот оштетен за време на војната треба да биде завршен во текот на следните две години.
Во меѓувреме, следниот месец ОБСЕ ќе започне кампања за подигнување на јавната свест во врска со создавањето на атмосфера која би го олеснила враќањето и реинтеграцијата на бегалците од хрватските Срби. 
Кампањата, која вклучува телевизиски и радио реклами, постери и билборди, беше подготвена од страна на владата, делегацијата на Европската комисија во Загреб и други партнери на ОБСЕ.
Во врска со малцинските права, Фуентес рече дека во најдобар случај е постигнат мешан успех, и покрај усвојувањето на уставниот закон за националните малцинства пред три години. 
Тој изрази надеж дека властите ќе ги преземат потребните мерки за исполнување на законските обврски, меѓу кои и обезбедувањето на застапеност на малцинствата во администрацијата и судските тела, како и усвојување на национален план за борба против дискриминацијата.
Што се однесува до судските реформи -- еден од политичките критериуми кои Хрватска мора да ги исполни за пристап во ЕУ -- официјалниот претставник на ОБСЕ ја посочи неодамна усвоената стратегија за судските реформи како сигнал за „зголемувањето на политичката поддршка за подобрената законска клима во Хрватска“. 
Клучен следен предизвик во оваа област, рече тој, ќе биде „ефикасното и непристрасно судење на воените злосторства од страна на хрватското судство“, вклучувајќи ги и случаите предадени од Трибуналот на ОН во Хаг на домашните судови.
Друг предизвик со кој Хрватска се соочува е спроведувањето на изборните реформи. 
Одреден напредок во оваа област се очекува до пролетта 2006 година, кога треба да се воспостави постојаната Државна изборна комисија.
„Во врска со медиумите, полицијата и граѓанското општество, тековната соработка помеѓу мисијата и хрватските власти и активната улога на домашните невладини организации и слободниот печат, даваат охрабрувачки знаци дека континуираниот напредок во овие области ќе ја достигне клучната фаза во текот на 2006 година“, рече Фуентес.
Во другите вести, генералниот секретар на НАТО, Јап де Хоп Шефер, за новинарите во четвртокот изјави дека пристапот на Хрватска во алијансата ќе значи унапредување на регионалната стабилност и безбедност. 
Тој ја повика Хрватска да продолжи со потребните чекори за членството, вклучувајќи го и апсењето и предавањето на обвинетиот за воени злосторства Анте Готовина, кого го бара Трибуналот на ОН за воени злосторства.
