15/12/2011
Игор Јовановиќ за Southeast European Times во Белград -- 15.12.11
Соочени со зголемена злоупотреба на тримесечниот безвизен режим на ЕУ во Шенген зоната, министрите за внатрешни работи во вторникот (13-ти декември) усвоија предлог кој ќе им овозможи на земјите од ЕУ привремено да го укинат визниот режим за земјите од Западен Балкан.
ЕК предложи нов механизам поради зголемениот број лажни баратели на азил, кои остануваат подолго од дозволените три месеци и се товар за буџетите на земјите-членки на ЕУ.
„Ако биде усвоен механизамот [од страна на Европскиот парламент], земјите-членки ќе имаат можност да го укинат безвизниот режим на трети земји, не само во Западен Балкан, првично на половина година. 
Потоа, има можност за негово продолжување на девет месеци. 
Конечно, можно е земјата да се врати назад на ,црната листа’ на Шенген“, објасни известувачката за визната либерализација, Тања Фајон.
Фајон рече дека надлежните тела на ЕУ сега дискутираат околу условите, кои ќе бидат предвидени со механизмот.
Таа додаде дека механизмот ќе влезе во сила кога сите детали ќе бидат договорени и усвоени во Европскиот парламент и Совет, најверојатно следната година, и дека земјите-членки „многу брзаат“.
Безвизен режим за Шенген им беше даден на Србија, Црна Гора и Македонија во декември 2009 година, а на Босна и Херцеговина и Албанија во декември 2010 година.
Досега најголем проблем беше пристигнувањето на лажните баратели на азил -- претежно Роми -- од Србија и Македонија во Шведска, Германија, Белгија и Луксембург.
Некои земји на ЕУ неодамна се пожалија на голем број Албанци кои остануваат подолго од дозволеното со визите. 
Тие доаѓаат од јужна Србија и западна Македонија, со специјално организирани автобуски тури. 
Некои ги уништуваат своите пасоши и бараат политички азил, без основа за тоа.
„Овие луѓе не сакаат да избегнат работа со азилот. 
Тоа е нивна стратегија за преживување. 
Тие не можат да обезбедат огрев и храна за нивните семејства пред зимата и се решаваат да заминат во земјите на ЕУ, каде што некако ќе успеат да ја поминат зимата, па макар и во колективните сместувања“, рече за SETimes Данило Ракиќ, од српската невладина Група 484.
Ракиќ објасни дека зголемување на барателите на азил се објавува посебно кога завршува сезонската работа, пред почетокот на зимата.
„Тие повеќе немаат начин да дојдат до приход за своите семејства и ги инвестираат сите пари за да отпатуваат во земјите на ЕУ“, рече тој.
Српскиот министер за внатрешни работи, Ивица Дачиќ, во средата се состана со претставници на ромската заедница во Белград. 
По состанокот Дачиќ рече дека не е загрижен оти наскоро повторно може да се воведат визи за српските граѓани.
Но, тој сепак најави мерки за спречување на едно такво сценарио. 
„Ќе почнеме со контрола на границите, за да спречиме излегување од земјата на начин кој ги загрозува интересите на Србија.“
Претставникот на ромската заедница, Ешреф Рамадани, ги повика Ромите да не ја напуштаат земјата непотребно.
Уредничката на Еурактив Србија, Маја Познатов, изјави за SETimes дека новиот механизам не треба да се сфати како пакет мерки против Западен Балкан, во време на важна внатрешна реорганизација на ЕУ.
„Институциите на ЕУ главно го сметаат безвизниот режим за земјите од Западен Балкан за позитивен потег, и покрај проблемите што истиот ги донесе, но ЕУ нема да дозволи режимот да се злоупотреби, особено кога нејзините членови се соочуваат со прилив на нелегални имигранти“, рече Познатов.
Ракиќ тврди дека бројот на баратели на азил нема да се намали само поради контролните мерки што ги објави Дачиќ.
„На краткорочен план, информативната кампања треба да се фокусира на заедниците кои произведуваат највеќе баратели на азил. 
На долгорочен план, треба да се вложат напори за подобрување на нивната економска ситуација“, рече тој.
За да го решат проблемот, според Ракиќ, земјите од ЕУ мора, исто така, да го завршат својот дел.
„На пример, практиката на сезонско вработување на балканските граѓани во ЕУ може да се обнови за да се подобри економската позиција на загрозеното население и да се врати миграцијата во правна рамка. 
Ја охрабруваме српската влада да почне билатерални разговори за ова прашање со државите на ЕУ“, рече тој.
