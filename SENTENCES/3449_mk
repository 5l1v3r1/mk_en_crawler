14/02/2007
(AП, ББС, ДПА, ЕУобсервер, РТЕ Бизнис, Фајненшал мирор, СНA - 13/02/07; AФП - 12/02/07)
Кипар во вторникот (13-ти февруари) ја поднесе својата официјална кандидатура за влез во Еврозоната. 
Ако барањето биде одобрено, еврото ќе стане официјално платежно средство во земјата на 1-ви јануари 2008 година.
Апликацијата, потпишана од кипарскиот министер за финансии, Михалис Сарис, и од гувернерот на Централната банка, Христодулос Христодулу, беше поднесена до Европската комисија (ЕК) и Европската централна банка (ЕЦБ).
„Кипар навистина ни испрати барање да провериме дали се подготвени за влез во Еврозоната“, рече Амелија Торес, портпарол на комесарот за монетарни прашања на ЕУ, Хоакин Алмуња.
ЕК и ЕЦБ се очекува да издадат извештај до средината на мај. 
Нивните заклучоци потоа ќе бидат проучени од страна на министрите за надворешни работи на ЕУ, кои ќе ги дадат своите препораки пред самитот на ЕУ во јуни. 
Конечната одлука ќе биде донесена на самитот.
Кипар пристапи во ЕУ во мај 2004 година, заедно со девет други земји од Централна и Источна Европа, како и во Механизмот 2 на Европскиот девизен курс -- чекалната на Еврозоната -- во мај 2005 година. 
Од десетте земји што пристапија во Унијата во 2004 година Словенија е единствената што веќе влезе во Еврозоната, станувајќи нејзина 13-та членка на 1-ви јануари оваа година.
Апликантите мора да ги исполнат т.н. 
Мастрихтшки критериуми во врска со инфлацијата, владиното финансирање, девизниот курс и долгорочните каматни стапки.
Кипар ги исполнува сите четири критериумите, рече Сарис во понеделникот. 
„Оние кои не оценуваат сигурно ќе се согласат дека сме успеале“, АФП ја цитираше неговата изјава.
Кипарската економија се очекува да доживее раст од околу 3,9 отсто оваа година, при што инфлацијата ќе се држи под 2,5 отсто. 
Според Мастрихтшките критериуми, стапката на инфлација не смее да биде повеќе од 1,5 отсто повисока од онаа во трите земји-членки на ЕУ со најдобра перформанса.
Строгата програма што Кипар ја спроведува од 2004 година, му овозможи да го намали својот буџетски дефицит од над 6 отсто од БДП на проектираните 1,6 отсто во 2007 година, објави во вторникот весникот на кипарските Грци Фајненешал мирор. 
Земјите-членки на Еврозоната се обврзани да осигурат дека нивниот годишен буџетски дефицит нема да надмине 3 отсто од БДП.
На крајот од оваа година долгот на кипарската влада се очекува да биде само 0,5 отсто повисок од горната граница од 60 отсто од БДП, кој моментно е на сила во Еврозоната.
Главната стапка на рефинансирање на Кипар од 4,5 отсто, сега е за 1 отсто повисока од онаа на ЕЦБ. 
Експерите веруваат дека влезот на Кипар во Еврозоната ќе му помогне неговите каматни стапки да се доближат до оние на ЕЦБ.
Други поволен ефект што тие го предвидуваат е зголемувањето на странските директни инвестиции.
„Дистрибуцијата на евро монетите најверојатно ќе започне во октомври, а банкнотите ќе бидат распоредени еден месец подоцна“, рече Христодулу. 
„Банките потоа ќе обезбедат од овие пари за претпријатијата.“
Тој ги минимизираше стравувањата дека по промената ќе следат огрномни зголемувања на цените, велејќи дека искуството во другите земји покажало оти цените обично се зголемуваат помеѓу 0,1 и 0,3 отсто.
