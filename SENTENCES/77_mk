04/07/2005
Од Даниел Дајану за Southeast European Times во Букурешт -- 04/07/05
Резултатите од референдумите во Франција и Холандија ја покажуваат длабочината на социоекономските и политичките трендови со години присутни во поголемиот број земји-членки на ЕУ. 
Многу граѓани се фрустрирани од начинот на кој се одвиваше проширувањето на Унијата. 
Недостатоците во институционалните основи кои го поттикнаа реализирањето на Спогодбата, во комбинација со намалувањето на вредноста на социјалната држава и ефектите на глобализацијата, создадоа една несигурна политичка динамика. 
Не е бесмислено да се каже дека во ЕУ постои демократски дефицит; поточно, тој отсликува јаз меѓу политичките елити и народот во целина.
Во Унијата постои значителна разновидност во економските перформанси, со скандинавските земји далеку пред медитеранските во однос на стапките на пораст на БДП, вработувањето, буџетите и други фактори. 
Во исто време, лесно може да се насети стагнација кај постарите земји-членки. 
Општо земено, земјите потписнички на Римскиот договор се соочуваат со економска исцрпеност.
Релативните предности и недостатоци на англо-саксонските и континенталните модели претставуваат извор на чести дебати. 
Постојат земји (Данска, Финска, Шведска) кои не ја укинаа социјалната држава и постигнаа добра економска перформанса и останаа на врвот на ЕУ во поглед на исполнување на целите од Лисабонската агенда (која има за цел да ја зголеми конкурентноста на подрачјето на ЕУ). 
Националните искуства покажуват дека реалната економска перформанса зависи од конкретни институционални основи, кои можат или не можат да се соочат со економските и технолошките промени.
Западноевропските економии се соочени со социјални предизвици кои водат потекло од старосната популација, нискиот наталитет, одредена „институционална склероза“ (која потсетува на она што Даглас Норт и Манкур Олсон го пишуваа за злоупотребата на јавната политика во пазарните економии), имиграцијата и притисокот на конкуренцијата предизвикани од страна на новата комуникациска и информатичка технологија и глобализацијата. 
Во поголем број земји-членки на ЕУ се забележува јаз помеѓу, од една страна, оние кои можат да ги издржат потресите предизвикани од глобализацијата и новата технологија и, од друга страна, оние кои подлегнуваат на притисокот и стануваат маргилизирани и незадоволни. 
Земјите-членки на ЕУ се соочуваат со многу силна конкуренција од земјите со ниски плати, во форма која често се нарекува 'outsourcing' или 'offshoring'. 
Ова стана главна политичка тема во Западна Европа, како и во Соединетите Американски Држави.
На кој начин јавната политика може да одговори соодветно на социјалните и економските предизвици не е лесно да се открие. 
Проблемите се доста јасни, но политичките одговори вклучуваат сложени жртви и болни усогласувања. 
Често, неуспешното координирање ја мачи политиката. 
Ситуацијата многу се разликува од земја до земја, но поголемиот број земји имаат барем едно нешто заедничко: се пооптоварени јавни буџети. 
На пример, германските фирми се надминуваат себе си кога станува збор за зголемување на продуктивноста и конкурентноста на странските пазари, но невработеноста во земјата останува висока и јавниот буџет е над 3 отсто од БДП. 
Спротивно, во Италија конкурентноста, како внатре така и надвор од земјата, ги загрижува политичките и бизнис елити додека пак јавниот буџет се чини дека излегува надвор од контрола.
Се појасно е дека излезот од оваа ситуација бара реформи на социјалната држава, во комбинација со јавни политики креирани да стимулираат развој и истражување со цел зголемување на конкурентноста. 
Во спротивно, постепеното опаѓање е речиси неизбежно. 
Резултатите на скандинавските земји во изминатава деценија се доказ дека нивната политика, во помала или поголема мера, може да се копира. 
Германија тргна по овој пат, иако се соочува со цврсто социјално спротивставување на болните мерки. 
Сеедно, социјалниот договор помеѓу граѓаните и државите мора да се смени, задржувајќи ги основните состојки на социјалниот систем, истовремено давајќи им на економиите поголема флексибилност и капацитет да се соочат со глобалната конкуренција. 
Ова веројатно претставува најголемиот предизвик за старите земји-членки на ЕУ во годините што доаѓаат. 
Дека овој обид е неизбежен покажува реакцијата на неодамнешното проширување на луѓето во западноевропските земји. 
Со пристапувањето на голем број економии со ниски плати во Унијата, источното проширување предизвика страв кај актуелните земји-членки од напуштање на земјата поради работни места, намалување на платите и други притисоци на ерата на глобализација.
Проширувањето на ЕУ може да се сфати како еден аспект на глобализацијата, кој често е на удар поради економските тешкотии. 
Всушност, напредокот на Кина и Индија има потенцијал да го потресе она што претходно се чинеше дека е неоспорна хиерархија во светот. 
Но, вреди да се запрашаме дали враќањето на протекционизмот е правилно решение за интензитетот на конкуренцијата во светската економија. 
Една работа е да се обвинат земјите со ниски плати за користење на нечесни средства ( како што е експлоатацијата на деца), а друга е да ги обвиниш за профитирање од ниските плати со цел да го зголемат извозот. 
Ниските плати, сами по себе, не се нечесно конкурентно средство. 
Постои ли морална основа да се побара од земјите со ниски плати да го забават својот прогрес поради штетата која би можеле да им ја нанесат на економиите во стагнација во Западна Европа?
Земјите-членки на ЕУ не можат да ја одбегнат поребата да останат конкурентни, која сукцесивно бара реорганизација на социјалните системи и технолошки промени. 
Но, овие цели бараат време и предизвикуваат отпор во општеството. 
Политичарите мора да бидат поискрени и поубедливи во она што го велат и прават. 
Тие мора да формираат коалиции на интереси во општеството кои можат ефикасно да ги поддржат реформите.
ЕУ минува низ тежок период, факт кој го усложнува предвиденото приклучување на Бугарија и Романија во 2007 година. 
Во овие околности постои голема веројатност за одложување на приклучувањето за една година. 
Поголем број парламентарци од Запад зборуваат за прекинување на процесот на проширување или негово одложување на неодредено време. 
Ова не се добри вести за останатиот дел на Европа, особено за Западниот Балкан за кого шансата за приклучување е огромен мотив како за политички, така и за економски напредок. 
Останува да видиме дали француското и холандското „против“ ќе биде само кратка турбуленција или навестување на една огромна промена која длабоко ќе влијае на иднината на регионот.
