09/03/2011
Од Игор Јовановиќ и Мухамет Брајшори за Southeast European Times во Белград и Приштина – 09/03/11
Со отпочнувањето на разговорите спонзорирани од ЕУ меѓу Србија и Косово, во вторникот (8-ми мај) во Брисел, двете страни започнаа со позитивен тон во официјалните коментари. 
Сепак, некои политичари и аналитичари изразуваат резервираност во врска со иднината, а косовскиот парламент сé уште не го даде своето одобрение.
Борислав Стефановиќ, шеф на српската делегација, рече дека неговиот тим дошол на разговорите „со полна вреќа предлози и добри решенија“. 
Неговата косовска колешка, Едита Тахири, изрази убедување дека дијалогот ќе „ја зајакне европската перспектива на двете земји“.
Ова се првите директни разговори меѓу Белград и Приштина откако Косово еднострано прогласи независност пред три години. 
Првичните разговори се очекува да се фокусираат на темите како што се ЦЕФТА, воздушниот сообраќај, царинските процедури и документацијата за сопственост на земјиште.
Во Приштина премиерот Хашим Тачи ја искористи можноста за да го потсети парламентот на неговото гласање минатата година во корист на резолуцијата на Генералното собрание на ОН, која повикуваше на таков дијалог. 
Процесот е неопходен, рече тој, „ако сите сакаат пристапување во ЕУ и НАТО и да има регионална стабилност.“
„Разговараме со Србија веќе многу години, така што ништо не е ново“, додаде тој.
Но, опозициските партии велат дека Приштина влегува во разговорите без јасна агенда, и на некој начин тоа й одговара на агендата на другиот табор.
Владата нема „јасна агенда и консензус меѓу сите политички групи, што би овозможило сериозни разговори со Белград“, рече Али Исуфу од Сојузот за иднината на Косово (ААК).
Сабри Хамити, од Демократската лига на Косово (ЛДК) изјави за SETimes дека смета оти преговорите се еднострани. 
„Европската перспектива на Косово зависи не од Србија, туку од нашиот внатрешен развој, така што со овој дијалог й помагаме на Србија да добие кандидатски статус, а ние ништо“, рече тој.
Критики беа изразени и од некои делови во Србија.
„Не се очекува Белград формално да каже „го признаваме Косово“, но се очекува, преку овој процес, да потпише одреден број документи кои ќе ја зацврстат независноста на Косово“, рече Александар Митиќ, шеф на проектот Косовски компромис. 
„Ова е само уште една фаза во бавниот процес на градење на независната држава Косово.“
Но, српскиот министер за Косово, Горан Богдановиќ, инсистира на тоа дека разговорите го содржат ветувањето на „историски компромис“ и може да претставуваат пресвртница во односите на Србија со Албанците. 
Тој ја истакна главната загриженост на делегацијата за подобрување на животните услови за српската заедница во Косово.
Рада Трајковиќ, српски член на косовското собрание, изрази внимателен оптимизам за областите во кои „може да се постигнат креативни решенија и регионалната стабилност може да се зголеми“.
„Мислам дека ситуацијата во врска со пасошите, регистарските таблички и железницата, наскоро ќе се нормализира, бидејќи ова не се прашања кои не можат да дадат решенија“, рече таа.
Во својата изјава, шефицата за надворешна политика на ЕУ, Кетрин Ештон, го поздрави почетокот на дијалогот, велејќи дека „сега е вистинското време да се почне“ и изрази уверување дека Белград и Приштина можат да најдат практични начини за да загарантираат нормален живот за своите граѓани.
