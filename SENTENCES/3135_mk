09/05/2006
Од Берта Фониќи за Southeast European Times во Приштина – 09/05/06
Директните разговори помеѓу делегациите од Белград и Приштина за прашањето на децентрализацијата завршија во петокот (5-ти мај) без некаков конкретен резултат.
Двете страни не успеаја да се договорат за бројот на неалбанските општини на кои ќе им биде даден степен на автономија според картата со насоки за Косово.
Српската делеција е за 15 до 16 српски општини во покраината, додека косовската делегација е за само три.
„Постигнувањето на консензус за ова прашање е сé уште невозможно“, рече заменик специјалниот претставник на ОН, Алберт Рохан.
Покрај тоа, двете страни останаа поделени кога станува збор за поделениот град Митровица, главниот фокус на последната рунда разговори во Виена.
Србите побараа независна општина во северниот дел од градот, која ќе има врски со другите српски општини и со Белград.
За разлика од тоа, косовските Албанци велат дека Митровица треба да остане една општина со две подединици, кои ќе одговараат на единствена владејачка структура.
„Другата страна побара етничка поделба и сегрегација, предлог на кој ние се спротивставивме.
Таквите принципи се неприфатливи“, рече шефот на албанскиот преговарачки тим, Љутфи Хазири.
Разговорите за децентрализација се завршени сега засега, но Рохан треба да го посети Белград на 16-ти мај, а Приштина на 18-ти мај, за да направи проценка на разликите помеѓу двете страни.
Еден од главните проблеми во решавањето на прашањето на децентрализацијата е како да се вклучи евентуалното враќање на Србите кои ја напуштија покраината за време на конфликтот.
„Од една страна, никој не сака да создаде „општини духови“ во надеж дека некој можеби ќе дојде“, рече Рохан.
„Од друга страна, постои навистина реална можност - и тоа е надеж и на меѓународната заедница - дека максимален број луѓе навистина ќе се вратат.“
Ќор-сокакот во врска со Митровица и децентрализацијата ги одразува големите разлики во врска со конечниот статус на Косово, прашање кое допрва треба да биде загатнато во разговорите со посредство на ОН.
Косовските Албанци цврсто стојат на позицијата за целосна независност од Србија.
Белград, пак, сака да задржи одредена форма на суверенитет, а на Косово да му се даде широка автономија.
Во меѓувреме, Србите ги бојкотираат привремените институции на покраината.
„Постојат голем број отворени прашања и ние ќе продолжиме да работиме директно со секоја страна одделно и ќе се обидеме да најдеме компромисно решение“, рече Рохан.
Претставникот на ЕУ, Стефан Лен, во меѓувреме, ќе ја предводи делегацијата експерти во Белград и Приштина во вторник и на 17-ти мај, која ќе разговара за поделбата на имотот, долговите и финансиските обврски помеѓу Косово и Србија.
Следната рунда разговори во Виена, закажана за 23-ти мај, ќе се фокусира на заштитата на културните и верските места.
