20/07/2012
Линда Карадаку за Southeast European Times во Приштина -- 20.7.12
Повеќе од 330.000 од 3 милиони раселени лица за време на балканскиот конфликт во 1990-тите остануваат одвоени од своите домови, при што дури 200.000 Косовари сé уште живеат во околните држави.
Од 2000 година повеќе од 23.000 лица од малцинските заедници доброволно се вратија во Косово. 
Но, експертите велат дека враќањето и реинтеграцијата, особено за српската заедница, честопати може да бидат тешки.
„Предизвиците влијаат не само на повратниците, туку и на косовското општество во целина; слабо владеење на правото, проблематична економија, недостиг на инфраструктура, несоодветни основни услуги, вклучително и пристап до здравствената, образовната и социјалната заштита“, рече за SETimes Дејан Радивојевиќ, менаџер на Вклучувачкиот локален развој, УНДП Косово.
Од 2010 година Босна и Херцеговина (БиХ), Хрватска, Црна Гора и Србија ги обновија своите напори за наоѓање трајно решение за околу 73.000 бегалци од југословенскиот конфликт.
Околу 2.200 луѓе, главно Срби, и понатаму се раселени на територијата на Хрватска. 
Во Црна Гора се наоѓаат повеќе од 16.000 раселени лица од БиХ, Хрватска и Косово. 
Во Македонија има 1.600 бегалци, главно Роми, од Косово.
Џо Хегнауер, шеф на косовската УНЦХР, изјави за SETimes дека враќањето е бавно, со многу пречки.
„Еден од предизвиците е тоа што целокупната безбедносна ситуација за малцинствата во Косово е релативно стабилна, но кревка. 
Инцидентите чија цел се имотите на малцинствата и квалитетот на одговорот од службите за спроведување на законот, влијаат негативно на перцепцијата за косовската безбедност меѓу малцинските заедници“, рече Хегнауер.
Радивојевиќ се согласува. 
„Иако целокупната безбедносна ситуација во Косово и понатаму е релативно стабилна, некои инциденти чија цел се индивидуалните повратници и неодамнешните судири во северно Косово се предизвик за конкретната и перцепираната безбедност на повратниците од малцинските заедници, и нивната слобода на движење во Косово“, рече таа.
Хегнауер рече дека бројот на пријавени безбедносни инциденти, потенцијално етнички мотивирани, постојано паѓа. 
„Но, и понатаму постојат тензии меѓу заедниците и меѓусебните комуникации се сé уште многу ограничени, особено во северно Косово.“
На почетокот од јули, српска двојка, Милован и Лилјана Јевтиќ, се врати во Косово, но тие беа убиени во својата куќа во селото Талиноц, во близина на Урошевац. 
Косовските и меѓународните претставници ги осудија убиствата, барајќи извршителите да бидат изведени пред правдата, но тие се сé уште на слобода.
„И покрај редовната соработка со косовската полиција, извршителите остануваат неидентификувани и неказнети, па затоа, ние сме за проширување на институционалната соработка на сите нивоа, за безбедноста, која е и онака кревка, да не се искомплицира уште повеќе“, рече за SETimes Радојица Томиќ, косовски министер за враќањата и заедниците.
Томиќ рече дека процесот на враќање наидува на многу безбедносни предизвици за повратниците во областите со мнозинско албанско население.
„Ние сé уште сметаме дека меѓуетничкиот дијалог меѓу локалната заедница и повратниците е неопходен“, рече Томиќ за SETimes.
УНХЦР потврди дека во изминатите две години вкупно 159 куќи се предадени на вратените семејства, но во 2012 година имаше забавување во враќањата, главно поради отсуството на проекти за помош во домувањето и изнаоѓање потрајно решение на други места.
Економските услови за мнозинската и малцинската заедница, и понатаму се лоши во Косово. 
Сиромаштијата и невработеноста доминираат. 
Околу 1.250 внатрешно раселени лица и бегалци и понатаму живеат во колективните центри во Гњилане, Митровица и Приштина, потврди УНХЦР.
Томиќ изјави за медиумите дека 425 луѓе се вратиле во 2011 година, повеќето од нив постари лица.
Момчило Јовановиќ (50) одлучил да се врати во Косово од Србија, во селото Бруснице, во општина Каменица. 
Тој рече дека главниот проблем е невработеноста и дека неговиот единствен приход е од обработката на земјиштето. 
„Остатокот од семејството ќе се врати ако општинските и меѓународните власти во Косово овозможат минимални животни услови“, рече тој за SETimes.
Хегенауер вели дека меѓуетничкиот дијалог меѓу заедниците е дел од процесот на враќање. 
„Важно е повратниците да се сретнат со своите поранешни соседи и да имаат искрена комуникација“, рече таа.
