18/11/2010
(Сега - 18/11/10;
Ројтерс, ДПА, Софија ечо, Софиска новинска агенција, Dnevnik.bg, Meдиапул - 17/11/10;
Њујорк тајмс - 10/11/10;
WAZ.EUobserver - 09/11/10)
Двајца поранешни високи бугарски функционери го пофалија многу критикуваниот судски систем на земјата, откако беа ослободени од обвиненијата за проневера и злоупотреба на службената должност во средата (17-ти ноември).
Николај Цонев, кој беше министер за одбрана во претходната коалициска влада предводена од социјалистите, беше ослободен од обвиненијата за злоупотреба на 4 милиони евра преку договор за купување градежна линија која ја одобри на почетокот од 2009 година.
Поздравувајќи ја одлуката на судот на град Софија, тој ги повика Бугарите да ја задржат вербата во судството, кое, според анкетата претходно оваа година, ужива доверба од само 11 отсто од граѓаните.
Обвинителите, кои побараа затворска казна од четири и пол години, во средата рекоа дека ќе ја оспорат пресудата пред суд од повисока инстанца, тврдејќи дека судиите не ги испитале внимателно доказите.
Цонев веќе беше обвинет дека му понудил мито од 20.000 евра на инспектор, во обид да ја блокира истрагата за договор за купување од 2009 година.
Тој беше уапсен во април, заедно со судија од Судот на град Софија и поранешен висок функционер на Министерството за финансии, обвинети за вмешаност во случај на мито.
Изразувајќи уверување дека ќе биде ослободен и по тие обвиненија, Цонев во средата рече дека ќе ја тужи Бугарија пред Европскиот суд за човекови права (ЕСЧП) со седиште во Стразбур, поради неговиот „незаконски“ 69-дневен притвор.
Во одделен случај од средата, софискиот Апелациски суд го ослободи од обвиненијата поранешниот директор на Државниот земјоделски фонд, Асен Друмев, осум месеци откако беше осуден на четири години затвор за проневера на околу 24 милиони евра од средствата на ЕУ од програмата за земјоделска помош САПАРД.
Обвинителите имаат рок од 15 дена да ја оспорат пресудата, што Друмев ја опиша како „победа“ за Бугарија, тврдејќи дека земјата во спротивно ќе мора да й рефундира на ЕУ со парите што тој беше обвинет дека ги проневерил.
Пресудите од средата уследија по ослободувањето од обвиненијата на двајца поранешни полицајци што станале бизнисмени од градот Дупница во југозападна Бугарија.
Пламен Галев и Ангел Христов, познати како „браќата Галеви“, иако немаат семејна поврзаност, беа обвинети дека воделе група на организиран криминал, вклучена во измама, рекетирање и уцена.
Иако обвинителите побараа осумгодишна затворска казна за секој од нив, регионалниот суд во Ќустендил ги ослободи од сите обвиненија на крајот од судењето на почетокот од ноември.
Галев и Христов беа уапсени во декември 2008 година, по спектакуларните полициски рации во нивните домови и претпријатија во нивниот град, кој многумина го викаат Галевград, како и во Софија и блискиот град Перник.
Двајцата „браќа“ потоа се регистрираа како мнозински кандидати на парламентарните избори во јули 2009 година и беа ослободени од затвор за да ја водат кампањата.
Тие изгубија и на крајот повторно завршија зад решетки.
Ослободувањата овој месец доаѓаат по бројните слични судски одлуки кои ја поткопаа јавната доверба во судскиот систем и станаа извор на континуирани критики од ЕУ и повици за реформи.
Судиите во Бугарија обично ги објаснуваат ослободувањата на осомничените криминалци или функционери обвинети за корупција со фактот дека обвинителството и полицијата не собираат и обезбедуваат цврсти докази.
Дејствувајќи во согласност со своето предизборно ветување дека ќе се борат против организираниот криминал и корупцијата, владата на централнодесничарската партија Граѓаните за европски развој на Бугарија (ГЕРБ) изврши голем број операции и апсења по преземањето на власта во јули 2009 година.
Но, многумина од уапсените подоцна беа ослободени од судовите.
Коментирајќи за последните ослободувања во средата, Ројтерс објави дека тие „уште повеќе“ ќе ги поткопаат „напорите на Бугарија за остри мерки против корупцијата на високо ниво“.
Но, по состанокот од средата со министерот за внатрешни работи, Цветан Цветанов, американскиот амбасадор во Софија, Џејмс Ворлик, потврди дека напорите на властите даваат резултат.
„Денес, улиците на Софија се побезбедни од која и да е“, рече Ворлик.
„Цветанов презема мерки што не се видени во последниве 20 години.“
