06/08/2007
(AП, Еуроњус, РТЕ, Блумберг, ББС, Јавно, Dnevnik.bg - 06/08/07; Ајриј тајмс, ЦБЦ, Јавно, ХРТ - 05/08/07)
Издишка дојде од хрватските пожарникари во понеделникот (6-ти август) изутрина, додека тие се обидуваа да го стават под контрола големиот пожар кој беснееше во близина на јадранскиот приморски туристички центар Дубровник од саботата.
Разгорен од силните ветришта, пожарот се прошири во неделата, создавајќи 20-километарски фронт. 
Како што се доближуваше до приградските населби, локалните власти прогласија вонредна состојба и ги подготвија луѓето од зафатените области за евакуација. 
За првпат од крајот на војната во Хрватска во периодот 1991-1995 година, се огласија сирените да ги предупредат луѓето за претстојната опасност.
„Формиравме штаб за цивилна безбедност и сме подготвени за евакуација на жителите од областите што се во опасност“, рече градоначалничката на Дубровник, Дубравка Суица.
Повикувајќи ги жените, децата и постарите лица во зафатените области да се засолнат, таа истовремено ги увери туристите дека ситуацијата не носи ризици за нив. 
Повеќето хотели во античкиот град се наоѓаат во близина на крајбрежјето.
Познат како „бисер на Јадранот“ и дел од листата на УНЕСКО на светското наследство, Дубровник е главна туристичка дестинација, која ја посетуваат стотици илјади луѓе секое лето. 
Многу туристи останаа блокирани на градскиот аеродром додека пожарот беснееше во близина.
„Огнот беше толку близу до аеродромот што можевме да ги видиме пламените и да го помирисаме чадот“, весникот Ајриш тајмс во неделата цитираше ирски турист, кој поминал една ноќ на аеродромот Чилипи. 
„Исто така, можевме да ги видиме пожарите од воздух додека слетувавме, а слетувањето беше многу тешко поради провевот што го создадоа пожарите.“
Поради тоа што некои патишта во областа беа затворени за сообраќај, возачите мораа да поминат една ноќ во нивните автомобили. 
Дубровник во неделата имаше прекини во снабдувањето со струја.
Како што се влошуваше ситуацијата, Суица побара од сите способни мажи да им се придружат на стотиците професионални пожарникари кои се бореа со пожарот, додека истиот се закануваше да ги зафати и куќите.
Силните ветришта првично го оневозможуваа искористувањето на авиони со водени бомби. 
Понатаму и проблемот со неексплодираните нагазни мини на ридовите од конфликтот во 1990-тите ги попречуваше напорите на пожарникарите.
Со намалувањето на ветрот, целовечерната битка помогна да се смират пожарите, поради што шефот на дубровничката канцеларија за регионална заштита и спасување, Горан Виолиќ, во понеделникот изутрина рече дека ситуацијата е ставена под контрола. 
Но, тој, исто така, предупреди дека ќе бидат потребни неколку денови пред пожарот да биде целосно изгаснат.
Еден пожарникар бил, наводно, повреден.
Шумските пожари што беснееја низ јужна Европа минатиот месец, потпомогнати од сувите временски услови кои ги претвораа шумите во потпала, беа едни од најлошите досега забележани, објави во четвртокот Европската комисија (ЕК).
Повеќе од 3.300 квадратни километри земјиште веќе е изгорено во јужна Европа оваа година -- скоро колку и во текот на цела 2006 година, вели ЕК.
