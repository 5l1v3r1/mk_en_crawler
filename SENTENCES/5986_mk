12/04/2011
Од Алакбар Рауфоглу за Southeast European Times -- 12/04/11
Санлиурфа, турскиот град каде што живее претежно курдско население, во југоисточна Анатолија, во покраината Урфа, го започна утрото во понеделникот (11-ти април) со разочарувачки вести -- владејачката Партија на правдата и развојот (АКП) не го вклучи името на нивниот сограѓанин Ибрахим Татлисес на својата кандидатска листа од 530 членови за општите избори на 12-ти јуни.
Но, потоа денот се подобри.
Веднаш по објавувањето на листата на АКП во понеделникот, Татлисес одлучи да се кандидира како независен кандидат од Санлиурфа.
„Одлуката беше потврдена во последен момент“, рече Ахмет Туркмен, адвокатот на Татлисес, за SETimes.
„По заздравувањето, Татлисес ќе ја започне својата предизборна кампања.“
„Голема чест за него е да го претставува својот роден град“, додаде адвокатот.
Премиерот Реџеп Тајип Ердоган го посети пејачот во болница минатата недела и разговараше околу можноста за негова кандидатура на партиската листа -- исполнувајќи ги со надеж срцата на жителите на Санлиурфа.
Но, АКП објави дека нејзината одлука е заснована на загриженоста за здравјето на Татлисес откако тој беше застрелан го главата на 14-ти март.
На 6-ти април Татлисес беше однесен во Клиниката за трауматологија Мурнау во Германија, за специјализирано лекување.
Неговите лекари во Турција рекоа дека неговото заздравување било неверојатно, но беа загрижени дека повредите може трајно да го парализираат.
Полицијата води истрага за можните врски на ПКК со пукањето врз пејачот.
Шеснаесет осомничени беа уапсени минатиот месец во рамките на истрагата.
Абдурахман Муфит Јеткин, пратеник на АКП од Санлиурфа, кој исто така беше изоставен од кандидатската листа, вели дека одлуката за Татлисес не била лесна за партијата.
„Татлисес е човекот што ја популаризираше Урфа“, рече тој за SETimes.
„Неговите активности како пратеник ќе бидат многу важни.“
Енгин Селџук, истанбулски политички научник и шеф на турско-азискиот Центар за стратешки студии, смета дека иако АКП не го вклучи пејачот на својата официјална листа, се чини дека неофицијално го поддржува.
Татлисес, кој има милиони обожаватели во Турција и Блискиот Исток, силно го поддржуваше владиното „курдско отворање“, иницијатива со цел решавање на неколкудеценискиот курдски проблем.
„Фактот дека Татлисес е вклучен во политиката, е веќе прифатен ...
без оглед дали се кандидира [со] АКП или не“, рече тој за SETimes.
Ако Татлисес стане пратеник, додаде тој, може да учествува во владините почетни курдски преговори, претставувајќи ја курдската заедница.
Селџук не се сомнева дека Татлисес ќе биде избран од кој било курдски регион.
Во 2002 година, кога 58-годишниот пејач влезе во изборната листа на националистичката десничарска Млада партија (Генц парти), тој отиде во Истанбул, наместо во својот роден град.
Партијата доби само 7 отсто од гласовите.
Мустафа Калбинур (65), обожавател на Татлисес ос Санлиурфа, беше разочаран кога АКП не го вклучи печајот како кандидат, но е среќен што Татлисес ќе се кандидира како независен.
„ПКК ни стои директно зад вратите и ги победува нашите интелектуалци“, реќе Калбинур за SETimes.
Татлисес може да помогне ова да се спречи, додаде тој.
