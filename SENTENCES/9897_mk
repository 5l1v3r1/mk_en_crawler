10/04/2013
Круно Картус за Southeast European Times во Осиек -- 10.04.13
Фармата на Снежана и Младен Солчиќ во селото Патковица, Хрватска, има модерен изглед. 
Истата е опремена со најнови машини и има преку 500 животни од квалитетните млечни раси. 
Заедно со деветмината вработени, Солчиќи обработуваат 100 хектари земјиште, произведувајќи храна за добитокот. 
Кравите даваат илјадници литри млеко секој ден.
Од 2004 година наваму, Младен Солчиќ инвестирал 2,6 милиони евра во фармата. 
Но, цената на млекото со месеци паѓа, трошоците за водење на фармата растат, а државата ја прекина помошта преку програмата за финансиска помош, која плаќаше 25 отсто од неговата инвестиција. 
Што е уште полошо, како што рече Солчиќ, секој месец тие мораат да го враќаат банкарскиот кредит. 
Хрватските каматки стапки се движат меѓу 3 и 8 отсто.
Снежана и Младен се обидуваат да ги избегнат ниските цени во овој сектор со продажба директно на купувачите, преку автоматот за млеко што го поставија на пазарот во блискиот град Бјеловар.
Секој ден Снежана дотура млеко во машината, која наплаќа околу 0,8 евра за литар. 
За млекото што го продаваат преку млечната индустрија добиваат 0,33 евра за литар.
„Проблемот е што овој автомат за млеко продава многу мали количини. 
За пристоен профит, треба да продаваме најмалку 1.000 литри, но не можеме да го оствариме тоа ниво“, рече Солчиќ.
Фармата на Солчиќ произведува околу 15.000 литри на ден, а преку автоматите за млеко продава само неколку стотици литри дневно.
Во Хрватска има само 15 вакви автомати за млеко. 
Трендот е поразвиен во Словенија, каде има 150 автомати, и во Романија, каде што има 335 автомати.
Во 2010 година романските фармери го основаа Здружението на фармери кои ги користат автоматите за млеко за да продаваат непреработено млеко, кое се состои од повеќе од 130 членови. 
Добро поставени автомати за млеко може да продадат и по 400 литри млеко на ден, што е еднакво на производството на 10 до 15 крави.
Цената на еден литар млеко од автоматите за млеко изнесува околу 0,68 евра, што е значително помалку во споредба со цената на млекото во продавница. 
Во 2012 година романските фармери продале 7.500 литри млеко, со просек од 100 литри дневно од еден автомат. 
Предностите на ваквиот систем се контролата над директната продажба, подобрите цени за литар млеко и непосредните приходи.
„Мислам дека автоматите за млеко се многу добро решение за продажба, кое ја изложува понудата на вистинските производители пред потрошувачите, кои имаат пристап до природните, непреработени производи“, рече за SETimes Сорин Сут, директор на Про Автоматик, романски производител на автомати за млеко.
Хрватското претпријатие Летина неодамна започна со производство на автомати за млеко. 
Директорот на претпријатието, Младен Летина, вели дека интересот постојано расте.
„Фармерите што произведуваат млеко сè повеќе сакаат да бидат независни. 
Заради тоа, освен автоматите за млеко, ние ќе произведуваме и мали линии за преработка на сирење и автомати што ќе можат да продаваат сирење исто како млекото“, рече Летина за SETimes.
Игор Решетар, член на Хрватското здружение на производители на млеко, вели дека автоматите можат да обезбедат само дополнителен извор на приходи за фармерите, а поголемите прашања со кои се соочува индустријата, остануваат да се решат.
„Инвестициите се големи, а се враќаат дури по неколку години. 
Но, производството во Хрватска има структурни проблеми кои државата мора да ги реши“, рече Решетар за SETimes.
Во 2002 година имаше 58.000 фарми за млеко во Хрватска. 
Според хрватската Агенција за земјоделство, во февруари 2013 година имаше само 11.900 фарми што произведуваат млеко. 
Повеќе од 80 отсто од фармите беа затворени.
Бранко Бобетиќ, директор на стопанско-интересното здружение “Хрватски сточар“, рече дека бројот на производители на млеко е намален скоро во сите земји на ЕУ, „но нашите фармери имаат кредити со највисоки каматни стапки, најниски субвенции и понизок степен на производство отколку во ЕУ. 
Затоа реструктурирањето [на млечната индустрија] се случува побрзо отколку во ЕУ.“
До крајот на 2012 година Министерството за земјоделство одлучи да им помогне на фармерите да ги вратат кредитите, но цената на млекото падна како резултат на преговорите меѓу фармерите и индустријата.
Од пролетта 2012 година цените на хрватското млеко се пресметуваат според просечните цени во околните држави -- потег кој предизвика незадоволство кај фармерите.
Хрватската банка за реконструкција и развој планира да ги реструктуира кредитите од комерцијалните банки, што беше побарано од страна на фармерите за време на протестите поради тешките услови на млечната индустрија.
Министерството одвои 22,2 милиони евра за грантови за фармерите.
Министерот за земјоделство, Тихомир Јаковина, за медиумите изјави дека пазарот, а не министерството, ја диктира цената на млекото.
„Имаме добра рамка преку реформите, фондовите, пазарната регулатива, регулативата на системот на субвенционирање, за помош на секторот“, рече Јаковина.
Дописникот Габриел Петреску од Букурешт даде свој придонес за овој напис.
Дали повеќе хрватски производители на млеко треба да продаваат млеко преку автоматите за млеко за да ги надополнат своите приходи, или треба државата да направи повеќе за да им помогне? 
Споделете ги вашите размислувања во делот за коментари.
