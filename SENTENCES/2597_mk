16/12/2005
Од Василис Василиу за Southeast European Times во Атина – 16/12/05
Бројот на пријавените случаи на лекарски грешки во Грција е тројно поголем во изминативе пет години, со оглед на тоа што сé повеќе жртви на несоодветниот лекарски третман одлучуваат да побараат правна помош и покрај големите пречки.
Таквите случаи вклучуваат:
погрешна дијагноза, несоодветно лекување, технички проблеми и други грешки.
Најголем број на обвинувањата се однесуваат на акушерите, анестезиолозите, ортопедите, педијатрите и хирурзите.
Според единственото истражување спроведено во врска со ова прашање во изминативе пет години, околу 20 лица умираат, а околу 200 се повредени секој ден како резултат на погрешен лекарски третман.
Сепак, најголем број од случаите никогаш не се пријавуваат и обично не ја дочекуваат светлината на денот.
Пациентите и нивните роднини немаат волја да се соочат со долги судски борби, а одговорните лекари скоро сигурно нема да ја признаат својата вина.
Може да потрае и повеќе од пет години од моментот на покренување на судската постапка до конкретниот процес на судење, а евентуалното обесштетување може да потрае и подолго.
Медицинските институции можат да го попречат процесот со бесконечно одложување на издавањето на медицински извештаи.
Постојат тешкотии и во наоѓањето на независни сведоци.
Сведочењето на роднините и блиските пријатели е можно да не се смета за објективно, а лекарите не се решаваат да ги вклучат и своите колеги.
Ако биде одредено обесштетување, тоа тешко се наплаќа, со што на жртвите им останува само моралната сатисфакција.
Лекарите, пак, кои ги прават грешките продолжуваат со работата.
Дури и ако бидат прогласени за виновни во првиот степен, тие нема да ја загубат лиценцата додека случајот не помине низ апелациониот суд.
Но, само мал процент од случаите стигнува до таму.
Дури и да се случи тоа, на обвинетите лекари е можно да им биде дозволено да продолжат со работа во болниците ако тие немаат досие на грешки или непрофесионално однесување.
Сепак, од неодамна почнаа да се појавуваат знаци на промена.
Неколку медиумски случаи фрлија светлина врз проблемот и ја зголемија јавната свест.
Во еден таков случај едно 25-годишно момче починало откако примило погрешен лек за гастроентеритис со треска.
Тројцата одговорни лекари беа суспендирани од работните места за период од 2 до 3 години.
Во друг случај, судот одреди паричен надоместок за една жена и дете по невнимателниот царски рез.
Со непоправливото оштетување на ’рбетниот столб детето нема никогаш да прооди.
Судиите одредија паричен надоместок од 2.245 евра месечно за период од 71 година за загубени приходи и отштета од 336.000 евра -- највисока сума изречена досега за еден ваков случај.
