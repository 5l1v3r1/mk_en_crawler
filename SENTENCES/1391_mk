29/01/2010
Бугарската влада во средата (27-ми јануари) усвои програма за периодот 2009-2012 година, за да ја подготви државата за пристапување во Европскиот механизам на девизниот курс II (ЕРМ II) и еврозоната.
Програмата се фокусира на подобреното остварување на БДП, избалансираниот буџет и стабилниот владин долг.
Европската комисија ќе ја оцени до крајот на април, пред почетокот на преговорите за пристапување во ЕРМ II.
Европската инвестициона банка одобри кредитни линии од 45 милиони евра за заеми за малите бизниси во Србијa, како и за локалната власт и за капиталните проекти.
Кредитните линии ќе бидат водени од Ерсте банк Нови Сад (25 милиони евра) и КБС (20 милиони евра).
Романската влада ќе обезбеди 100 милиони евра финансиска помош за Молдавија, објави во средата (27-ми јануари) претседателот Трајан Басеску.
Басеску е моментно во официјална посета на Молдавија за да го испита проширувањето на економските односи.
Делумно, финансиската поддршка ќе покрие проекти во инфраструктурата и образованието.
Парите ќе бидат обезбедени во периодот од 2010 до 2013 година.
Комесарот за регионален развој на ЕУ Пауел Самецки ги повика хрватските власти да ги забрзаат подготовките за подобро искористување на фондовите на ЕУ што земјата ќе ги добие кога ќе пристапи во блокот.
Самецки во вторникот (26-ти јануари) во Загреб рече дека Хрватска може да очекува околу 2,2 милијарди евра во 2012 година и 2013 година од финансискиот пакет кој се разгледува за државата.
Tурската влада одлучи да не учествува на Светскиот економски форум во Давос, Швајцарија, кој завршува в недела (31-ви јануари).
Одлуката следеше по политичката и дипломатската расправија меѓу турскиот премиер Реџеп Тајип Ердоган и израелскиот претседател Шимон Перес на минатогодишниот самит.
Ревизијата на албанските осигурителни претпријатија покажа дека пазарот бил погоден од светската финансиска криза во 2009 година.
Минатата година пазарот порасна за само 11 отсто, што е многу помалку отколку претходните две години кога беше забележан пораст од 30 отсто.
(Разни извори –22/01/10-29/01/10)
