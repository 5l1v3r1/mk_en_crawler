22/08/2008
(СНА, Дневник, Медиапул, Europe.bg - 22/08/08;
AФП, АП, СНА, Дневник, Медиапул, ОЛАФ, бугарска влада - 21/08/08)
Бугарија мора да ја зголеми ефикасноста на борбата против измамата и корупцијата до крајот на оваа година, рече шефот на Канцеларијата против измама на ЕУ (ОЛАФ) на почетокот од дводневната посета на Софија во четвртокот (21-ви август).
„Направени се одредени измени.
Сега очекуваме резултати“, рече Франц-Херман Брунер пред своето пристигнување, на покана од бугарскиот вицепремиер Меглена Плугчиева, која е задолжена за управувањето со средствата на ЕУ.
Целта на неговата посета беше да разговара за мерките за заштита на финансиските интереси на ЕУ во Бугарија.
Минатиот месец Европската комисија (ЕК) замрзна скоро 500 милиони евра помош, наведувајќи ги како причина корупцијата и сомневањата за злоупотреба на средствата од три предпристапни програми.
Ова следеше по претходното укинување на повеќе од 300 милиони евра поради слична загриженост.
Бугарија доби предупредувања дека би можела да се соочи со повеќе санкции ако не преземе дејства.
„Мораме да видиме јасен и конкретен исход од борбата против измамата и корупцијата во Бугарија, во судските процедури, како и во врска со враќањето на парите“, рече Брунер.
Во разговорите од четвртокот со премиерот Сергеј Станишев, шефот на ОЛАФ изрази надеж дека ќе има „подинамично подобрување“ во работата на бугарското судство во текот на следните неколку месеци.
Брунер, исто така, се состана со министрите за внатрешни работи и правда, Михаил Миков и Меглена Тачева.
ЕУ „сака да види дека истрагите се придвижуваат напред, случаите влегуваат во судовите и завршуваат со пресуди“, им рече Тачева на новинарите.
Едно од прашањата за кои разговараше со Брунер се однесуваше на планот на Бугарија за составување листа на претпријатија осомничени за вмешаност во злоупотребата на финансиски средства од европската помош.
Таа рече дека тој ветил експертска помош на ОЛАФ во дефинирањето на критериумите за вклучување на фирмите на таа листа.
Говорејќи по состанокот со Брунер во петокот, главниот обвинител Борис Велчев изрази уверување дека Бугарија ќе докаже дека може да ги реши проблемите идентификувани во обвинувачкиот мониторинг извештај на 23-ти јули.
Тој се надеваше дека следниот, закажан за март 2009 година, ќе биде попозитивен.
Велчев, исто така, вети дека неговата канцеларија ќе ја подобри уште повеќе својата комуникација со Канцеларијата против измама на ЕУ.
Брунер во петокот оствари разговори со Петко Сертов, шеф на Државната агенција за национална безбедност, и министерот за финансии, Пламен Орешарски.
