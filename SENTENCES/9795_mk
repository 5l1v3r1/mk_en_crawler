14/11/2012
Билјана Лајмановска за Southeast European Times во Скопје -- 14.11.12
Континуираната економска криза влијае на буџетските очекувања на земјите од регионот за 2013 година, поттикнувајќи поголем дел од истите да планираат поограничени буџети во годината што следи.
Македонија, чиј нацрт-буџет влезе во парламентарна процедура, планира да потроши 2,7 милијарди евра во 2013 година, што е приближно исто како оваа година, но даде нешто поскромни проекции за растот.
„Буџетот за следната година претставува вистински одговор на европската економска криза која влијаеше и на Македонија“, рече премиерот Никола Груевски.
Македонската опозиција побрза да посочи дека владините проекции за раст се променети од 4,5 на 2 отсто оваа година, но повеќето економисти се уверени дека растот, колку и да е потиснат, ќе продолжи во 2013 година.
„Со оглед на очекувањата за понатамошна стагфлација во Европа -- истовремена стагнација и инфлација -- македонските економисти и креатори на политиката проектираат само умерен раст.
Има многу ризици во однос на брзината со која европската економија ќе заздравува, така што немаше aргументи да се оди со поинаква проекција.
Но, економијата, сепак, ќе расте“, рече заSETimesОгнен Оровчанец, економист и професор во македонската Агро-бизнис комора.
Македонската влада планира големи капитални и земјоделски инвестиции за поттикнување на економијата, но и раст на дефицитот од 3,5 отсто од БДП.
Од позитивната страна, многу странски претпријатија кои инвестираа во Македонија ќе почнат со производство во 2013 година, што ќе влијае на растот на БДП, рече за SETimesВиктор Мизо, директор на Дирекцијата за технолошко-индустриски зони.
Државниот буџет на Босна и Херцеговина (БиХ) за 2013 година, исто така, треба допрва да се усвои, но властите велат дека очекуваат истиот да биде сличен со минатогодишните 420-те милиони евра во вид на трошоци.
„[Истиот ќе остане] рестриктивен и нема да дозволи дополнително вработување во државната администрација следната година“, рече Никола Спириќ, министер за финансии на БиХ.
Аналитичарите велат дека не се изненадени.
БиХ минатата година заврши со дополнителен заем од ММФ во висина од 387 милиони евра за пополнување на постојните буџетски дупки и враќање на старите долгови.
„Приказната за [генерирањето] заштеди траеше пет години, но владата штеди само на граѓаните.
Како и во претходните години, граѓаните ќе ја платат највисоката цена за тешките заштеди, бидејќи нема инвестиции во економијата“, рече заSETimesСветлана Чениќ, поранешен министер за финансии на Република Српска.
Надворешниот долг на БиХ изнесува околу 3,5 милијарди евра и расте.
„Катастрофална економска политика“, рече Чениќ.
За разлика од тоа, буџетските приходи на Србија за 2013 година се проектира да се зголемат за 15,3 отсто, а расходите за 3,4 отсто, додека дефицитот се очекува да падне за две петтини.
Со ова, Србите очекуваат раст на уделот на јавните приходи во БДП.
Но, економистот Мирослав Здравковиќ вели дека според него проекциите се премногу оптимистички.
„Буџетскиот дефицит е еден од најголемите проблеми што ги наследи новата влада, кој „достигна максимум“ од околу 7 отсто од БДП, иако планот беше да не надмине 4,25 отсто оваа година“, рече Здравковиќ за SETimes.
Здравковиќ рече дека буџетот за 2013 година е многу стегнат и предвиде дефицит од 3,5 отсто од БДП.
„Очигледно е дека српските граѓани ќе претрпат најголеми последици од овие мерки.
Минатото искуство покажа дека е невозможно дефицитот да се одржи на нормално ниво“.
Српската влада мораше да го ревидира буџетот за 2012 година и да го зголеми данокот на додадена вредност од 18 на 20 отсто, за да компензира за слабите остварувања во економијата.
Тешко погодени од кризата, романските бизнисмени побараа буџетот за 2013 година да биде изготвен внимателно и парите да се трошат мудро, за да й се дозволи на економијата да се соочи подобро со бројните предизвици.
„Бараме договорот за раст да биде прифатен од сите партии, како гарант за одржување на атрактивна бизнис клима и ограничување на популистичките мерки“, рече за SETimesКристиан Парван, секретар во Здружението на бизнисмени на Романија.
Дописниците на SETimes во Белград, Катица Ѓуровиќ, Дражен Ремиковиќ во Сараево и Габриел Петреску во Букурешт, дадоа свој придонес за овој напис.
