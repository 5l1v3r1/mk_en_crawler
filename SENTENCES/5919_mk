13/01/2011
Од Лилјана Смиљаниќ за Southeast European Times во Бања Лука – 13/01/11
Повеќе од три месеци по изборите, сé уште остануваат пречки за формирањето нова влада во Република Српска. 
Бошњачките пратеници протестираат поради назначувањето на Момир Малиќ, етнички Србин и член на владејачкиот Сојуз на независните социјалдемократи (СНСД), за претседател на Советот на народите.
Тие велат дека изборот на Малиќ, наместо на Бошњак, го крши уставното право на сите конститутивни народи на еднаква застапеност во институциите на БиХ. 
Барајќи исправање од Уставниот суд на РС, бошњачката парламентарна група подигна судска постапка во средата (12-ти јануари).
Заедничката комисија составена од претставниците на Парламентот и Советот на народите не успеа да постигне компромис, и ќор-сокакот продолжува.
„Немаме намера да ја блокираме РС. 
Решението за овој проблем е да се поправи грешката во Домот на народите“, рече главниот противник на Малиќ, Мирсад Ѓапо.
Ниту еден Бошњак, рече тој, не се наоѓа на ниту една од шесте клучни позиции во институциите на РС -- претседателот на парламентот, премиерот, претседателот на Домот на народите, претседателите на уставниот и вишиот суд, или главниот обвинител.
Овие позиции ги држат Србите, Хрватите и еден Црногорец.
На состанокот во средата се бараше изнаоѓање компромисно решение -- назначување Бошњак на позицијата главен обвинител -- но тоа не успеа. 
Заменик главниот обвинител Амир Букиќ ја запиша својата националност под „друго“.
Ќор-сокакот предизвика лутина, при што повеќето Срби обвинија дека бошњачките политичари се борат да го поткопаат ентитетот на босанските Срби.
„Бошњаците покажаа дека не им е грижа за интересите на РС и сé сe сведува на тоа да се направи РС слаба. 
Тие покажаа дека не треба да им се верува. 
Како може да ја земаат својата плата од РС и да дејствуваат против нејзините интереси?“, рече Марко Павиќ, претседател на Демократскиот народен сојуз, партнер во владејачката коалиција.
Водачот на опозициската Партија за демократски напредок, Игор Чрнадак, рече дека не е конкретно определено дека некоја националност треба да ги пополни шесте позиции, туку само дека ниту една националност не може да заземе повеќе од две позиции. 
„Затоа сметам дека тоа ќе покаже оти уставот не бил прекршен“, рече Чрнадак.
На Бошњаците им беше дадена можност за застапеност во Советот на народите, тврди извршниот секретар на СНСД, Рајко Васиќ, велејќи дека партијата е решена да не го отстрани Малиќ од позицијата. 
„На Ѓапо му беше понудено местото заменик-претседател, но тој одби“, рече тој.
Дури и претседателот на Уставниот суд, Мирко Зовко, презеде невообичаен чекор и даде своја оценка за прашањето, велејќи дека уставот не бил прекршен со оглед на тоа што немало одредби за застапеноста на Бошњаците на која било од шесте клучни позиции.
Додека судот се расправа со прашањето, старата влада продолжува да ја извршува својата секојдневна работа.
„Старата влада може да работи бидејќи новата влада не може да донесе ниту една одлука додека Уставниот суд на РС не ја донесе својата одлука за можното кршење на националните интереси на Бошњаците“, рече новоизбраниот премиер на РС, Александар Џомбиќ.
