14/02/2011
Од Билјана Пекушиќ за Southeast European Times во Белград -- 14/02/11
Февруарско утро во Белград.
По тротоарот кој е замрзнат, 71-годишната Иконија Стаменковиќ, внимателно чекор по чекор се пробива до дома, враќајќи се од пазарење во блиското соседство.
Таа е вдовица и живее сама.
Нејзиниот сопруг починал пред седум години, а нејзиниот син живее со своето семејство во Франција.
Тој ја посетува во текот на летото.
„Кога ќе остарите не чините за никого, ниту за себе, ниту за другите“, вели таа, со видлива тага во нејзиниот глас.
Пред три години, Стаменковиќ правеше операција и беше врзана за креветот шест месеци.
Оттогаш, Центарот за социјална работа се грижи за неа.
За 30 евра месечно, помошничка или "домаќинка" доаѓа во нејзиниот стан секој ден, освен за викендите.
Таа поминува по два часа на ден - й носи ручек на Иконија, чисти, помага да се платат сметките и се грижи за лекарските посети и личната нега.
Стаменковиќ е една од 87 стари лица во центарот на белградската општина Стари Град, кои ги користат услугите на програмата „Помош дома“.
Речиси исто толку стари луѓе се на листата на чекање.
Ограничените средства не дозволуваат вработување на дополнителни помошници.
Стаменковиќ вели дека нејзиниот син редовно праќа пари и се јавува на секои неколку дена.
„Мојот син сакаше да одам со него, да живеам таму, во Тулон.
Но, не можам.
Овде е местото каде што го поминав целиот мој живот, и добро и лошо, и не сакам да им пречам,“ вели таа за SETimes.
И во помалите градови, исто така, има геронтолошки центри, но нивните услуги не се доволни за бројната стара популација.
Србија е рангирана на четвртото место во светот во однос на населението на возраст над 65 години - околу 1,2 милиони луѓе, цела една шестина од населението на Србија.
Токму сега, 2 000 луѓе во Белград користат некој вид на помош од страна на Геронтолошкиот центар во Белград, а 862 лица чекаат за таа помош, вели директорот на центарот Симо Пешин.
Фактот дека мнозинството од старите луѓе се меѓу најсиромашните во земјата, составувајќи крај со крај со многу мали пензии, ја усложнува состојбата.
Просечната пенизја е околу 200 евра месечно, а најниската е само 80 евра.
Овие пензионери не можат да си ги дозволат ни основните прехранбени производи.
Не е возможно да плаќаат приватни агенции за домашна нега.
Во 2006-та година, владата усвои Национална стратегија за постари лица која треба да се спроведе до 2015-та година.
Стратегијата предвидува подобрувања во социјалната, економската, политичката и културната сфера, но во реалноста, има постигнато многу малку со оглед на тековните економски проблеми.
Благодарение на донации од британската и норвешката влада, 33 општини во Србија го зголемија бројот на домашните здравствени соработници, вели Лилјана Лучиќ, државен секретар за социјални работи во министерството за труд и социјална политика.
Истражувањата покажуваат дека бројот на стари лица без приход е алармантен.
Постојат околу 400 000 луѓе на возраст над 65 години без пензија.
Тие живеат од великодушноста на други - роднини, соседи, пријатели.
Во најдлабока сиромаштија се околу 100 000 стари лица кои немаат извор на пари.
Анкетари и волонтери кои биле врата до врата во овие домаќинства опишуваат тажни и страшни слики.
Тие наишле на многу стари луѓе, повеќето од нив болни, кои живеат во напуштените села, а се хранат само со она што го одгледуваат во нивната градина или она што соседите успеваат да им го обезбедат.
Тие немаат финансиска помош од државата, бидејќи за да добие некаков вид на финансиска помош, едно лице мора да набави најмалку 20 различни документи.
Покрај тоа, државата го одбива секој барател со половина хектар земјиште, на било кое место.
Овие напуштени стари лица никогаш не одат на лекар бидејќи тие немаат здравствено осигурување.
Тие умираат сами и често ги пронаоѓаат долго време по смртта.
„Не можам да ја заборавам старата брачна двојка од селото Извор Јаловик во источниот дел на Србија", изјави за SETimes Младен Јанковиќ, вработен во Геронтолошкиот центар во Књажевац.
„Тие имаат 80 години и живеат сами во куќа без струја.
Тие имаат две овци и мала градина -- одгледувајќи само компири -- и собираат печурки во шумата“.
Ова село е на само 35 км од геронтолошкиот центар, но овој брачен пар немаат пари да платат помош и ќе продолжат да опстојуваат најдобро што можат.
Ситуацијата во Србија можеби станува сé почеста низ целиот свет.
Експертите на ОН предвидуваат дека до 2050-та година - за прв пат во историјата на човештвото - бројот на стари лица низ целиот свет ќе го надмине бројот на млади луѓе.
Аналитичарите велат дека владите ќе мора да ги предвидат потребите и да ги зголемат ресурсите за тоа.
