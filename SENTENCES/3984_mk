08/10/2007
Од Марија Стојановска за Southeast European Times во Скопје -- 08/10/07
Македонија треба да ги интензивира реформите и целосно да го испита неодамнешниот случај на насилство во парламентот, претставниците на ЕУ му рекоа на претседателот Бранко Црвенковски за време на неговата тридневна официјална посета на Брисел минатата недела. 
Во придружба на министерот за надворешни работи, Антонио Милошоски, претседателот се состана со комесарот за проширување на ЕУ, Оли Рен, и со шефот за безбедност на ЕУ, Хавиер Солана.
„Комесарот на ЕУ Рен посочи во кои области ние заостануваме и јас го уверив дека Македонија има капацитет и политичка волја да го забрза темпото на реформите“, рече Црвенковски. 
„Нашата амбиција е да отпочнеме преговори за членство во 2008 година и јас верувам дека имаме национален консензус околу тоа прашање.“
Тој рече дека го информирал Рен за реформите што Македонија ги направи, како и за подобрената бизнис клима која е резултат на серијата мерки што ги презеде владата.
Рен, пак, ја истакнал потребата за подобрување на политичкиот дијалог, како и за продолжување со реформите во полицијата, администрацијата и судството и за посилна борба против корупцијата.
Инцидентите од минатиот месец во парламентот треба да бидат решени без никакво одложување, додаде тој.
Тепачката изби помеѓу пратениците на ривалските партии на етничките Албанци за време на парламентарната седница на 25-ти септември. 
Новинарите што го покриваа настанот беа нападнати најпрво од обезбедувањето на Демократската унија за интеграција, а подоцна и од страна на македонската полиција.
На неговиот состанок со Црвенковски, Солана рече дека Македонија мора да се погрижи ваквите случувања да бидат изолирани. 
Секоја политичка партија треба да се фокусира на агендата на земјата за ЕУ, рече тој.
За време на посетата на Брисел, македонскиот претседател се состана и со генералниот секретар на НАТО, Јап де Хоп Шефер, кој ги повтори пораките на неговите колеги од ЕУ.
Шефот на НАТО потврди дека се направени големи чекори во одбранбените реформи и дека процесот на децентрализација е во тек. 
Сепак, рече тој, останува да се елиминираат одредени извори на тензии.
Од исклучителна важност е земјата да стане членка на НАТО, рече Де Хоп Шефер. 
„Но, за да се случи тоа, треба да се воспостави зрела политичка култура“, додаде тој, поздравувајќи го формирањето специјална комисија која ќе ја испита тепачката минатиот месец во парламентот.
Македонија „ќе даде сé од себе“ за постигнување брз напредок, му рече Црвенковски. 
Тој ја потврди подговеноста на македонската армија за учество во мировните мисии во Авганистан, Босна и Херцеговина, Ирак и Либан. 
Претседателот, исто така, рече дека ќе ги посети македонските војници распоредени во Кабул во текот на наредните денови.
