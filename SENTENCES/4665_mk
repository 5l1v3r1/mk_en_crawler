14/05/2009
Од Светла Димитрова за Southeast European Times во Софија -- 14/05/09
„Се разбира дека сé уште не сакав да заминам.
Но, го прифаќам ова со насмевка и продолжувам“, рече Александра Жекова во средата вечер (13-ти мај), неколку минути откако испадна од третата сезона на бугарскиот телевизиски „Музички идол“.
Со својот моќен глас, 19-годишната Софијка беше меѓу фаворитите за титулата.
Иако даде сé од себе во „битката на гласовите“ против Русина Катарџиева (22), доцна во средата, Жекова не успеа да влезе во следниот круг.
Една од песните што ги изведе на шоуто беше и „Jealous Guy“ на Џон Ленон.
„Музички идол“ е бугарската верзија на британското телевизиско шоу „Поп идол“.
Неговото трето издание започна во март.
Македонските натпреварувачи оваа сезона се првите странски натпреварувачи на програмата.
„Музички идол 3“ се емитува на два приватни, национални телевизиски канали, бугарскиот бТВ и македонскиот А1.
Гледачите во двете земји гласаат за своите фаворити со испраќање на СМС-пораки.
Жекова, една од 13-те млади Бугари и Македонци кои ги преживеаја неколкуте кругови селекција пред почетокот на финалето во март, беше седмата што отпадна од натпреварот во средата.
Шестмината преостанати учесници на „Музички идол 3“, се четворица бугарски и двајца македонски пејачи.
Сите имаат подеднакви шанси за победа на натпреварот и договор со бугарското дискографско претпријатие Вирџинија рекордс.
Александар Тарабунов (19) од Скопје е најмладиот меѓу нив.
Тој и другиот македонски преживеан во шоуто -- 24-годишниот Бојан Стојков од Битола -- се вбројуваат меѓу главните фаворити за овогодинешната титула.
Но, Катарџиева и другите тројца Бугари -- Магдалена Џанаварова (21), Преслава Мрувкова (22) и Димитар Атанасов (23) се, исто така, исклучително талентирани, поради што секој од нив е потенцијален победник.
Во интервју по елиминацијата, Жекова рече дека Стојков ќе биде нејзин фаворит за титулата.
Покрај меѓународниот аспект, овогодинешниот „Музички идол“ беше еден од најемотивните досега.
Бугарската финалистка Викторија Димитрова (26), која го загубила видот при домашно насилство, стана првата слепа учесничка во шоуто.
