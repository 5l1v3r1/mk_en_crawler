21/12/2005
(Разни извори – 14/12/05 – 21/12/05)
Романскиот aтлетичар Маријан Драгулеску беше прогласен за Најдобар спортист од Балканот за 2005 година во 33-тата годишна анкета спроведена од страна на Бугарската телеграфска агенција, со учество на уште пет новински агенции од регионот -- албанската АТА, грчката АНА, романската Ромпрес, Танјуг од Србија и Црна Гора и турската Анадолу агенција. 
Грчкиот пливач Аристеидис Григоријадис беше втор на анкетата, по што следи бугарскиот светски шампион во шах, Веселин Топалов.
***
Aлбанскиот министер за образование, Генц Поло, минатата недела објави дека следната година во Драч ќе биде отворена нова институција за високо образование. 
Владата за таа цел ќе одвои околу 420.000 евра.
***
Хрватските aрхеолози ископаа ранохристијанска гробница во близина на Диоклецијановата палата во Сплит, објави Министерството за култура. 
На локалитетот се наоѓаат гробници кои датираат од 4-тиот век.
***
Белградскиот Mузеј на модерната уметност ја прослави својата 40-та годишнина на 17-ти декември. 
Настанот беше одбележан со три нови изложби, меѓу кои и постојаната изложба на југословенската уметност од периодот 1900 - 1981 година.
***
Во Турскиот културен центар во Сараево во тек е изложбата на фотографии насловена како „Руралната архитектура во Источниот регион на Црното Море“. 
Изложбата, на која се прикажани дела од турскиот фотограф Али Коњали, ќе биде отворена до 14-ти јануари.
***
На 20-ти декември во културниот центар Мала станица во Скопјe беше отворена изложбата на 50 дела на млади македонски фотографи, насловена како „Германија низ нашите очи“. 
На изложбата се прикажани црно-бели фотографии направени за време на различни семинари за фотографија во Германија оваа година.
***
Факултетот за уметност во Букурешт и институтот Ирексон организираа заедничка уметничка изложба по повод новогодишните празници, на која беа прикажана дела од графичката уметност, стаклени предмети, скулптури и слики од 44 уметници. 
Изложбата беше отворена минатиот викенд со концертот на романски и меѓународни верски божиќни песни во изведба на локалната група „Звук“.
