30/08/2005
БАЊА ЛУКА, Босна и Херцеговина (БиХ) -- Смаил Чекиќ, член на Комисијата за Сребреница на владата на Република Српска (РС) во понеделникот (29-ти август) изјави дека комисијата, најверојатно, ќе ја има конечната листа на осомничените за вмешаност во масакрот до крајот на септември. 
Говорејќи за новинарите во Бања Лука, Чекиќ рече дека комисијата идентификувала 12 полициски станици, поврзани со активностите на силите на босанските Срби во Сребреница во јули 1995 година.
Во другите вести, рускиот амбасадор во БиХ, Константин Шувалов, во понеделникот повтори дека руските власти немаат информации со кои би се потврдиле извештаите дека еден од најважните бегалци од босанските Срби Драган Зелениковиќ е уапсен во Русија минатата недела. 
Тој се бара за злосторствата кои, наводно, ги извршил во Фоча.
Исто така во понеделникот, владата на РС ги одобри и му ги достави на парламентот двата закони од суштинска важност за реструктуирањето на одбранбениот сектор на РС. 
Кабинетот објави дека се очекува парламентот на ентитетот да ја одобри легислативата, која ќе доведе до формирање на единствена одбранбена и армиска команда во БиХ. 
(Независне новине - 30/08/05; ПБС БиХ, Фена - 29/08/05)
