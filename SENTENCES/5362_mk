20/07/2010
Од Бојана Миловановиќ за Southeast European Times во Белград -- 20/07/10
Белграѓани беа изненадени на почетокот од оваа недела, кога претседателот на државата, Борис Тадиќ, и неговиот хрватски колега во посета на државата, Иво Јосиповиќ, се прошетаа низ центарот на градот, по познатата улица „Кнез Михајлова“, застанувајќи да разговараат со минувачите.
Тоа беше знак за подготвеноста на двајцата водачи да го остават зад себе проблематичното минато и да ги постават билатералните односи на подобра основа.
Јосиповиќ допатува во српскиот главен град во неделата (18-ти јули), во дводневна посета. 
Разговорите со Тадиќ се фокусираа на решавањето на отворените прашања.
Останатите проблематични области го вклучуваат враќањето на Србите во Хрватска, прашањето на исчезнатите лица, заштитата на малцинствата и одбележувањето на границата.
Во однос на прашањето на враќањата, Јосиповиќ рече дека „вратите се отворени за сите граѓани кои сакаат да се вратат во Хрватска, но [нивното] враќање мора да биде одржливо“.
„Проблемите со смествувањето и вработувањето се најважни, и Хрватска е подготена да ги интензивира програмите за повратниците“, рече тој.
Тадиќ ја повтори важноста на постигнувањето „атмосфера на пријателство“, велејќи дека неговата земја се залага за најдобри можни односи во сите области. 
Тој рече дека е подготвен да го посети Вуковар и другите места кои беа тешко погодени за време на балканските конфликти.
Судењето на обвинетите за воени злосторства е неопходно, додаде тој.
Тие се согласија да не се согласуваат за Косово. 
„Хрватска ја призна независноста на Косово и нема амбиции да посредува во решавањето на ова прашање’, објасни Јосиповиќ. 
Тој, сепак, изрази надеж дека претставниците на Белград и Приштина, во соработка со меѓународната заедница, ќе успеат да најдат решенија.
Двата претседатели рекоа дека ја поддржуваат идејата за решавање на судските постапки за геноцид на нивните земји пред Меѓународниот суд на правдата надвор од судот. 
Хрватска ја тужеше Србија во 1999 година, а Србија поднесе контратужба оваа година.
Еден директен пат за подобри врски е во економската област. 
Јосиповиќ рече дека постои интерес меѓу хрватските бизнисмени за инвестирање во Србија. 
Тој повика на отворање на пазарите на двете држави.
Освен за политичките и економските прашања, двајцата претседатели разговараа и за спортот. 
Тие ја поддржаа идејата за формирање регионална фудбалска лига за српските и хрватските клубови.
„Јосиповиќ е многу пријатен и смирен човек; мило ми е што дојде тука. 
Мислам дека е време конечно да ги оставиме глупавите работи од минатото зад себе“, рече Срѓан Мусиќ (31) за SETimes.
Но, раните се длабоки и не се сите убедени дека наследството од конфликтите може лесно да се надмине. 
Љубинка Мириќ (42) рече дека се сомнева во прикажаната добра волја.
„Ова не е случај на искрено пријателство меѓу Тадиќ и Јосиповиќ, туку повеќе се работи за тоа дека мора да имаат добри односи за да ја задоволат ЕУ“, рече таа.
Според политичкиот аналитичар Зоран Стоиљковиќ, пак, посетата покажува дека регионот во целина влегол во нова ера, која се карактеризира со долгорочно затоплување на односите, поголеми можности за соработка и надминување на споровите.
„[Посетата] го одразува очекуваното пристапување на Хрватска во ЕУ, како и можноста на целиот регион, и првенствено Србија, да остане на патот на европската интеграција“, рече тој.
