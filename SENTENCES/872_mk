20/03/2007
Tурскиот државен министер и главен преговарач со ЕУ, Али Бабаџан, минатата недела беше на европска турнеја, при што на почетокот на посети Швајцарија, каде што учествуваше на конференцијата за инвестиции.
Во четвртокот (15-ти март) замина во дводневна посета на Стразбур, при што имаше свое обраќање пред Европскиот парламент (ЕП) и состанок со претседателот на ЕП, Ханс-Герт Поетеринг.
Бабаџан потоа отпатува за Романија, а подоцна за Бугарија.
Грција го презеде ротирачкото едногодишно претседателство со Евромедитеранското парламентарно собрание од Тунис, според соопштението изминатиот викенд.
Според претседателката на грчкиот парламент, Ана Бенаки, приоритетите на грчкото претседателство ќе бидат подобрувањето на ситуацијата со социјално ранливите групи, младите и жените.
Грчкиот заменик-министер за надворешни работи, Теодоре Касимис, во неделата (18-ти март) ја започна неколкудневната поста на Јордан.
За време на посетата, која ќе трае до среда, тој ќе се состане со високи владини претставници.
Aлбанскиот министер за одбрана, Фатмир Медиу, во петокот (16-ти март) ја посети Украина и во саботата оствари разговори со својот колега Анатоли Гришенко.
Разговорите се фокусираа на зајакнувањето на билатералната воена соработка, особено во контекст на заедничките аспирации на двете земји за членство во НАТО.
Кипар нема да воведе ограничувања за влезот на работниците од Романија, сега кога земјата пристапи во ЕУ, го увери кипарскиот претседател Тасос Пападопулос, својот романски колега, Трајан Башеску, во вторникот (13-ти март).
Пападопулос беше во тридневна посета на Романија, при што беше придружуван од министерот за надворешни работи, Јоргос Лиликас, и од министерот за комерција, индустрија и туризам, Антонис Микаелидес.
Грчкиот претседател Каролос Папуљас ја потврди поддршката на неговата земја за кандидатурата на Хрватска за членство во ЕУ, велејќи дека евентуалното членство во ЕУ ќе биде позитивен настан не само за Хрватска, туку и за целиот регион, со оглед на тоа што истото би ја зајакнало европската перспектива за Западен Балкан.
Папуљас, кој минатата недела беше во посета на Загреб, го изјави ова по состанокот со својот хрватски колега, Стипе Месиќ.
Германскиот министер за одбрана, Франц Јозеф Јунг, ја повика Tурција да ги помогне операциите на НАТО во Косово, истакнувајќи дека ваквиот ангажман во голема мера ќе ја подобри безбедносната ситуација во регионот.
Јунг се состана со својот турски колега, Веџди Ѓонул, со министерот за надворешни работи, Абдула Ѓул, и со високи армиски генерали.
(Разни извори -- 12/03/07-20/03/07)
