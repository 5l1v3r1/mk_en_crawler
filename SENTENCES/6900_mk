27/06/2012
Светла Димитрова за Southeast European Times во Софија -- 27.06.12
За водачите на 27-те земји од ЕУ кои ќе се состанат в четврток (28-ми јуни), главниот фокус ќе биде ставен на начините за стабилизирање на економијата погодена од сé подлабоката криза во еврозоната.
Преовладуваат очекувањата за вжештена дебата во врска со некои прашања и непостигнување значаен чекор.
Но, би требало да има и добри вести за Црна Гора:
министрите се очекува да ја прифатат одлуката одобрена од министрите за европски прашања на Унијата во вторникот, за отпочнување на разговори за членство.
Самитот ќе се одржи само неколку дена пред Кипар да го преземе ротирачкото претседавање со ЕУ од Данска на 1-ви јули, и помалку од две недели по повторените парламентарни избори во Грција и формирањето нова влада таму.
Кипар ќе го започне својот прв шестмесечен мандат како претседавач околу една недела откако стана петтата земји на еврозоната што побара итно финансирање за своите ослабени банки, и само неколку часа откако Шпанија, четврата по големина економија во еврообласта официјално аплицираше за помош за својот банкарски сектор.
Новиот грчки премиер, Антонис Самарас, чија земја веќе потпиша два договори за финансиска помош од мај 2010 година, нема да присуствува на состанокот во Брисел поради здравствени проблеми, ниту пак Јанис Стурнарас, неговиот втор министер за финансии за помалку од една недела.
Атина, која се надева на разговори со своите меѓународни кредитори за олеснување на условите на својата финансиска помош, пакетот за спас од 130 милијарди евра, се очекува да испрати делегација предводена од претседателот Каролос Папуљас, вклучително и министерот за финансии во заминување, Јоргос Заниас.
Германија јасно го искажа своето противење на тоа да й се даде на Грција пауза, при што министерот за финансии, Волфганг Шојбле, ги повика грчките власти -- во интервју објавено во неделата -- да се фокусираат на исполнување на реформските обврски на земјата.
„Најважна задача со која се соочува новиот премиер Самарас е да ја спроведе договорената програма брзо и без никакво понатамошно одложување, наместо да прашува колку другите може да направат за Грција“, рече тој за Билд ам Зонтаг.
Канцеларката Ангела Меркел од Германија, исто така, повеќепати искажа силно противење на заедничкото издавање еврообврзници како краткорочна мерка за решавање на должничката криза во областа, опишувајќи ја идејата оваа недела како „економски погрешна и контрапродуктивна“.
Идејата е поддржана од голем број членки на еврозоната, вклучително и Франција, Италија и Шпанија.
Според неа, подлабоката фискална и политичка интеграција, која имплицира предавање повеќе надлежности на институциите на ЕУ, е најдобриот одговор на тековната криза во еврозоната од 17 држави.
Таа, исто така, инсистира на тоа дека има потреба за зајакнување на контролата на Брисел над фискалната дисциплина низ цела Европа.
Франција и Италија, пак, се чинат неподготвени да се откажат од националниот суверенитет заради Брисел.
„За да се воспостави вистинска економска и монетарна унија, мислам дека ни треба банкарска унија, фискална унија и понатамошни чекори кон една политичка унија“, рече претседателот на Европската комисија, Жозе Мануел Баросо, во говорот од вторникот.
Поддржувајќи го ставот на Германија, тој истакна дека идејата за фискална унија имплицира „многу повеќе од само еврообврзници“.
„Тоа, исто така, значи поголема координација во даночната политика и многу посилен европски пристап кон буџетските работи на национално и европско ниво“, рече Баросо.
Во меѓувреме, претседателот на Европскиот совет, Херман Ван Ромпуј, објави извештај од седум страници кој „поставува визија за иднината“ на економската унија, дефинирајќи ги чекорите за зајакнување на еврозоната и спречување нова криза.
Десетгодишниот план повикува на интегрирана рамка на финансиската, буџетската и економската политика.
„На среднорочен план, издавањето заеднички долг може да биде искористено како елемент на една таква финансиска унија и предмет на унапредување на фискалната интеграција“, се вели во документот, испратен до водачите на ЕУ пред самитот во четвртокот.
Истиот содржи неколку други предлози, вклучително и можноста за ставање вето на националните буџети.
