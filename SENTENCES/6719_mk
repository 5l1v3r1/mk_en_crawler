04/01/2012
Мишко Талески за Southeast European Times во Скопје -- 04.01.12
Многумина се растажија на веста дека првиот претседател на независна Македонија, Киро Глигоров, починал на првиот ден од новата година. 
Но, истовремено се отвори дебата за неговата улога во историјата на Македонија.
Глигоров беше погребан без никакви државни почести -- на негово барање -- а владата му оддаде почит на починатиот водач прогласувајќи го 3-ти јануари за ден на жалост.
„Глигоров ја кажа сега веќе добропознатата максима ,Македонија е сè што имаме’, преку која тој го пренесе заветот на нашите предци“, рече претседателот Ѓорге Иванов на комеморативната седница во парламентот. 
„Се сеќаваме што Македонија претставуваше за него, но и за сите нас.“
Но, Глигоров, исто така, предизвика лутина во неговата земја во 1994 година, кога изјави за грчките медиуми дека Македонците се словенски народ, дека дошле на Балканот во 6-тиот век и дека немаат никаква врска со Александар Велики и неговата цивилизација.
„Југословенството беше во крвта на Глигоров; 50 години тој веруваше дека сите југословенски народи имаат исти словенски корени“, рече за SETimes историчарката Виолета Ачковска. 
„Несреќната изјава на Глигоров во врска со наводниот словенски карактер на македонската нација, се засноваше на тој стар и неоснован аргумент.“
„Тој се обидуваше да ја спаси Југославија до последен момент, [дури и] предлагајќи конфедерација со босанскиот претседател Изетбеговиќ“, додаде таа.
За време на двата мандати на Глигоров како претседател, меѓу 1991 и 1999 година, Македонија стана членка на ОН, под привремената референца „поранешна југословенска република Македонија“, ја прифати Привремената спогодба од 1995 година со Грција и помина низ контроверзна економска транзиција.
„Практично, ние ги поставивме основите на македонската држава“, рече за SETimes поранешниот претседател на парламентот, Стојан Андов. 
„Тоа беа драматични времења и Глигоров покажа како се управува, и несомнено има место во современата македонска историја.“
Во октомври 1995 година Глигоров преживеа обид за атентат со автомобил-бомба во центарот на Скопје. 
Полицијата сè уште не открила кој го нареди или изврши нападот.
„Жално е што оние кои биле вклучени во овој терористички чин, во кој јас верувам дека домашни структури како што се блиски колеги на Глигоров беа исто така вклучени, сè уште не се фатени. 
Ниту еден министер за внатрешни работи, вклучително и најповикуваниот, Љубомир Фрчковски, не ја откри вистината за да го доведе случајот до крај. 
Овој случај не треба да остане нерешен“, изјави за SETimes експертот за безбедност, Иван Бабамовски.
Скопјанецот Јордан Николов (49) му оддава признание на починатиот водач за тоа што го спаси својот народ од крвопролевањето што ги зафати другите делови на поранешна Југославија, додека поранешната комунистичка држава се распаѓаше.
„Ако не беше Глигоров и неговиот тим, првенствено тогашниот премиер Никола Кљусев, ќе беше тешко да се извлече Македонија од крвавата југословенска драма без војна. 
Глигоров избра мудра политика недозволувајќи да се испука ниту еден куршум“, рече тој. 
„Македонија стана единствената република што на мирен начин ја прогласи својата независност.“
