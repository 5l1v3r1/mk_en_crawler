07/11/2008
БЕЛГРАД, Србија -- Министерот за надворешни работи, Вук Јеремиќ, во четвртокот (6-ти ноември) изрази незадоволство од бавниот напредок на Србија кон потенцијалното членство во ЕУ, велејќи дека ЕУ не треба да наметнува нови услови. 
Говорејќи на конференцијата во Белград, насловена како „Србија и ЕУ, зајакнување на европската перспектива“, Јеремиќ остро им одговори на официјалните претставници од Европската комисија кои посочија дека очекуваат соработка во врска со прашањата на новата мисија на ЕУ во Косово, ЕУЛЕКС. 
Опозицијата инсистираше на тоа дека преговорите за ЕУЛЕКС значат, всушност, официјално признавање на отцепената покраина. 
Јеремиќ потврди дека Србија никогаш нема да го признае Косово и ЕУ не треба да го прави признавањето услов за кандидатскиот статус. 
(Taнјуг, Гласот на Америкa - 06/11/08)
