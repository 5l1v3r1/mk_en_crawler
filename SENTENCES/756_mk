21/06/2006

Tурските aрхеолози велат дека откриле остатоци од византиско пристаниште на еден локалитет во Истанбул. 
Остатоците биле пронајдени за време на ископувањата на местото за проектот Мармарај, обид за градење на подводен тунел низ Босфорот. 
Откритието, наводно, вклучува црква, градска порта и осум бродови кои е можно да потонале за време на бура во 10-тиот век.
***
Големиот романски пејач Гица Петреску почина на 18-ти јуни на 91-годишна возраст. 
Прочуен по своите изведби на романските фолклорни песни, тој има снимено преку 1.500 песни за време на неговата кариера.
***
Првиот меѓународен фестивал на фотографии во Подгорица „Фото-салон“ беше отворен во црногорскиот главен град на 19-ти јуни. 
Околу 200 учесници од 16 земји присуствуваат на настанот.
***
Балетот „Лебедово езеро“ на Чајковски ја доби својата прва изведба во Босна и Херцеговинa во последниве 15 години. 
Во балетот, кој беше поставен во Националниот театар во Сараево, учествуваат солисти од Русија, Германија и Чешка.
***
Седумнаесеттиот Светски фестивал на анимираниот филм „Анимафест“ беше затворен на 17-ти јуни во Загреб. 
Британската режисерка Џоана Квин на краткометражниот филм „Сонови и желби“ ја освои главната награда. 
Златната награда „Загреб“ за креативни и иновативни уметнички остварувања отиде во рацете на Хрватот Симон Богојевиќ, за неговиот филм „Левијатан“, додека наградата „Златко Гргиќ“ за најдобар прв филм ја доби Латвиецот Владимир Лесчиов за неговата „инсомнија“.
***
Овогодинешниот традиционален фестивал на културата „Скопско лето“ беше отворен во македонскиот главен град на 19-ти јуни со ретроспективната изложба на уметникот Рајко Тодоровиќ-Тодор. 
Четириесетдневниот фестивал вклучува музички концерти, балетски претстави и уметнички изложби на учесници од регионот, Франција, Израел и САД.
(Разни извори -- 14/06/06 – 21/06/06)
