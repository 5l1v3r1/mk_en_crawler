04/01/2012
Светла Димитрова за Southeast European Times -- 04.01.12
Во 2011 година преостанатите двајца осомничени за воени злосторства кои ги бараше Меѓународниот кривичен трибунал за поранешна Југославија (МКТЈ) беа конечно фатени и предадени на судот со седиште во Хаг.
Друг голем настан беше завршувањето на разговорите за членство на Хрватска во ЕУ на крајот од јуни и потпишувањето на Спогодбата за пристапување на земјата со блокот од 27 држави на 9-ти декември.
На 26-ти декември, клучниот договор за слободата на движењето меѓу Косово и Србија влезе во сила.
Договорот постигнат за време на разговорите со кои посредуваше ЕУ, им овозможува на жителите на секоја од двете земји да влезат и да патуваат слободно на територијата на другата земја за првпат откако Косово прогласи независност од Србија во февруари 2008 година.
Од негативната страна, зовриените етнички тензии продолжија да мачат делови на Балканот во 2011 година, при што политичките водачи во Босна и Херцеговина (БиХ) не постигнаа договор за формирање нова влада на државно ниво 14 месеци, а во северно Косово изби насилство.
Mладиќ и Хаџиќ зад решетки во Хаг
Србија ја отстрани големата пречка на својот пат кон интеграцијата во ЕУ во 2011 година, кога го предаде поранешниот воен командан на босанските Срби, Ратко Младиќ, и воениот политички водач на хрватските Срби, Горан Хаџиќ, на МКТЈ.
Младиќ беше уапсен на 26-ти мај и беше пренесен во Хаг пет дена подоцна, по скоро 16 години во бегство.
Шеесетидеветгодишниот поранешен командант на силите на босанските Срби се соочува со две точки за геноцид поради масакрот во Сребреница на повеќе од 7.500 мажи и момчиња на босанските муслимани и 43-месечната опсада на Сараево.
Изменетото обвинение од 16-ти декември 2011 година го товари Младиќ и по пет точки за злосторства против човештвото и по четири точки за кршење на законите и обичаите на војната.
Поради загриженоста за здравствената состојба на Младиќ и „во интерес на фер и брзо“ судење, судиите на ОН го прифатија барањето на обвинителите на почетокот од декември бројот на кривичните дела во обвинението да биде намален од 196 на 106.
Почетокот на судскиот процес против Младиќ е прелиминарно закажан за крајот на март 2012 година.
Хаџиќ (52) беше екстрадиран во Хаг на 22-ри јули, два дена по апсењето.
Поранешниот политички водач на хрватските Срби, кој беше фатен по седум години во бегство, се соочува со 14 точки од обвинението за воени злосторства и злосторства против човештвото за неговата улога во конфликтот во Хрватска во периодот 1991-1995 година.
Судењето против Хаџиќ е закажано за 16-ти октомври 2012 година.
Судири во Косoво
Ситуацијата во северниот дел на Косово, каде што доминира српското население, останува тензична, но генерално смирена, по избивањето на насилството на 25-ти јули кога косовски полицаец беше убиен во престрелка со локалните Срби.
Инцидентот се случи кога владата испрати специјална полиција во регионот да ја преземе контролата на двата гранични премини, во обид за примена на ембарго врз српскиот увоз по неуспешните разговори за договорот за трговска либерализација со Белград.
Имаше неколку спорадични случаи на насилство на крајот од октомври, кога КФОР почна да ги отстранува блокадите на патот подигнати од етничките Срби, за да ги спречи косовските власти да воведат контрола во регионот, каде што и понатаму оперираат српските паралелни структури.
Двајца германски мировници беа застрелани и ранети во инцидент на крајот од ноември, кога српските демонстранти отворија оган врз војниците на КФОР.
Други 23 војници на НАТО беа повредени за време на судирите.
Загрижен за можното негативно влијание на ваквото насилство врз надежите на неговата земја за постигнување официјален кандидатски статус во ЕУ на самитот на Унијата на 9-ти декември, српскиот претседател Борис Тадиќ ги повика косовските Срби да ги отстранат барикадите.
Тие не го сторија тоа.
Поздравувајќи ја изјавата на Тадиќ на 29-ти ноември, НАТО повика на конкретни следни дејства.
„Употребата на насилство против КФОР е неприфатлива и ние ја осудуваме“, се вели во изјавата на Северноатланскиот совет на 1-ви декември.
„Ги повикуваме сите страни да се воздржат и целосно да соработуваат со сите меѓународни актери на основа на обезбедувањето слобода на движењето без одложување“, додава истиот, повикувајќи ги истовремено Белград и Приштина да продолжат со своето конструктивно учество во разговорите меѓу нив посредувани од ЕУ.
За време на посетата на Приштина на 19-ти декември, германската канцеларка Ангела Меркел го повика Белград да ги расформира паралелните српски структури во северно Косово.
Претходно истиот месец, Србија и Косово усвоија договор за Интегрирано гранично управување, со цел решавање на проблемите на границата меѓу двете земји.
Од другите договори постигнати за време на разговорите посредувани од ЕУ за техничките прашања меѓу Белград и Приштина во втората половина од 2011 година се:
договорот за слободно движење и друг за взаемно признавање на дипломите.
Истрага за шверцот со органи
Во декември 2010 година, известувачот на Советот на Европа (СоЕ), Дик Марти, поднесе извештај кој поврзува високи косовски претставници, вклучително и премиерот Хашим Тачи и други поранешни членови на Ослободителната војска на Косово (ОВК) со шверцот со органи на крајот од 1990-тите.
ЕУЛЕКС започна прелиминарна истрага за наводите на крајот од јануари и седум месеци подоцна истиот го именуваше поранешниот американски вршител на амбасадорската функција за воените злосторства Џон Клинт Вилијамсон за шеф на оперативната група која се занимава со случајот.
Додека објавувањето на ова беше поздравено од некои српски претставници, Белград продолжи да притиска за вклученост на ОН во истрагата.
Подоцна истата година беше изготвена предлог-резолуција од српските и руските дипломати и беше поднесена до Советот за безбедност, и во истата се предвидува назначување специјален претставник на генералниот секретар на ОН задолжен за контрола на оперативната група на ЕУЛЕКС.
Билатерални спорови
Меѓународниот суд на правдата (МСП) на 5-ти декември пресуди дека Грција го прекршила привремениот билатерален договор од 1995 година со Македонија, блокирајќи го пристапувањето на нејзиниот северен сосед во НАТО во април 2008 година поради долготрајниот спор за името меѓу двете земји.
„Пресудата е чекор напред кон НАТО и ЕУ“, рече македонскиот министер за надворешни работи, Никола Попоски, по објавувањето.
Подоцна истиот ден, НАТО издаде соопштение во кое вели дека пресудата „не влијае на одлуката што ја донесоа сојузниците на НАТО на самитот во Букурешт во 2008 година“.
„Се согласивме поканата да биде проширена за поранешната југословенска република Македонија, веднаш штом ќе биде пронајдено взаемно прифатливо решение“, се додава во изјавата од 5-ти декември.
Друг балкански случај пред МСП -- за примената на Конвенцијата за спречување и казнување на кривично дело геноцид поднесен од Хрватска во 1999 година против, тогашната Федерална Република Југославија -- сè уште чека пресуда.
Сослушувањата не се очекува да започнат пред почетокот на 2013 година.
Политичарите од Босна и Херцеговина постигнаа договор
Главните политички партии во Босна и Херцеговина (БиХ) постигнаа договор на 28-ми декември за формирањето нова влада на државно ниво, по 14 месеци јалови разговори по општите избори во земјата во октомври 2010 година.
„Позитивната вест е дека водачите конечно на крајот постигнаа договор за Советот на министри (СоМ) и другите важни мерки;
им честитам“, рече високиот претставник Валентин Инцко во изјавата на 29-ти декември.
„Ги охрабрувам политичките водачи да продолжат во оваа позитивна насока.
Многу важни предизвици ќе се најдат пред СоМ во следните месеци -- предизвици што мора да се надминат за да се придвижи оваа земја напред на начин кој ќе биде од корист за граѓаните.“
