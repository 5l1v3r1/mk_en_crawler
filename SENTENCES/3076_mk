11/08/2006
(Ројтерс, ББС, СНН, УПИ, Индипендант, Гардијан, ЕУобсервер, Софиска новинска агенција - 11/08/06; AП, АФП, Ројтерс, ББС, Интернешнал хералд трибјун, ВОА, РФЕ/РЛ, Ајланд онлајн, Софиска новинска агенција - 10/08/06)
Упатувајќи пофалби до британските власти за спречувањето на големиот напад врз авионите што летале за САД, заменик-претседателот на Европската комисија, Франко Фратини, во четвртокот (10-ти август) повика на посилни напори за борба против тероризмот.
„Денешните случувања уште еднаш покажаа дека тероризмот претставува континуирана и глобална закана во Европа и другите делови од светот, која бара константен, здружен одговор од сите европски земји, институции и народи“, рече во изјавата Фратини, кој е исто така и комесар на ЕУ за правда, слобода и безбедност.
Тој ја даде изјавата неколку часа откако британската полиција објави дека спречила терористички заговор кој предвидувал повеќекратни, симултани бомбашки напади врз авиони што летаат помеѓу Велика Британија и САД.
„Убедени сме дека спречивме план на терористи за предизвикување на невидена смрт и уништување“, рече заменик-комесарот на Лондонската полиција, Пол Стивенсон. 
„Просто кажано, овој заговор требаше да предизвика масовни убиства од незамислив размер.“
Според информациите што протекоа, заговарачите планирале да употребат течни експлозиви кои би биле внесени во авионите во рачна торба, доволни да урнат околу десет авиони во скоро симултани напади. 
„Јунајтед ерлајнс“, „Американ ерлајнс“, „Континентал ерлајнс“ и евентуално некој неамерикански авион, се вели дека биле помеѓу целните авиони, во чии транс-атлански летови обично се превезуваат повеќе од 300 патници.
Дваесет и четири муслимани родени во Англија, од кои некои и со пакистанско потекло, беа уапсени во рациите во текот на ноќта, објавија властите во четвртокот. 
Банката на Англија веќе ги замрзна средствата на 19 од осомничените, на возраст од 17 до 35 години. 
Покрај тоа, пакистанските безбедносни служби уапсија двајца Британци со пакистанско потекло во врска со наводниот заговор. 
Американските безбедносни служби, наводно, им дале информации на британските власти со прислушување на комуникациите на групата.
Британскиот секретар за внатрешни работи, Џон Реид, во четвртокот изрази уверување дека сите клучни лица вмешани во заговорот се уапсени. 
Сепак, според некои извештаи, петмина осомничени е можно сé уште да се на слобода.
Велика Британија го подигна нивото на подготвеност на „критично“, додека САД го подигнаа нивото на терористичка закана на „сериозно“ или црвено, за сите летови од Велика Британија. 
Лондонскиот аеродром Хитроу, еден од најфрекфентните во светот, беше затворен за слетување на авиони.
Безбедносните мерки за летовите беа веднаш зајакнати. 
Патниците што патуваа од Велика Британија не смееја да носат рачен багаж во авионите, освен за билети, пасоши и неколку други основни работи. 
Стотици летови низ цела Европа беа откажани или одложени, што го наруши воздушниот сообраќај низ целиот континтент.
Неколку земји од Југоисточна Европа, исто така, беа погодени. 
Сите летови од Атина до аеродромите во областа на Лондон - вклучувајќи и четири летови на „Бритиш ервејс“, три на „Олимпик ерлајнс“ и два на „Изиџет“ - беа откажани во четвртокот. 
Кипар и Белгија ги засилија безбедносните мерки на нивните аеродроми.
Се очекува доцнење на летовите и во текот на следниот викенд.
