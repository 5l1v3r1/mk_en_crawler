31/08/2011
Бедрана Калетовиќ за Southeast European Times во Сараево – 31.08.11
Турскиот министер за надворешни работи, Ахмет Давитоглу, во понеделникот (29-ти август) пристигна во БиХ, со што БиХ стана втора земја од неговата балканска турнеја, која ги вклучува и Косово и Романија.
Во изјавата за новинарите Давутоглу брзо посочи дека се чувствува како дома, и затоа избрал да го помине муслиманскиот празник Рамазан Бајрам во БиХ.
Тој веднаш ја пренесе клучната порака до сите во БиХ за силно дејствување и формирање државна влада.
„БиХ не е исклучок во светот кога станува збор за неформирање влада по изборите. 
Но, таа е специфична земја што не може да си дозволи друго, бидејќи губи многу“, рече Давутоглу.
Тој објасни дека политичарите не треба да ја сметаат владата и опозицијата за победници и губитници. 
Наместо тоа, тие треба да мислат на функционално решение што ќе й овозможи евроатланска интеграција на БиХ што е можно поскоро.
„Во отсуство на влада, сите важни процеси во земјата се одложуваат. 
Во случајот на БиХ, тоа е членството во НАТО. 
Иако Турција се залага за тоа БиХ да не направи ниту еден чекор назад во врска со ова прашање, формирањето влада е сепак ваша работа“, рече Давутоглу.
Друга причина зошто формирањето функционална влада е од суштинска важност, тврди тој, е економскиот развој. 
„Оваа земја има потенцијал да се развие економски, но й треба политичка стабилност и далекусежна визија од оние што ја водат“, рече тој.
Политичките водачи на БиХ му рекоа на Давутоглу за време на посебните состаноци дека се подготвени да се вклучат во дијалог за надминување на ќор-сокакот. 
И покрај таквите охрабрувачки изјави, високиот претставник Валентин Инцко повика на претпазливост.
„Оваа посета сигурно ќе има позитивно влијание, но ние не можеме да очекуваме чуда“, рече Инцко.
Давутоглу ја искористи можноста да одржи предавање на Американскиот универзитет во БиХ, за да ја претстави визијата на Турција за Балканот, кој тој го опиша како центар, а не периферија на Европа.
„Проблемите од минатото треба да се гледаат со нова визија. 
Територијалниот интегритет и суверенитет на земјите мора да се почитува и тоа е основа за мирот на Балканот. 
Нашата земја добро ги знае Косово и БиХ и нашите принципи за двете се исти. 
Дијалогот е решение за сите проблеми и границите нема да се никаков проблем кога ќе се најдеме во ЕУ.“
За сите негови остварувања, Универзитетот во Тузла, исто така, го одликуваше Давутоглу со почесна титула доктор на науки.
„Професорот Давутоглу даде посебен придонес за развојот на добрососедските односи во Западен Балкан, Кавказот и Блискиот Исток, како и за зајакнувањето на добрите односи, соработката и разбирањето на релација Исток-Запад“, рече деканот на Универзитетот во Тузла, Енвер Халиловиќ.
Професорот и поранешен претседател на Федерацијата на БиХ, Ејуп Ганиќ, ја сумираше важноста на посетата на Давутоглу: „Професорот Давутоглу е многу моќен дипломат чија посета треба добро да се искористи од страна на БиХ, ако истата сака [да си направи] добро за себе и својот народ“.
