21/09/2006
(Ројтерс, АП, ББС, Блумберг, ФТ, Еуроњус, Гардијан, Скотсмен - 21/09/06; AП, USA Today, АКИ - 20/09/06)
Турската писателка Елиф Шафак во четвртокот (21-ви септември) беше ослободена набргу по отворањето на судскиот процес против неа во Истанбул. 
Најпродаваната авторка во земјата беше обвинета за „навреда на турската припадност“, поради зборовите на еден лик во нејзиниот последен роман за масовните убиства на Ерменците во последните години од Отоманската империја.
Случајот е поврзан со книгата на Шафак „Татко и копиле“, која беше објавена во март и чија англиска верзија се очекува да излезе подоцна оваа година под наслов „Копилето на Истанбул“. 
Во еден пасус, ликот на етничката Ерменка вели дека нејзиното семејство било убиено од страна на „турските касапи“ и ја нарекува нивната смрт „геноцид“.
Националистичката адвокатска група, предводена од обвинителот Кемал Керинчиз, покрена обвинение против Шафак, според Членот 301 од кривичниот законик на земјата, со кој за кривично дело се смета „навредата“ на републиката, парламентот или другите државни институции и се предвидува затворска казна во траење до три години. 
Групата се вели дека стои зад повеќе од 40 слични случаи против турски интелектуалци, вклучувајќи го и најпознатиот писател во земјата, Орхан Памук, и новинарот, етнички Ерменец, Хрант Динк.
„Ако Членот 301 биде интерпетиран на овој начин, во Турција повеќе никој нема да може да пишува романи“, ББС ја цитираше изјавата на Шафак. 
„Зборовите на еден лик може да се користат како доказ против авторот или филмскиот режисер. 
Мислам дека е исклучително важно да се брани автономијата на уметноста и на литературата.“
На прес-конференцијата претходно овој месец таа рече дека ваквите случаи се иницирани од луѓе кои сакаат земјата да остане „затворен, изолиран ентитет“ и да прекине процесот на интеграција во ЕУ.
Набргу по отворањето на судскиот процес во четвртокот, главниот судија Ирфан Адил Унчу одлучи дека нема доволно докази да се осуди Шафак врз основа на обвиненијата покренати против неа и авторката беше ослободена.
Шафак, автор на седум романи и асистент-професот на Универзитетот во Аризона, не беше присутна во судницата. 
Таа сé уште е во болница, по раѓањето на својата прва ќерка во саботата.
И покрај тоа што ниту еден од обвинетите според Членот 301 не заврши во затвор -- Памук беше ослободен во јануари, додека Динк доби одложена шестмесечна затворска казна во мај -- Турција е жестоко критикувана поради контроверзниот закон. 
Гледајќи во овој закон главна пречка за слободата на говорот и слободата на изразувањето во земјата, ЕУ и меѓународните групи за човекови права, повикаа на негово отстранување.
Европската комисија, која треба да го објави својот нов извештај за напредокот на Турција кон пристапот во ЕУ на 8-ми ноември, го следи случајот на Шафак и ќе даде оценка за прашањето на слободата на изразувањето во својата престојна проценка, изјави Кристина Наѓ за новинската агенција Блумберг во средата.
