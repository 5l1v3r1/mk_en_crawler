26/10/2010
Од Игор Јовановиќ за Southeast European Times во Белград – 26/10/10
Апликацијата за членство на Србија беше проследена до Европската комисија (ЕК), десет месеци откако ја поднесоа белградските официјални претставници.
Советот на министри на ЕУ на својот состанок во Луксембург во понеделникот (25-ти октомври) одлучи дека Белград е подготвен да направи чекор напред кон членството.
Сепак, понатамошниот напредок ќе зависи од целосната соработка со МКТЈ.
Холандија, која се противи на понатамошниот напредок кон српското пристапување додека не бидат исполнети сите обврски кон МКТЈ, одлучи да не стои на патот.
Земјата претходно побара ЕУ да се воздржи од доставување на апликацијата на Белград додека Србија не ги уапси и екстрадира двајцата преостанати обвинети, Ратко Младиќ и Горан Хаџиќ.
Холанѓаните го омекнаа својот став под услов секој нов чекор во процесот на интеграција да биде предмет на едногласен договор на сите членки на ЕУ.
„Денешната одлука е израз на силната поддршка на ЕУ за Србија и нејзините водачи.
Оваа поддршка кореспондира со еднакво големите очекувања“, рече комесарот на проширување на ЕУ, Штефан Филе, во својата изјава.
Иако соработката со Трибуналот останува клучен услов, рече тој, добрососедските односи и регионалната соработка се, исто така, значајни фактори.
„Србија веќе презеде многу важни чекори кон своите соседи.
Ние се надеваме дека ќе бидеме сведоци на нејзиниот конструктивен ангажман, во духот на Европа, на престојниот дијалог со Косово“, рече Филе.
Неодамнешната одлука на Србија да работи заедно со ЕУ на предлогот за нова резолуција на Генералното собрание на ОН за Косово помогна да се отвори патот за добивање зелено светло за нејзината апликација за ЕУ, како и нејзината подготвеност за одржување разговори со Приштина.
„Патот на Србија кон ЕУ е незапирлив“, рече министерот за одбрана, Драган Шутановац.
Србија има волја да ја заокружи својата соработка со МКТЈ и преостанатите бегалци ќе бидат уапсени веднаш штом ќе бидат лоцирани, додаде тој.
Вицепремиерот за европска интеграција, Божидар Ѓелиќ, изрази иста таква подготвеност.
„Ние ќе сториме сé, без оглед на условите поставени од ЕУ, да го најдеме Младиќ и тој да одговори за она за што е обвинет.
Тоа е еден од условите за помирувањето“, рече Ѓелиќ.
Политичкиот аналитичар Дејан Вук Станковиќ изјави за SETimes дека одлуката на ЕУ им носи „ветар во едрата“ на проевропските партии во Белград, кои се најдоа под притисок од опозицијата за наводно премногу компромиси и малку покажано за возврат.
Демократската партија на Србија продолжува со ваквите напади дури и по одлуката од понеделникот, велејќи дека Србија „доби мала награда за големите отстапки во врска со Косово“.
Членовите на јавноста кои дадоа изјава за SETimes рекоа дека чекаат конкретни резултати.
„Нема причина за радување додека не ни се подобри животот.
Сега не чека долг пат додека станеме членки“, рече Лазар, 35-годишен пекар.
„Бев среќен кога ни беа укинати визите, но што корист од тоа кога немаме доволно пари да патуваме?“
