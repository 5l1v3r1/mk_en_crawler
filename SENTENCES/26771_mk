06/10/2009
AТИНА, Грција -- Претседателот Каролос Папуљас во понеделникот (5-ти октомври) му даде на водачот на социјалистичката партија ПАСОК, Јоргос Папандреу, мандат да формира нова влада.
Ова се случи откако ПАСОК победи убедливо на предвремените општи избори во неделата, привлекувајќи 44,92 отсто од гласовите и апсолутно мнозинство од 160 мандати во парламентот од 300 места.
Според уставот, Папандреу сега има рок од три дена да го именува својот тим, што значи дека новата влада мора да положи свечена заклетва в среда.
„Нашата голема победа ја покажува надежта на народот и нивната желба за значителни реформи“, рече Папандреу.
„Мораме да ги обединиме нашите сили бидејќи имаме сериозна одговорност пред себе“, рече Папандреу по влегувањето во претседателската зграда.
Папуљас, од своја страна, го повика Папандреу да ги одржи своите ветувања за длабоки промени и реформи во земјата.
Во меѓувреме, актуелниот премиер Костас Караманлис му ја предаде својата оставка на Папуљас во понеделникот.
Караманлис замина од претседателството без да даде коментар за медиумите.
Претходно тој потврди дека ќе остане во „првите редови на Нова демократија и нејзината парламентарна група“.
„Ќе ги поддржам сите одлуки што ги носи партијата, како и водачот кој ќе биде избран во рамките на една демократска процедуда“, рече Караманлис.
Нова демократија доживеа сериозна загуба на гласањето во неделата, постигнувајќи најслаби резултати досега -- само 33,48 отсто од јавната поддршка и нешто помалку од 91 место во парламентот.
(Катимерини, Вимa - 06/10/09;
AФП, Њус ин, Та Неа - 05/10/09)
