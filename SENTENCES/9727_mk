19/02/2013
Ивана Јовановиќ и Игор Јовановиќ за Southeast European Times во Белград -- 19.02.13
Во регион каде што насилството врз претставниците на медиумите е премногу често, Србија е прва што формираше владина комисија за испитување на убиствата на новинарите.
Дада Вујасиновиќ, Славко Чурувија и Милан Пантиќ известуваа за криминалот и корупцијата за време на режимот на Милошевиќ. 
Сите тројца беа убиени меѓу 1994 и 2001 година.
Вујасиновиќ известуваше за децата што страдаа во окупирано Сараево и за криминалните активности за време на војната. 
Таа беше најдена во нејзиниот стан во април 1994 година. 
Пантиќ, кој беше убиен во 2001 година, пишуваше за корупцијата во корпорациите за весникот „Вечерње новости“. 
Чурувија беше сопственик на „Дневни телеграф“, првиот приватен дневен весник по Втората светска војна и по 50 години комунистичка контрола на медиумите.
Српската комисија беше иницирана од вицепремиерот Александар Вучиќ, кој беше министер за информирање во 1999 година, кога беше убиен Чурувија.
„Ако државните органи не се способни да ги решат убиствата на овие новинари во Србија, се надевам дека оваа комисија ќе го направи тоа, бидејќи тоа е важно подобрување на демократијата“, рече заSETimesОливер Вујовиќ, претседател на Медиумската организација на Југоисточна Европа.
Иако демократијата се рашири низ целиот регион, корупцијата останува значителна пречка. 
Слободните и независни медиуми имаат основна улога во демократскиот процес, служејќи како контролор на власта.
Неколку држави имаат примери на насилство врз новинарите.
Душко Јовановиќ, директор на црногорскиот дневен весник Дан, беше застрелан и убиен во февруари 2004 година на улица во Подгорица. 
Судењето е во тек, но семејството на Јовановиќ, колегите и некои невладини организации не се задоволни од напредокот. 
Мотивот за убиството е непознат.
Хрватскиот Врховен суд изрече конечна пресуда за четворица од шестмина обвинети за убиството на Иво Пуканиќ и Нико Фрањиќ во октомври 2008 година. 
Секој од четворицата беше осуден на затворска казна во траење од 23 до 40 години. 
Пуканиќ беше основач и уредник на хрватскиот политички неделник Национал, а Нико беше негов маркетинг менаџер.
Во Турција, 23 новинари се убиени меѓу 1992 и 2013 година, според Комитетот за заштита на новинарите.
Вучиќ рече дека работата на групата е од суштинска важност за владеењето на правото. 
„Никој нема право да врши ликвидација во Србија. 
Криминалците мора да платат“, изјави Вучиќ.
Главниот уредник на Б92, Веран Матиќ, е назначен за претседател на комисијата. 
Три години по ред Матиќ се обидува да отпочне истрага за убиствата преку хуманитарниот дел на мрежата, Фондот Б92.
„Сега гледам, во некои сектори и луѓе, политичка волја, свест за важноста на истрагата зошто оние кои ги извршиле и наредиле овие убиства не се најдени“, рече Матиќ за SETimes.
„Целта на комисијата е поврзана со создавање предуслови за подобри и посериозни гаранции за слободата на медиумите, не само преку законот ... 
особено преку конкретно откривање на оние кои брутално ги прекршија правата на новинарите“, рече Матиќ.
Директорот на српската полиција, Милорад Вељовиќ, кој ќе биде дел од комисијата, рече дека учеството на новинарите е клучно.
„Важно е вклучувањето на медиумите, за никој да не помисли дека полицијата крие нешто или не ја врши брзо својата работа“, рече Вељовиќ заSETimes.
Дописникот Менексе Токјај во Истанбул даде свој придонес за овој напис.
