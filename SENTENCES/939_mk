06/11/2006
Група од 114 добитници на Нобеловата награда му напишаа писмо на либанскиот водач Муамер Гадафи, за случајот на петте бугарски медицински сестри и еден палестински лекар, обвинети за намерно инфицирање на деца со ХИВ.
Независен, научен доказ не е дозволен во судскиот процес, пишуваат лауреатите, додавајќи дека без таков доказ, причината за епидемија на ХИВ во детската болница во Бенгази не може да се утврди.
Западните експерти укажаа дека инфекциите, најверојатно, се резултат на лошите хигиенски услови во болницата и датираат од пред доаѓањето на медицинските сестри.
Судот во Триполи треба да изрече пресуда за случајот во декември.
Употребата на Интернетот во општините во Црна Гора е сé уште на многу ниско ниво и му е потребен посебен поттик, се согласија учесниците на самитот за користењето на ИТ во локалната самоуправа.
Форумот, кој се одржа во Подгорица, беше организиран од страна на холандската организација за меѓународен развој СНВ и Германската агенција за техничка соработка.
Според податоците претставени на форумот, општинските власти сé уште претпочитаат користење на телефон за комуникација, наместо имејл или Интернет, факт поради кој неговата цена е многу висока.
Моментно секоја петта или шеста општина во Црна Гора има своја Интернет линија, додека само три општини одржуваат свој сопствен централен информатички систем како што предвидува новиот закон за локална самоуправа.
Романијa останува меѓу десетте најопасни извори на ИТ криминалот во светот, според годишниот извештај за сајбер криминалот објавен од страна на ФБИ.
Сепак, земјата падна за неколку поени, од четвртото место во 2002 година на деветтото во 2005 година.
Коментирајќи за извештајот, романскиот министер за комуникации и ИТ, Золт Наѓи потврди дека Романија е позната не само по своите висококвалитетни ИТ специјалисти, туку и по своите многу вешти хакери.
Сепак, рече тој, легислативата за безбедност усвоена минатата година помага во подобрувањето на ситуацијата.
Софијa ќе биде домаќин на следниот форум ИТУ-Телеком Европа, кој ќе се одржи од 3-ти до 6-ти декември.
Според ИТУ, Бугарија е избрана поради својот прогресивен ИТ сектор, престојното членство во ЕУ и растечките можности.
Шестата Меѓународна конференција за телекомуникации БИХТЕЛ, во организација на Одделот за електроинженерство на Сараевскиот универзитет се одржа во Сараевo од 30-ти октомври до 1-ви ноември.
Главната тема беше:
Градење, експлоатација и развој на телекомуникациските мрежи“.
Конференцијата привлече домашни и странски истражувачи, како и претставници на претпријатијата кои оперираат во телекомуникациите и ИТ индустријата.
(Разни извори – 30/10/06-06/11/06)
