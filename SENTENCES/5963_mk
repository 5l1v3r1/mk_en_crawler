10/11/2010
Од Ерл Мурати за Southeast European Times во Тирана – 10/11/10
Неодамнешните тврдења на албанската опозиција дека владата им продавала доверливи информации на НАТО на Русија и Србија, ги ставија властите во Тирана во незавидна положба.
Директорот на албанската тајна служба (ШИШ) Бахри Шаќири, наводно изјавил на состанок зад затворени врати на парламентот дека НАТО е вознемирен.
Иако ШИШ не го негира јавно ваквиот опис, коалицијата на парламентарното мнозинство почна да ја обвинува опозицијата дека прашањето на сведочењето на Шаќири го обелоденува во јавноста.
Канцеларијата на НАТО во Тирана не издаде коментар, но поранешниот американски амбасадор во Албанија, Џон Витер, ја опиша ситуацијата како „сложена“.
Албанија е членка на НАТО од април 2008 година, и институцијата одговорна за одржување на безбедноста на информациите на Сојузот е Одделот за безбедност на доверливите информации (ДСИК).
SETimes побара објаснување од директорот на ДСИК за проверка и централна регистрација, Марк Ндреца.
SETimes: Како се добиваат, водат и дистрибуираат доверливите информации на НАТО? 
Како се грижите за тоа информациите да не протечат?
Mарк Ндрецa: Меѓусебната размена на информации меѓу Албанија и НАТО претставува тековен процес. 
Истиот се заснова на специфични и добро дефинирани правни стандарди. 
Се разбира, за да се обезбеди сигурност на овие информации, неопходно беше да се има правна рамка за доверливите информации. 
Целата наша легислатива се заснова на стандардите за документите од безбедносната политика на НАТО
SETimes: Кој има право на пристап до доверливите информации на НАТО и какви процедури го уредуваат овој процес?
Ндрецa: Лицето треба да исполни одредени критериуми, а еден од нив е да има соодветни безбедносни сертификати. 
Секој кој сака да знае доверлива тајна информација мора да добие безбедносен сертификат. 
Природно, сертификацијата на јавната администрација е динамичен процес, условен од потребата институциите да имаат пристап до информациите во одреден момент.
Има многу луѓе кои веќе имаат пристап до доверливите информации на НАТО поради природата на нивната работа. 
Нашиот оддел ги дава овие серификати.
SETimes: По процедурите на проверка, колку луѓе имаат пристап до ваквите информации и кој е дисквалификуван?
Ндрецa: Процесот на проверка се прави во тесна соработка со националните, како и партерските разузнавачки оддели. 
Во исто време, овој процес се прави во соработка со соодветните единици на ДСИК во земјите-членки на НАТО. 
Нормално, кога според процедурите некому му се одбие правото на пристап до информации, истото лице не треба да ја задржи работата која бара лицето да има пристап до доверливите информации.
SETimes: Дали е запознаен вашиот оддел со парламентарната дебата во врска со тоа дали владата давала информации од НАТО на земји што не се членки?
Ндрецa: ДСИК е национално тело задолжено за безбедноста на доверливите информации на НАТО. 
Негова должност е да врши надзор на активноста на институциите кои поседуваат доверливи информации. 
Ние не сме добиле никакви информации од разузнавачките служби што би потврдиле дека официјални претставници што добиле безбедносни сертификати ширеле доверливи информации на НАТО иако биле неовластени да го прават тоа.
