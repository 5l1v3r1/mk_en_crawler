11/03/2009
(Ројтерс, Nine O'clock - 11/03/09; AФП, ФТ, ДПА, Ројтерс, Еуопсервер, Маркет воч, Медифакс - 10/03/09)
Романија во вторникот (10-ти март) испрати писмо до Европската комисија (ЕК), барајќи отпочнување разговори за придонес на блокот од 27 држави во евентуален пакет за спас предводен од ММФ, од неколку милиони евра, со цел да й се помогне на државата во одбегнувањето на економската криза.
Брисел издаде соопштение подоцна истиот ден, во кое ја изразува „подготвеноста за поддршка на Романија од страна на претседателството на ЕУ и Комисијата, за избегнување на ризиците од зголемиот пазарен притисок и за постигнување уредно релаксирање на дебалансите“.
Разговорите со ЕК и ММФ ќе го одредат обемот на тој заем.
Романското Министерство за финансии и централната банка започнаа „прелиминарни разговори“ со двете организации и другите меѓународни институции за проценка на макроекономската ситуација во државата и нејзината потенцијална потреба за надворешно финансирање, објави во вторникот Министерството за финансии.
Во меѓувреме, извор на ЕУ за Ројтерс изјави дека преговорите со ЕК ќе започнат „за многу брзо време“ и дека договор, најверојатно, ќе биде постигнат за неколку дена.
Експерти на ММФ треба да пристигнат во двонеделна мисија на Букурешт во среда.
Иако владата останува нема во врска со ова прашање, извори блиски на кабинетот за новинарите изјавија дека државата ја разгледува можноста за позајмување 12 милијарди евра од ММФ и 7 милијарди евра од ЕУ.
Романија беше меѓу државите со најголем економски раст во ЕУ, додека не удри светската економска криза минатата есен. 
Иако националната валута, лејот, се стабилизираше во последниве недели, истиот загуби 18 отсто од минатото лето, економскиот раст застана и враќањето на заемите во евра стана потешко за Романците, со оглед на депресијацијата на нивната валута.
Пакетот за спас, предводен од ММФ „треба да ги смири стравувањата од итно претопување“, рече Нил Ширинг, аналитичар на лондонската „Капитал економикс“.
Сепак, тој предупреди дека заемите што Романија ги бара нема да й дозволат да се врати на својот неодамнешен модел на развој или да ја спречи да влезе во евентуална длабока рецесија оваа година.
„Брзиот раст беше воден од неодржливиот кредитно трошење, засновано на позајмувањата од странство“, рече Ширинг.
Набљудувачите, исто така, истакнуваат дека програмата за спас предводена од ММФ ја става на тест романската централно-левичарска коалициска влада, бидејќи најверојатно ќе мора да се обврзи на понатамошно кратење на трошоците за да обезбеди договор.
Барајќи од пратениците да го поддржат барањето на владата за надворешна финансиска помош, претседателот Трајан Башеску ги повика во понеделникот да ги поддржат мерките за стегање на појасот и синдикатите да се воздржат од барање зголемувања на платите.
Ако Романија го обезбеди пакетот финансиска помош, таа ќе стане последната земја од Источна Европа која доби надворешна помош, по Унгарија, Украина, Латвија, Србија и Белорусија.
