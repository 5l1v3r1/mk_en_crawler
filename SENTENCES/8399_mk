16/09/2011
Линда Карадаку и Мухамет Брајшори за Southeast European Times во Приштина и Митровица -- 16.09.11
Меѓународните сили и косовските власти започнаа операција во раните утрински часови во петок (16-ти септември), во обид за воспоставување контрола над граничните премини на северната граница со Србија.
Полицајците и цариниците беа превезени со хеликоптер, со што беа заобиколени барикадите на патот поставени од локалните Срби.
Портпаролот на Косовската полиција, Баки Келани, изјави за SETimes дека полицајците и цариниците се сега распоредени на Портата 1 и 31, заедно со ЕУЛЕКС.
„Досега нема извештаи за инциденти“, рече тој.
Сепак, Србите и понатаму одговараат со демонстрации и блокади на патот, попречувајќи го пристапот до сите патишта што водат до граничните премини.
Во етнички поделениот град Митровица, мостот Ибар сега не може да се помине поради барикадата направена од песок и камења, додека безбедносните камери во областа се, наводно, уништени.
Во меѓувреме, жителите на претежно српската општина Лепосавич се собираат во голем број во близина на граничната порта кај Јариње, поради што трупите на КФОР издадоа предупредување дека сите оние што доаѓаат на оддалеченост од помалку од 100 метри, ризикуваат да бидат застрелани.
Стефан Трајковиќ (43) од северна Митровица изјави за SETimes дека иако неговиот народ сака мир, тие не сакаат власта на Приштина да им биде наметната.
„Тие [Албанците] си ја имаат својата независност, сега нека не остават нас да си го живееме животот“, рече тој.
Башмир Кастрати, Албанец што живее во северна Митровица, рече дека многу Албанци на северот се евакуирани со своите семејства, додека други ги чуваат своите населби во случај на инцидент.
Тој рече дека неговите српски соседи ги советувале Албанците да заминат на неколку дена поради ризикот.
„Не е првпат да се навикнуваме на тоа.
Чував стража сношти со некои други, вечерва повторно ќе го правиме тоа.
Ги тргнавме нашите семејства и ги испративме на југ бидејќи не знаеме што ќе се случи“, рече тој.
Косовскиот премиер Хашим Тачи свика вонреден состанок на неговата влада во петок напладне.
„Воспоставувањето на владеењето на правото на Северот е нашата заедничка цел“, рече Тачи, заблагодарувајќи им се истовремено на КФОР, ЕУЛЕКС и меѓународните партнери за нивната улога во операцијата, која тој ја нарече успешна.
Тој вети дека на северот ќе се одржат слободни и демократски избори.
Патот напред, додаде тој, зависи од партнерството а „не од барикадите, кои се само пречка за европската иднина“.
Абдула Хајдари, професор по безбедност на Приштинскиот универзитет, рече дека Косово треба да им покаже на Србите што живеат на северот дека се граѓани на Косово и дека ќе бидат почитувани.
„Тие се манипулирани со години, и не е лесно да се прифати промена за нив додека добиваат плати и други бенефиции од Белград“, рече тој.
Во Белград директорот на Центарот за политика, Драган Поповиќ, рече дека не очекува сериозни судири.
„Постои одреден ризик поради фактот дека повеќето водачи на северните косовски Срби се под контрола на белградската влада и тоа се смета за најголем предизвик во моментов“, рече тој за SETimes.
„Сепак, со јасна порака од српската влада дека војната не е решение во никој случај, би требало да се очекува протестите на Србите на Северот да бидат мирни и ненасилни“, додаде тој.
Но, Рамадан Иљази, косовски аналитичар, има поинаков став, и вели дека ситуацијата е напната и дека има потенцијал да ескалира.
„Нема да има воспоставување на владеење на правото на Северот, туку воспоставување на контрола на двата гранични премини“, рече тој за SETimes.
Арбена Видишиќи, шеф на косовскиот оддел на РФЕ/РЛ, рече дека ситуацијата претставува тест за сите страни.
„Воспоставувањето на владеењето на правото во најбеззаконскиот дел од земјата дефинитивно ќе биде предизвик, кој најверојатно нема да биде исполнет за еден ден.
Ако ништо друго, 16-ти септември ќе биде почеток на еден долг процес на барање решение за проблемот стар 12 години“, рече таа.
