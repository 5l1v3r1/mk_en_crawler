02/09/2009
(AП, Ројтерс, АФП, ДПА, ББС, Блумберг, РТЕ, Телеграф, Гардијан - 02/09/09)
Силна експлозија пред Атинсакта берза рано во средата (2-ри септември) предизвика значителна штета на зградата и претставништвото за автомобили во близина, и уништи осум возила, вклучително и едно комбе, во кое била поставена рачно направената бомба.
Една жена во минување била повредена од разлетаните парчиња стакло.
„И покрај големата материјална штета причинета на зградата при денешната експлозија, Атинската берза ќе работи нормално“, соопшти берзата.
Фотографиите од местото покажуваат како членови на антитерористичкиот тим собираат докази од местото обезбедувано од полицијата.
Сообраќајот по оваа фрекфентна улица пред зградата на берзата беше блокиран еден час.
Помалку од 30 минути по нападот, експлодираше втора рачно направена бомба пред просториите на министерството за Македонија и Тракија во северниот град Солун, предизвикувајќи помала штета на зградата, но повредени немаше.
Иако на двете експлозии им претходеа анонимни предупредувачки јавувања до грчките медиуми, полицијата соопшти дека не може да потврди оти двата инцидента биле поврзани.
Деловите на бомбата се совпаѓале со оние што ги користи екстремистичката Револуционерна борба, грчка терористичка група, која се појави во септември 2003 година кога ја презеде одговорноста за два бомбашки напади на судови во Атина во растојание од 30 минути.
Милитантната организација организираше напад со проектол на Американската амбасада во Атина во јануари 2007 година и се верува дека стои зад серија други напади, вклучително и обидот за напад на поранешниот министер за култура Јоргос Вулгаракис.
Претходно оваа година групата постави силна бомба во автомобил пред централната на американската банкарска група Ситибенк во Атина.
Полицијата ја демонтираше направата, спречувајќи ја експлозијата.
Портпаролот на полицијата Панајотис Статис во средата рече дека „методологијата“ на нападот врз Атинската берза посочува на Револуционерна борба.
„Сите докази водат кон тоа дека се работи за терористички напад“, изјави тој за новинарите, додавајќи дена никој сé уште не ја презел одговорноста.
Според полицијата, комбето во кое била поставена бомбата било украдено во понеделникот во Атина.
Револуционерна борба се појави по разбивањето на озлогласената левичарска милитантна организација одговорна за убиствата на четворица американски претставници и 19 други странски дипломати и Грци за време на нејзиното 27-годишно владеење на теророт.
Меѓу нејзините жртви беше и сопругот на министерката за надворешни работи, Дора Бакојани.
Марксистичката група беше растурена во 2002 година, откако грчките власти ги фатија нејзините водачи, кои се моментно во затвор.
