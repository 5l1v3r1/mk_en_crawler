22/01/2007
(Sofia Echo - 22/01/07; Ројтерс, АП, Софиска новинска агенција, БНР, Медиапул, Дневник - 21/01/07; AФП, ДПА, Софиска новинска агенција - 19/01/07; германско претседателство на ЕУ -- 18/01/07 - 19/01/07)
Либија објави дека нема да попушти пред притисокот на ЕУ со цел обезбедување на рано ослободување на петте бугарски медицински сестри и палестинскиот лекар, осудени на смрт во контроверзниот случај на инфицирање со ХИВ.
„Независноста на либискиот судски систем претставува црвена линија, која е дел од нашата независност и сувереност, и ние никогаш не би можеле да прифатиме мешање во нашите работи“, Ројтерс го цитираше либискиот министер за надворешни врски и соработка, Мохамед Абдел-Рахман Шалгам, во саботата (20-ти јануари).
Тој го изјави ова два дена откако Европскиот парламент (ЕП) ја усвои резолуцијата со која се повикува на итно ослободување на медицинските лица, кои се затворени во Либија уште од 1999 година, и се бара ЕУ да ги преиспита своите врски со оваа северноафриканска земја богата со нафта, ако тоа не се случи.
Во повторениот судскит процес кој заврши на 19-ти декември, судот во Триполи им изрече смртна казна на бугарските медицински сестри Кристиана Вулчева, Насја Ненова, Валентина Сиропуло, Ваља Червењашка и Снежана Димитрова, заедно со палестинскиот лекар Ашраф Ахмад Јума, откако ги осуди дека намерно инфицирале 426 либиски деца со ХИВ.
Судот одби да ги признае доказите според кои инфицирањето му претходело на доаѓањето на медицинските лица во Либија за најмалку една година и, најверојатно, било резултат на лошите хигиенски услови..
Опишувајќи го зголемувањето на меѓународните протести против судската пресуда на Триполи како „неправедно“, Шалгам рече дека ова е спротивно на барањата упатени кон неговата земја да се придржува на меѓународните стандарди.
„Од една страна, тие (европските земји) бараат транспарентност и праведност на судството, но кога ќе ја видат праведноста и транспарентноста на судството, тие бараат мешање на државата во работата на судскиот систем“, рече либискиот министер за надворешни работи.
Бугарските сестри и палестинскиот лекар поднесоа жалба на нивната пресуда пред либискиот Врховен суд, кој се очекува да ја објави својата пресуда за неколку недели. 
Ако бидат потврдени смртните казни на медицинските лица, Врховниот судски совет ќе одлучи дали истите ќе бидат спроведени.
На резолуцијата на ЕП реагираа и синовите на Гадафи, кои ја предводат организацијата која беше вклучена во случајот на инфицирање со ХИВ. 
Во изјавата од петокот Сеиф ал-Ислам Гадафи ги предупреди пратениците на ЕУ дека обидите за политизирање на случајот би можеле да бидат контрапродуктивни.
„Повиците на европските членови на парламентот за вршење притисок врз Либија, како и каква било мерка на ЕУ против Триполи, би можеле да имаат негативни последици“, АФП ја цитираше изјавата на Фондацијата на добра волја на Гадафи. 
„Ваквите притисоци се од таква природа што ќе го поткопаат посредништвото кое би имало за цел решавање на ова прашање.“
Смртната казна што им беше изречена на петте медицински сестри и палестинскиот лекар се наоѓа на агендата на дводневниот состанок на министрите за надворешни работи на ЕУ, кој започна во понеделникот во Брисел.
Министрите, најверојатно, ќе ја изразат својата „голема загриженост во врска со пресудата и ќе повикаат на позитивно, фер и брзо решение на случајот“, се вели во базичното соопштение од состанокот, со кој претседаваше германскиот министер за надворешни работи, Френк-Волтер Стајнмаер, чија земја претседава со ЕУ. 
Истовремено, тие се очекува да го истакнат „сочувството и солидарноста на блокот од 27 нации со болката на инфицираните деца и нивните семејства“.
