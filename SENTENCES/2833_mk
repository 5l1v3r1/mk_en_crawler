31/07/2006
(Ројтерс, ДПА - 29/07/06; Бетa - 28/07/06)
Белград конечно покажува политичка волја за апсење на поранешниот воен командант на босанските Срби, Ратко Младиќ, еден српски дневен весник ја цитираше изјавата на главната обвинителка на ОН за воени злосторства, Карла дел Понте.
„Сметам дека по усвојувањето на акциониот план, за првпат постои политичка волја за апсење на Младиќ“, изјави таа за белградскиот весник Вечерње новости. 
„Би сакала да го видам оперативниот план и да бидам вклучена.“
Таа го изјави ова во саботата (29-ти јули), по помалку од две недели откако српските власти го објавија акциониот план за постигнување на целосна соработка со Меѓународниот кривичен трибунал за поранешна Југославија (МКТЈ), клучен услов за евроатланската интеграција. 
Документот го одредува лоцирањето, апсењето и екстрадицијата на Младиќ и другите обвинети за воени злосторства што ги бара Хашкиот трибунал, за своја примарна цел.
Младиќ и поранешниот политички водач на босанските Срби, Радован Караџиќ, се двајцата најбарани обвинети од страна на МКТЈ. 
За двајцата е покренато обвинение за геноцид во врска со масакрот во Сребреница во 1995 година и 43-месечната опсада на Сараево.
Инсистирајќи дека Младиќ се крие во Србија, Дел Понте постојано ги критикуваше белградските власти за одолговлекување на случајот.
„Лично сметам дека српските власти не го бараат Младиќ за да го уапсат, туку да го натераат да се предаде“, Ројтерс ја цитираше изјавата на обвинителката за Вечерње новости. 
„Тие се обидуваат да ги онеспособат помагачите и да му испратат порака дека треба да се предаде“, додаде таа.
Непредавањето од страна на Србија на Младиќ на Хашкиот трибунал доведе до прекин на разговорите за Спогодбата за стабилизација и асоцијација (ССА) со ЕУ. 
Брисел јасно стави до знаење дека продолжувањето на преговорите зависи од целосната соработка на Белград со МКТЈ.
Заблагодарувајќи й се на ЕУ за извршениот притисок врз Белград за исполнување на обврските кон Трибуналот на ОН, Дел Понте изрази надеж дека блокот од 25 нации ќе го задржи тој услов. 
Таа изрази убеденост дека акциониот план на белградските власти ќе доведе до апсење на Младиќ.
„За првпат верувам дека српската влада ќе го уапси Младиќ и затоа нема да одредувам никакви нови рокови“, германската новинска агенција Дојче прес агентур ја цитираше изјавата на обвинителката.
Набргу откако српскиот премиер Воислав Коштуница им го претстави акциониот план на официјалните претставници на ЕУ на 17-ти јули, владата го назначи специјалниот обвинител за воени злосторства, Владимир Вукчевиќ, и шефот на српскиот Национален совет за соработка со МКТЈ, Расим Љајиќ, за одговорни за контролата и надзорот на неговото спроведување.
„Важно е да се покаже добра волја бидејќи соработката со Хашкиот трибунал ја става Србија во различна позиција, особено кога станува збор за европската интеграција и преговорите за Косово“, српската новинска агенција Бета ја цитираше изјавата на Коштуница во петокот.
Планот од шест точки вклучува и медиумска кампања чија цел е да се убеди српскиот народ дека Младиќ мора да биде изведен пред лицето на правдата во Хаг.
