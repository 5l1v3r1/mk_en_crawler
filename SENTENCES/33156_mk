17/06/2003
СКОПЈЕ, Македонија -- На самитот на Советот на министри за надворешни работи на ЕУ во Луксембург во понеделникот (16-ти јуни), ЕУ го пофали напредокот на Македонија кон стабилизација и имплементација на Охридскиот мировен договор.
Унијата побара од Македонија да продолжи со напорите во борбата против организираниот криминал и корупцијата, како и со напорите за заштита на човековите права.
Министрите, исто така, побараа Скопје да ги забрза реформите во економската, социјалната и безбедносната сфера.
Европските официјални претставници истакнаа дека земјите од Западен Балкан -- Македонија, Албанија, Босна и Херцеговина, Србија и Црна Гора и Хрватска -- се составен дел од обединета Европа и заслужуваат помош за пристап во ЕУ.
Исто така во понеделникот, македонската Влада одобри акционен план за имплементација на препораките на Извештајот за стабилизација и асоцијација на Европската комисија за 2003 година.
Во вторник хрватска воена делегација ја завршува дводневната посета на Македонија.
Официјалните лица разменија искуства во врска со подготовките за членство во НАТО и се согласија да ја интензивираат соработката во однос на образованието и обуката на армискиот персонал, особено на пилотите.
(МИА, А1 ТВ - 16/06/03)
