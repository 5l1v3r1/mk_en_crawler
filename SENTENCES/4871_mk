29/12/2009
Од Никола Барбутов за Southeast European Times во Белград -- 29/12/09
Здружението на хендикепирани спортисти на Србија, кое брои околу 15.000 членови, има мисија и понатаму да ги активира хендикепираните спортисти во земјата.
„Спортските резултати не се примарна цел, целта е да се вклучат што е можно повеќе хендикепирани лица во сите настани, наместо само да седат дома... 
Нашата цел е да се зголеми бројот на нашите членови, кој сега сочинува околу 2 отсто од хендикепираните“, рече Душан Морачанин, шеф на Здружението на хендикепираните спортисти на Србија за SETimes.
Тој додаде дека за да се постигне таа цел, на здружението му требаат повеќе финансиски средства.
„Ние сме финансирани од Министерството за спорт и млади и Министерството за труд и социјална политика, но овие средства се доволни само за некои основни трошоци и активности. 
Ние не можеме да направиме или понудиме нешто ново. 
Работењето со хендикепираните лица бара цел тим кој вклучува и психолог ... 
ние не успеавме да ангажираме ваков персонал“, рече Морачанин.
Хендикепираните во Србија се натпреваруваат на државно и меѓународно ниво во шах, стрелаштво, рибарство, пливање, пинг-понг и кошарка во инвалидски колички, а учествуваат и во рекреативните активности како што се планинарење, едрење и кревање тегови.
Според Морачанин, спортските активности претставуваат одличен начин хендикепираните лица да ја зголемат својата самодоверба -- особено планинарењето.
„Кога ќе стигнете на врвот, се чувствувате фантастично кога ќе погледнете наоколу и ќе сфатите низ што сé сте поминале. 
Сте успеале“, рече тој.
Здружението почна да организира планинарски настани пред околу три години во соработка со два планинарски клуба -- Победа и Авала.
Миланка Арсиќ, која неодамна отвори свој сопствен планинарски клуб наречен Балкан, го опишува искачувањето на Боботов Кук, врв во северна Црна Гора, каде што хендикепираните планинари го достигнале врвот.
„Беше исклучително тешко. 
Беше нереално, феноменално, невозможно -- но успеавме“, изјави таа за SETimes. 
Водичот на Победа Зоран Ковљениќ беше воодушевен што хендикепираните планинари успеаја да го сторат тоа што некои „здрави“ луѓе не можат да го направат.
Планинарските групи планираат да се прошират и да ги искачат врвовите на соседните земји, како што е планината Олимп во Грција и планината Рила во Бугарија.
