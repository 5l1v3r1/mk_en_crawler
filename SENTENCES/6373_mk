18/11/2011
Игор Јовановиќ и Линда Карадаку за Southeast European Times во Белград и Приштина -- 18.11.11
Разговорите Белград-Приштина се очекува да продолжат в понеделник (21-ви ноември), скоро два месеци откако запреа поради конфликтот меѓу Србите од северно Косово и КФОР на административниот премин Јариње.
Белград го услови продолжувањето на разговорите со изнаоѓањето решение за премините Јариње и Брњак, велејќи дека решението е близу.
Камен на сопнување, вели Борислав Стефановиќ, шеф на преговарачкиот тим на Белград, е инсистирањето на Приштина тоа да станат „државни граници“.
Тој изјави за SETimes:
„Ова е апсолутно неприфатливо за Србија.
Косовското знаме или гранични знаци не може да ги има на премините.
Сите решенија мора да бидат во согласност со српскиот устав и резолуцијата на ОН 1244“.
Стефановиќ рече дека дијалогот во врска со универзитетските дипломи и косовската регионална претставеност ќе продолжат, но најверојатно двете страни ќе разговараат за северните косовски премини.
Приштина го поддржува концептот на интегриран менаџмент на границите.
Шефицата на косовскиот преговарачки тим во разговорите, Едита Тахири, изјави за SETimes дека Косово е подготвено да постигне договор со Србија, со гаранции на ЕУ.
„Ако Србија го прифати тоа, треба да знае дека тоа е договор меѓу две независни држави, договор што ја покажува европската филозофија“, рече Тахири.
Стефановиќ рече дека договорите постигнати со Приштина -- во врска со слободата на движењето, регистрите на луѓе и катастарот -- ќе бидат спроведени, и дека српската влада веќе презеде чекори за спроведување на одлуките.
Но, белградските медиуми неодамна објавија дека овие договори не биле едногласно усвоени, при што некои владини членови тврделе дека делови од договорот се спротивни на законите на Србија.
Усложнувачки фактор е едногласната одлука на северните косовски градоначалници да не спроведуваат никаков договор штетен за Србите и Србија.
Градоначалниците објавија дека ќе покренат кривична постапка против Стефановиќ, поради договорот што го постигна со Косово.
„Посебно го предупредивме Стефановиќ дека не е прифатлив никаков договор за заеднички менаџмент на царината на Јариње и Брњак ...
[бидејќи] Приштина сака да направи државни граници од премините“, рече за SETimes, градоначалникот на Звечан, Драгиша Миловиќ, по состанокот со Стефановиќ во четвртокот во Белград.
Прашањето кое многумина сега го разгледуваат е дали продолжувањето на дијалогот со Приштина е доволно за Србија да добие кандидатура во ЕУ во декември.
Коосновачот на Трансконфликт, Јан Банкрофт, изјави за SETimes дека само продолжувањето на разговорите најверојатно нема да биде доволно за Србија да добие кандидатски статус.
„Наместо тоа, Белград ќе се очекува да постигне -- и да спроведе -- договори со Приштина, особено за решавање на кризата создадена со едностраниот обид на Приштина за поставување цариници на северот на крајот од јули.“
Банкрофт тврди дека за да спроведе каков било договор, на Белград му треба поддршката на косовските Срби, над што има многу ограничена моќ.
Тоа е првенствено поради силата на српската опозиција на северот од Косово и нејзиното влијание врз преговорите.
Многумина во Србија се спротивставуваат на продолжувањето на разговорите со Приштина.
Проект директорот на Косовски компромис, Александар Митиќ, изјави за SETimes дека преговорите се „катастрофални за српските интереси“.
Митиќ вели дека разговорите се одржуваат во исклучително неповолен контекст, под покровителство на ЕУ -- која тој смета дека е „апсолутно наклонета на Албанците и независноста на Косово“ -- и под временски притисок, при што Брисел му поставува услови на Белград за да му даде кандидатски статус во декември.
„Во меѓувреме, Стефановиќ не само што изгуби доверба меѓу Србите во северно Косово, туку и меѓу добар дел од министрите на владејачката коалиција, кои предупредија дека не сакаат да спроведуваат нешто што е неуставно и [преку кое] може да бидат кривично гонети подоцна“, рече Митиќ.
Косовскиот аналитичар Рамадан Иљази изјави за SETimes дека „иако ЕУ аспирира [кон] вистинската цел на нормализирање на односите меѓу Србија и Косово, нивните напори наидоа на ароганција кај двете страни, бидејќи никој од нив не ги дели вистински аспирациите на ЕУ за нормализација и стабилност во регионот“.
Тој додава:
„ЕУ мора да го направи процесот на преговори ...
за човечката безбедност и човечките потреби во регионот, и мора да престане да ги разгорува нереалните и ирационални аспирации на балканските политичари“.
