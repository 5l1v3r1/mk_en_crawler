30/10/2009
Од Бојана Миловановиќ за Southeast European Times во Белград -- 30/10/09
Радисав Родиќ, сопственик на весникот Глас јавности, како и на таблоидот Курир, беше уапсен оваа недела, заедно со поранешниот главен уредник на Глас јавности, Славољуб Кацаревиќ.
Според обвинителството, Родиќ затајувал данок на стоки, приходи од капитал и други такси во 2001 година.
Според кривичниот закон „казната за овој криминал е осум години затвор и парична казна“, објави портпаролот на обвинителството.
Локалните медиуми објавија дека Родиќ и Кацаревиќ, наводно, затаиле државни даноци во висина од околу 2 милиони евра.
Уредничките одбори на весниците, пак, тврдат дека апсењата се политички мотивирани и произлегуваат од критичките натписи што весникот ги објави за случаите на корупција.
„[Апсењата] се продолжение на еден министер и борбата на една партија против независните весници“, објавија претставниците на весниците.
Министерот за економија и регионален развој, Млаѓан Динкиќ, е редовна цел на Курир, и го тужеше таблоидот за натписите во кои тој беше прогласен за крадец и измамник.
Министерот не успеа да добие обесштетување.
„Тиранијата на која новинарите и уредниците на Курир се изложени во изминатите неколку месеци продолжува со најдрастични мерки“, се во соопштението за медиумите на таблоидот.
Синот на Родиќ, Александар, вели дека неговиот татко е „чист во сé што направил“.
„Ние не се плашиме.
Ќе го објавиме и она што претходно не сакавме, во име на државните интереси.
Ќе му објасниме сé на народот.
Политичарите стравуваат само од јавноста, и затоа сакаат да не контролираат и на крајот да не затворат“, додаде тој.
Некои опозициски партии, како што е Српската напредна партија (СНС) и Српската радикална партија (СРС), ја обвинија владата дека ги уапси Родиќ и Кацаревиќ само поради тоа што тие „имаат поразлично мислење“, истакнувајќи дека властите го злоупотребуваат законот.
„Никогаш не би го правдал даночното затајување, ниту пак некого што го прави тоа, но јас ќе ви поставам едно контра-прашање:
дали вие знаевте во 2000 година, или дали луѓето од режимот на власт во 2002 година, знаеја за овие неплатени даноци?
Дали тие беа свесни за ова во 2003, 2004, 2005 и 2006 година?“, праша членот на партијата СНС Александар Вучиќ.
Родиќ и Кацаревиќ се очекува да бидат ослободени во текот на викендот, по сослушувањето.
