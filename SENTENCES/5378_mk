24/05/2010
Од Бојана Миловановиќ за Southeast European Times во Белград – 24/05/10
Српскиот парламент усвои декларација во која се осудува масакрот во Сребреница во 1995 година, и сега се подготвува за усвојување втора декларација во која ќе ги осуди воените злосторства против Србите. 
Одлуката за одделно третирање на двете групи воени злосторства се покажа контроверзна.
Здруженијата кои ги претставуваат семејствата на српските жртви велат дека ова е непочитување. 
Тие сакаат пратениците да усвојат единствен документ, кој ќе ги покрива сите воени злосторства извршени за време на конфликтите во поранешна Југославија.
„Зошто некои жртви се двојат од други, зошто добиваат предност пред другите и зошто тежината на злосторството се мери само со бројки?“, прашува Чедомир Мариќ, претседател на Здружението на семејствата на исчезнатите и убиените во Краина и Хрватска.
Многу српски жртви, вели Мариќ, беа убиени на монструозен начин и сега се „понижуваат и минимизираат“.
„Околу 47.000 Срби беа убиени во судирите во поранешна Југославија -- од Словенија до Косово и Метохија -- од нив 4.600 сé уште се регистрирани како исчезнати, изјави Мариќ за SETimes.
Опозициските партии го искористија прашањето. 
Според Слободан Самарџиќ, пратеник на Демократската партија на Србија, пристапот на владејачката партија претставува грешка.
„Прво, тие одвоија една група жртви, бошњачките жртви од Сребреница и другите муслимански жртви, а сега друга група која ја сочинуваат Срби“, рече Самарџиќ. 
„Првата декларација беше за меѓународна употреба, додека оваа е за интерна употреба и за мнозинското население.“
Сепак, некои во Србија ја поздравија одлуката на парламентот за одвојувањето на Сребреница со специјално споменување.
„Сребреница претставува голем срам за нас и парламентот беше во право што усвои документ преку кој ќе ја осудиме“, рече професорот по литература Љубодраг Кесиќ. 
„Некој ги убил тие невини луѓе во име на српскиот народ и ние мора да се соочиме со тоа, за да никогаш повторно не се повтори нешто вакво.“
Декларацијата во која се осудува масакрот во Сребреница беше усвоена на крајот од март. 
Новата декларација, која ги покрива сите злосторства врз Србите извршени за време на војните во 1990-те, треба да биде усвоена во јуни.
Новата декларација нема да специфицира некое одредено злосторство, туку ќе го нагласи страдањето на српскиот народ во Босна и Херцеговина, Хрватска и Косово, рече претседателката на парламентот, Славица Ѓукиќ-Дејановиќ.
Таа рече дека парламентот ќе ги повика парламентите на соседните држави, исто така, да ги осудат сите злосторства извршени врз Србите, бидејќи како што рече таа, тоа било основата за конечното помирување на Балканот.
