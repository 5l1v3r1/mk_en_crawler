18/03/2005
АНКАРА, Турција -- ЕУ во четвртокот (17-ти март) ја увери Турција дека одлуката за одложување на разговорите за пристап со Загреб нема да има импликации врз Анкара. 
„Одлуката за Хрватска е донесена врз основа на заслугите. 
Не постои никаква поврзаност со ситуацијата на Турција“, рече Хансјорг Крешмер, дипломатскиот претставник на Европската комисија во Анкара. 
Тој додаде дека преговорите со Турција ќе започнат на 3-ти октомври, според планираното. 
Премиерот Реџеп Тајип Ердоган, исто така, рече дека не треба да се повлекуваат паралели помеѓу овие две земји. 
Тој ја истакна решеноста на неговата Влада за продолжување на реформите неопходни за членството во ЕУ.
Кандидатурата на Турција беше и во фокусот на разговорите помеѓу грчкиот премиер Костас Караманлис и премиерот на Луксембург, Жан-Клод Јункер, чија земја моментно претседава со ЕУ, во Брисел. 
Тие се согласија дека сега е време кога Турција треба да докаже дека има намера целосно да ги спроведе своите обврски кон Унијата. 
Караманлис се состана со Ердоган во понеделникот. 
(Ројтерс, НТВ, АНА, МПА - 17/03/05)
