13/02/2008
На церемонијата во четвртокот (7-ми февруари) грчкото Министерство за култура й ги врати двете антички статуи на Албанија, што беа украдени од музејот Бутринт во 1991 година.
Бутринт е под заштита на УНЕСКО како светско културно наследство.
На настанот присуствуваше албанскиот министер за култура, Или Панго, и неговиот грчки колега, Михалис Лиапис, кој рече дека враќањето на културните реликти е дел од напорите на Грција за репатријација на сите артефакти што се нелегално внесени во земјата.
Кипарскиот добитник на бронзениот медал на светскиот шампионат, Киријакос Јоану, постави нов рекорд за кипар во скок во височина -- 2 метри и 32 сантиметри -- на меѓународниот натпревар во Нови Сад, Србијa, во саботата (9-ти февруари).
Јоану, исто така, го држеше претходниот рекорд од 2 метри и 30 сантиметри.
Изложбата „Димензионални уметности“ на албанскиот сликар Ибрахим Кодра, беше отворена во петокот (7-ми февруари) во Националната галери на уметностите во Тирана.
Изложбата беше организирана по повод одбележувањето на годишнината од смртта на Кодра.
Претседателот на хрватската фудбалска федерација, Влатко Марковиќ, во понеделникот (11-ти февруари) објави дека тренерот на репрезентацијата на земјата, Славен Билиќ, ќе остане на чело на репрезентацијата по Европскиот шампионат во Австрија и Швајцарија.
Легендарниот бугарски гимнастичар Стојан Делчев беше примен во Холот на славните на светската спортска гимнастика во Оклахома во саботата (9-ти февруари).
Делчев стана 64-тиот член на светската гимнастичка елита што е примен, а Бугарија стана 19-тата земја што е претставена во Холот на славните.
Уметници, танчери и музичари од 52 земји ќе учествуваат на фестивалот Сараевска зима 2008, кој беше отворен во петокот (8-ми февруари) во Босна и Херцеговинa.
Овогодинешното мото „Барикади без граници -- ’68 Нов (Храбар) свет“ й оддава почит на 1968 година, кога студентите од целиот свет го кренаа својот глас и рекоа „не“ на војната, национализмот и поделбите.
(Разни извори – 06/02/08-13/02/08)
