21/01/2008
Од Зоран Николовски за Southeast European Times во Скопје – 21/01/08
Многумина во Македонија мислат дека 2008-та година ќе биде историска година заради предизвиците и можностите со кои ќе се соочи оваа земја во следните 12 месеци. 
Двете клучни прашања кои ќе ја оформат оваа година во Македонија се решавањето на прашањето за статусот на Косово и можната покана за членство во НАТО. 
И двете ќе влијаат врз целата економска клима, безбедносната состојба, развојот на инфраструктурата и развојот на финансиските перформанси.
Косово
Косово е непосреден северен сосед на Македонија со граница која не е демаркирана. 
Немањето на одредена граница е проблем бидејќи некои косовски лидери спорат околу поделбата долж планинскиот венец Шар Планина. 
Ова прашање најлесно може да биде решено доколку Косово ја прифати границата како предуслов за евентуално признавање од страна на другите држави.
Прашањето за статусот на Косово може да има влијание врз безбедноста и стабилноста на Македонија бидејќи во западна Македонија живеат голем број етнички Албанци. 
И владата и експертите предупредуваат дека радикалните групи би можеле да предизвикаат немири со цел да забрзаат одредени процеси или да изразат нетрпение за Косово да добие независност.
НАТО
Многу експерти мислат дека поканата на Македонија за членство во НАТО е можно решение за прашањето за статусот. 
Ваквата покана би значела гаранција за стабилноста и неповредливоста на границите на Македонија, како и потврда за реформите што Македонија ги направи во изминатите 12 години откако се приклучи кон програмата Партнерство за мир на НАТО.
Македонија целосно ја реформираше својата армија, учествува во мировните мисии, ги заврши реформите во судскиот и полицискиот систем и многу земји како Соединетите Американски Држави, Турција, Бугарија и Словенија дадоа поддршка за членство на оваа земја. 
Затоа, очекувањата дека земјата ќе добие покана се големи. 
Ако не добие покана, Македонија ќе се соочи со безбедносни проблеми, тектонско разнишување на политичката сцена, предвремени избори, опаѓање на интересот за странски инвестиции, пад на кредитната способност и стагнирање на економијата.
Спорот со името
Спорот на Македонија со Грција околу името се повеќе се чини како можна пречка за членство на земјата во НАТО. 
Овој проблем постои уште од 1993-та година кога Македонија стана членка на ОН под референцата бивша Југословенска Република Македонија (ФИРОМ), наместо под уставното име -- Република Македонија -- заради притисокот од Грција. 
Во последните шест месеци од 2007-та година, Грција отпочна силна кампања за решавање на спорот искористувајќи го можното членство на Македонија во НАТО.
Македонскиот премиер Никола Груевски и претседателот Бранко Црвенковски рекоа дека доколку промената на името е предуслов за членство во НАТО, земјата ќе си го задржи своето име. 
Меѓутоа, земјата е подготвена да биде примена во НАТО под референцата ФИРОМ.
Македонија е свесна дека повеќе од 110 земји, меѓу кои и три постојани членки на Советот за безбедност -- Соединетите Американски Држави, Русија и Кина -- веќе ја признаа Македонија под уставното име. 
Владата очекува овој број да се зголеми, така што спротивставувањето на Грција ќе стане спорно.
Постојат мали шанси за напредок во спорот со името во 2008-та година, особено ако НАТО испрати покана за членство на Македонија користејќи ја референцата ФИРОМ. 
Ако НАТО го направи ова, Грција најверојатно ќе стави вето на поканата или грчкиот парламент нема да го ратификува членството. 
Како резултат на тоа, НАТО и ЕУ ќе го зголемат притисокот врз Македонија и Грција за една од нив да попушти.
ЕУ
Македонија очекува конечно да започне преговори за членство во ЕУ годинава. 
Во интервјуто за Фајненшл Тајмс на 8-ми јануари францускиот министер задолжен за европските работи Жан-Пјер Жоет рече дека Франција повеќе нема ништо против проширувањето и дека поголема ЕУ би значела поголема сила во светот.
Помеѓу новиот став на Франција и ветувањето на Словенија -- како претседавач со ЕУ -- да им овозможи на Балканските земји приклучување во ЕУ, Македонија со право очекува започнување на преговорите до крајот на 2008-та година. 
Секако, дотогаш ќе бидат направени дополнителни реформи во администрацијата, како и зајакнување на економијата.
Евентуални предвремени избори
Со поканата за членство и речиси сигурното започнување на преговори со ЕУ на повидок, Груевски ќе биде охрабрен да распише предвремени парламентарни избори со цел да обезбеди нов мандат од четири години. 
Во моментов ВМРО-ДПМНЕ има висок рејтинг и доколку биде поддржана со членство во НАТО, оваа партија најверојатно ќе победи на изборите.
Економија
Се очекува Македонија да доживее рекорден економски раст во 2008-та година. 
Се проценува БДП да биде 6,5 отсто, раст од 2 отсто годишно. 
Доколку се случи овој раст, тоа ќе биде голем скок за Македонија, особено бидејќи инфлацијата е 2,5 до 3 отсто.
Со висок БДП и ниска инфлација, како и рекорден буџет од над 2,2 милијарди евра, владата ќе може да направи значителен капитал и јавни инвестиции годинава. 
Олабавувањето на контролата од страна на Светската Банка и ММФ ќе и овозможи на владата послободно да инвестира.
Во 2008-та година се очекуваат јавни инвестиции во патната инфраструктура, слободните економски зони, изградбата на спортски сали и игралишта, образованието, здравството, полицијата и царината. 
Се очекува стапката на вработеност да се зголеми за 4 отсто, а исто така се очекува зголемување на продуктивноста за 4 до 5 отсто.
Коридорите 8 и 10
Паневропските транспортни коридори беа планирани за олеснување на размената на стоки, луѓе, нафта и други енергетски резерви помеѓу ЕУ, Балканските земји и државите од централна Азија. 
Се очекува проектите за коридорите 8 и 10 да помогнат за стабилизирање на нестабилниот Балкански регион. 
Затоа, изградбата на Коридорот 8 (исток кон запад) и Коридорот 10 (север кон југ) ќе биде особено значајна.
Беше потпишан меѓународен договор за патиштата, а изградбата на Коридорот 8 ќе започне кон крајот на 2008-та година или на почетокот од 2009-та година. 
На пролет идната година ќе започне изградбата на Коридорот 10.
Директни странски инвестиции
Во 2008-та година со очекуваат зголемени директни странски инвестиции, особено во микросферата. 
Ова предвидување делумно се темели врз владината најава за носење на закон според кој странските државјани ќе можат да купуваат земја во Македонија.
Доколку биде донесен овој закон, тој ќе го зајакне пазарот и градежната индустрија, како и ќе го зголеми капиталот и побарувачката за услужни дејности. 
Земјоделството, исто така, ќе се зголеми бидејќи Македонија ќе почне да ги користи парите од предпристапните средства на ЕУ и бидејќи владата најави субвенции до 45 милиони евра.
Владата, исто така, очекува повеќе Гринфилд инвестиции, уникатно јавно/приватно партнерство и олеснување кое нуди можности. 
Најголем број од индустриите во Македонија веќе се приватизирани, така што единствените големи инвестиции ќе дојдат од телекомуникациите или енергетскиот сектор. 
Исто така, можни се инвестиции во банкарството.
Се на се, се чини дека на Македонија и претстои успешна година. 
Сепак, двата значајни фактори -- НАТО и Косово -- ќе го одредат развојот на настаните.
