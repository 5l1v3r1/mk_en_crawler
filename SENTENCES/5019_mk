18/02/2010
(Новинска агенција Фокус - 18/02/10;
АФП, АП, Дојче веле, Сајпрус викли, Ксинхуа - 17/02/10;
MИА, Ксинхуа - 16/02/10)
Дипломатите на ЕУ во средата (17-ти февруари) предупредија дека политичката криза во Албанија -- тврдокорниот бојкот на парламентот веќе петти месец по ред -- мора да се реши, ако државата сака да остане на вистинскиот правец кон пристапувањето во ЕУ.
Од септември опозициската Социјалистичка партија (СП) одбива да учествува во која било законодавна работа, протестирајќи поради наводниот фалсификат на општите избори од јуни 2009 година.
„ЕУ перспективата за Албанија е доведена во прашање“, рече шпанскиот амбасадор Мануел Монтобио де Баланцо, по состанокот на амбасадорите на ЕУ во Тирана.
Шпанија моментно претседава со блокот од 27 држави.
Албанскиот претседател Бамир Топи организираше состанок меѓу водачот на СП Еди Рама и премиерот Сали Бериша во саботата, во обид за ставање крај на политичкиот ќор-сокак.
Мисијата на Советот на Европа се очекува да ја посети Тирана во текот на следните неколку дена, за да разговара околу начините за решавање на кризата.
Помалку од еден месец откако влезе во НАТО на 1-ви април минатата година, Албанија поднесе официјална апликација за членство во ЕУ.
Државата сега мора да добие позитивна оценка од Европската комисија (ЕК) за својата подготвеност за разговорите за пристапување за да бидат признаени како официјален кандидат за ЕУ.
Земјата ја мачи политичка криза уште од парламентарните избори на 28-ми јуни.
Десничарската Демократска партија (ДП) на Бериша и нејзините коалициски партнери победија на изборите и добија втор мандат со маргинално водство од 1,5 отсто пред СП, предводена од Рама, градоначалникот на Тирана.
СП ги оспори изборните резултати, тврдејќи дека биле наместени, и повика на темелна истрага за изборите и пребројувањето на гласовите, но Бериша го отфрли барањето.
Како резултат на тоа СП, која освои 65 од 140 места во парламентот, го бојкотира собранието од септември, парализирајќи го усвојувањето на законите потребни за ЕУ.
И додека владејачката коалиција предводена од ДП има мнозинство од 75 места во парламентот, повеќето закони во државата кои мора да бидат усвоени за да се постигне понатамошен напредок на нејзиниот пат кон интеграцијата во ЕУ, бараат мнозинство од три петтини -- 84 гласови.
Во извештајот за напредокот на Албанија, усвоен во октомври, ЕК вели дека државата мора да го зајакне владеењето на законот и судската независност, како и да обезбеди слобода на медиумите.
Еден месец подоцна комесарот за проширување на ЕУ, Оли Рен, ја предупреди Тирана дека тешко може да се надева на позитивна оценка од ЕК ако легислативниот процес остане блокиран.
„Ако парламентарниот бојкот продолжи долго, истиот ќе има негативно влијание врз анализите на политичките критериуми и со тоа ќе има негативни последици врз шансите за добивање кандидатски статус“, истакна Рен по состанокот со министерот за надворешни работи, Илир Мета, на 11-ти ноември.
За време на посетата на Тирана во вторникот, белгискиот премиер Ив Летерм, чија земја го презема ротирачкото претседателство на ЕУ од Шпанија на 1-ви јули, ја поддржа кандидатурата на Албанија за пристапување во блокот.
„Ние сметаме дека пристапувањето на Албанија во ЕУ претставува клучен фактор за стабилноста на Балканот“, рече тој, повикувајќи ја Тирана да ги зајакне своите напори кон исполнувањето на условите за визната либерализација во ЕУ, за да можат албанските граѓани да патуваат слободно во поголем дел на Европа.
