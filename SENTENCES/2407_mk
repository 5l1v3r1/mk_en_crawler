28/12/2005
(Новинар, НТВ - 28/12/05;
AП, Ројтерс, РФЕ/РЛ, Софиска новинска агенција, БНН, бТВ, Vsekiden.com, Белата куќа - 27/12/05, Sofia Echo - 26/12/05)
Последниот контингент бугарски војници замина од Ирак, објави во вторникот (27-ми декември) министерот за одбрана, Веселин Близнаков, објавувајќи го крајот на военото присуство на неговата земја таму.
„Последната единица од 130 војници од сношти е преместена на безбедно место во Кувајт“, рече министерот.
Групата, додаде тој, се очекува да се врати во Бугарија пред Нова година.
Бугарија се приклучи на меѓународната коалиција во Ирак во 2003 година со баталјон од 480 војници, од која на крајот остана лесна пешадиска единица од 400 војници.
Во мај бугарските пратеници го одредија крајот на 2005 година како краен рок за повлекување на контингентот на земјата од Ирак.
Бугарија планираше да започне со операцијата на повлекување претходно оваа година, но подоцна одлучи да остане на својот план за до крајот на годинава, за да може персоналот на бугарската војска да помогне во осигурувањето на безбедноста за време на парламентарните избори во Ирак на 15-ти декември.
Бугарскиот баталјон, кој беше под полска команда, им ги предаде своите должности на ирачките сили.
Од почетокот на операцијата предводена од САД Бугарија загуби 13 војници и шест цивили, меѓу кои и оние убиени од страна на групите кои земаат заложници.
Соопштението од вторникот за крајот на бугарското воено присуство во Ирак се совпадна со втората годишнина од смртта на првите петмина бугарски војници кои загинаа при самоубиствениот бомбашки напад врз првата база на баталјонот во Карбала.
Бугарскиот контингент подоцна беше прераспореден во градот Диванија.
Според Министерството за одбрана, бугарскиот воен персонал им помогна на голем број Ирачани во тековниот процес на реконструкција во земјата, како на пример во изградбата на училиштата, обновата на системот за водоснабдување и други инфраструктурни проекти.
Во изминативе две години бугарската војска заврши 175 проекти, вредни повеќе од 5 милиони американски долари, објави во понеделникот бугарскиот неделник на англиски јазик Sofia Echo, цитирајќи го неодамнешното соопштение на Министерството за одбрана.
Во текот на изминативе неколку месеци бугарските инструктори, наводно, обезбедија повеќе од 500 часа обука за ирачките војници, повеќе од 500 патроли и 227 придружби и беа задолжени за безбедноста на цивилите и на војниците од Мултинационалната дивизија Централен југ.
Близнаков во вторникот рече дека Бугарија „најверојатно“ ќе продолжи со својот воен ангажман во Ирак следната година со испраќање на неборбена единица од 120 војници, која ќе го обезбедува бегалскиот камп Ашраф, околу 70 километри северно од Багдад.
Во вторникот Украина, исто така, го објави повлекувањето на своите последни војници од Ирак.
Запрашан за коментар во врска со повлекувањето на бугарските и украинските војници портпаролот на Белата куќа, Тренд Дафи, рече дека „обврските на меѓународните земји кон Ирак се оние кои си ги преземаат самите земји“.
„Одлуката на една земја дали и на кое ниво ќе ја поддржи мисијата во Ирак, дали со војници или со пари, или со други ресурси, е одлука која ја носи самата земја“, рече портпаролот.
„Ние ги почитуваме тие одлуки.“
