11/11/2011
Енди Дабилис за Southeast European Times во Атина -- 11.11.11
Новиот грчки премиер Лукас Пападимос положи свечена заклетва во петокот (11-ти ноември), заедно со владата составена од наследените министри од ПАСОК, Нова демократија (НД) и Десничарската партија ЛАОС.
Новата влада, која беше договорена од страна на поранешниот премиер Јоргос Папандреу и водачот на НД, Антонис Самарас, ќе биде на власт до изборите, прелиминарно закажани за февруари.
Дотогаш Пападимос ќе мора да ја одржи кревката коалиција, обидувајќи се истовремено да го продолжи доаѓањето на неопходните кредити за спас. 
Тој, исто така, ќе мора да ги убеди Грците, кои станаа потврди со протестите, дека новите мерки на штедење се цената за останувањето во Еврозоната и спас на земјата од банкрот.
На врвот на агендата за Пападимос (64) е да успее да ги помине низ парламентот условите од вториот пакет финансиска помош од 130 милијарди евра од Тројката ЕУ-ММФ-ЕЦБ.
Иако новиот договор ќе значи повеќе мерки на штедење за финансиски исцрпените граѓани, тоа й овозможува на Грција да отпише 50 отсто од долгот што го акумулираше и покрај првата финансиска помош од 109 милијарди евра.
Новата влада им донесе олеснување на водачите на ЕУ и Еврозоната, кои се заканија дека ќе ја избркаат Грција ако нема коалиција.
Претседателот на Европскиот совет, Херман Ван Ромпуј, и претседателот на Европската комисија, Жозе Мануел Баросо, рекоа дека Атина мора брзо да дејствува со новиот договор.
„Важно е новата влада на Грција да испрати сепартиска порака на уверување до своите европски партнери дека е посветена на тоа да направи сé што треба за ставање на својот долг на стабилен надолен пат“, рекоа тие во заедничката изјава.
Германската канцеларка Ангела Меркел рече дека владата мора да соработува со својот различен состав.
„Сакаме Грција да застане на вистинскиот пат што е можно поскоро и сакаме реформските напори за подобра и поефикасна и консолидана Грција да имаат широка политичка поддршка“, рече таа.
Пападимос сега предводи коалиција, а не единствена влада. 
Членовите на малите групи во грчкиот расцепкан парламент од 300 членови -- комунистите, радикалната левичарска СИРИЗА и независните -- се отсутни.
Водачот на Комунистичката партија, Алека Папарига, рече дека главната цел на коалицијата беше „да се скрши народното движење накусо пред земјата да банкротира“.
Пратеничката на ПАСОК, Елена Панаритис, рече дека Пападимос има „техничко знаење“ кое й е потребно на земјата. 
„Можеме да преживееме ако ја оставиме настрана партиската политика и се концентрираме на рационален план за Грција“, рече таа за SETimes.
Но, иако Пападимос се вели дека е избран поради својата политичка независност и репутација на вешт технократ, постои скептицизам дека е премногу поврзан со институциите кои побараа штедење во замена за кредитите за спас.
„Тој е најпрво банкар, а потоа Грк“, рече за SETimes претседателот на Грчкиот центар за европски и меѓународни анализи, Ставрос Каркалецис. 
Пападимос „е чувар на системот и тој ќе ги продолжи политиките на Папандреу, кои се против најсиромашните грчки граѓани и општеството“, додаде тој.
Пападимос рече дека е сигурен оти ќе ја одржи Грција стабилна, иако тој -- како и Папандреу -- ќе се соочат со жесток отпор од синдикатите кои веќе закажаа штрајк за следната недела.
Пападимос ги призна тешкотиите.
„Земјата е на клучна раскрсница“, рече тој. 
„Јас не сум политичар, но имам искуство во економската политика на Грција и Европа.“
Јоргос Цогопулос, истражувач во Грчката фондација за европска и надворешна политика во Атина, изјави за SETimes дека Пападимос „е најдобриот избор во моментов поради тоа што е многу почитуван во Брисел и на меѓународно ниво“.
Тој рече дека Пападимос има друга клучна предност: „Тој ќе помогне да се намали дефицитот на кредибилитет, кој беше еден од најголемите проблеми за Грција“.
Но, тој рече дека новиот водач ќе мора да биде внимателен и да го избегне евентуалното губење на јавната доверба како што направи Папандреу инсистирајќи само на штедење, а не реформи и конкурентност.
„Не беше меморандумот [со Тројката] она што пропадна, туку политиката на претходната влада“, рече тој.
