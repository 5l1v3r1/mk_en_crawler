21/02/2006
БЕЛГРАД, Србија и Црна Гора -- Националниот совет за соработка со Трибуналот на ОН за воени злосторства во понеделникот (20-ти февруари) го одобри испраќањето на дополнителни документи кои ги бара Трибуналот, меѓу кои и 36 поврзани со Ратко Младиќ.
Според претседателот на советот, Расим Љајиќ, овие документи не биле дел од личното досие на Младиќ и истите ги содржат информациите за имињата кои Младиќ ги користел додека бил лечен во белградските болници во периодот 1993-1997 година, како и имињата на лицата кои биле овластени да ја подигаат неговата пензија.
Во останатите вести во врска со ова од понеделникот, Владета Јанковиќ, заменик-претседателот на владејачката Демократска партија на Србија и советник на премиерот Воислав Коштуница, рече дека случајот на Младиќ ќе биде наскоро решен.
Истовремено, локалните медиуми објавија дека Младиќ би можел да се најде во притвор во текот на следните десет дена.
Досега безброј пати кружеле информации за претстојното предавање или апсење на Младиќ, без конкретни резултати потоа.
Исто така во понеделникот, белградскиот окружен суд издаде меѓународна потерница за Богољуб Кариќ, поранешен мнозински сопственик на ГСМ операторот Мобтел.
Тој избега од земјата поради обвинувањата за измама и злоупотреба на функцијата.
(Политика, Блиц, Данас - 21/02/06;
RТС, АФП, АП, Танјуг - 20/02/06)
