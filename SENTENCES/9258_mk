09/07/2012
Енди Дабилис за Southeast European Times во Атина -- 09.07.12
Обидувајќи се да оди по затегната жица, премиерот Антонис Самарас изјави пред грчкиот парламент дека ќе се придржува на тешките мерки на штедење, што ги бараа меѓународните кредитори, во надеж дека тоа ќе води до повторни преговори кои тој им ги вети на гласачите заради олеснување на тешкиот товар кој ја држи Грција заглавена во длабока рецесија.
Самарас, во неговиот прв голем говор откако неговите конзервативци од Нова демократија победија на изборите на 17-ти јуни и создадоа кревка коалициска влада, рече дека Грција нема веднаш да бара промени на условите од вториот пакет финансиска помош, од 130 милијарди евра.
Грција преживува од првиот пакет за помош од 109 милијарди евра од Тројката ЕУ-ММФ-ЕЦБ, која инсистираше на кратења на платите, даночни зголемувања и намалени пензии. 
Самарас се спротивстави на тоа, но го поддржа вториот пакет. 
Тројката објави дека новата влада мора да направи понатамошни реформи и да скрати уште 12 милијарди евра трошоци, или приливот на пари може да биде запрен.
Самарас рече дека Грција ќе го забрза темпото на долгоодложуваната приватизација на државните субјекти, продажба или издавање под наем на државен имот, и ќе укине некои државни организации, но рече дека сé уште се надева дека ќе ја убеди Тројката да не брка 150.000 државни работници во текот на следните три години. 
Тој го одложи барањето за додавање уште две години за спроведувањето на тешките реформи.
Тој рече дека мерките на штедење што тој ги поддржа не функционираат, и создадоа 22,6 отсто невработеност, ја намалија економијата за 6,7 отсто и доведоа до затворање на 1.000 бизниси неделно. 
„Не сакаме да ги промениме целите“, поставени од Тројката за намалување на невројатниот дефицит на земјата од 330 милијарди евра. 
„Мораме да промениме сé што стои на патот во нашето остварување на овие цели.“
Тој рече дека ќе предложи други чекори на кратење на трошоците што не ги идентификуваше, наместо да прави сеопфатни кратења на трошоците, како и дека ќе се спротивстави на мерки што би воделе до нови загуби на работните места. 
Тој не ја истакна корупцијата, даночното затајување или другите предизборни ветувања за враќање на намалените пензии или анулирање на кратењата на минималната плата. 
Тој рече дека Грција мора да ги промовира „агресивно“ структурните реформи, наместо да бара промени во финансиската помош.
Хараламбос Царданидис, директор на Институтот за меѓународни економски односи во Атина, рече за SETimes дека Самарас се наоѓа во тешка позиција.
„Ќе биде многу тешко повторно да се преговара ако неговата влада не биде подготвена да преговара за програмата (на Tројката). 
Тој нагласи дека ќе ги приватизира претпријатијата, но не сум сигурен дека тоа е остварливо во рецесија. 
Не сме имале ниту една голема приватизација.“
Антонис Клапсис, шеф за истражување на експертската група на Нова демократија, Институтот за демократија „Константинос Караманлис“, рече дека Самарас немаше избор. 
„Владата јасно стави до знаење дека мораме да ги следиме основните насоки на договорот, и потоа имаме шанси за преговори“, рече тој за SETimes. 
„Во спротивно изгледа како Грција само да се обидува да се ослободи од договорот. 
Би кажале дека ги сакаме сите добивки, без никаква тешкотија.“
Новиот министер за финансии, технократот економист Јанис Стурнарас, ќе биде главниот претставник на државата на состанокот на претставниците на ЕУ во Брисел на 9-ти јули, каде што ќе го претстави случајот на Грција, како што тој и Самарас направија пред инспекторите на Тројката кои ја посетија Атина претходната недела.
Костас Ифантис, вонреден професор по меѓународни односи на Универзитетот во Атина, рече дека смета оти смирениот пристап на Самарас може да успее, освен ако Грците не прибегнат повторно кон протести, штрајкови или немири против мерките на штедење кои ја соборија претходната влада на поранешниот водач на ПАСОК, Јоргос Папандреу, минатата година.
„Добрата рамнотежа беше таа што покажа разбирање на ситуацијата“, рече Ифантис за SETimes. 
„Истата се состоеше од добра волја за спроведување на реформската агенда. 
Ќе има некаков вид повторни преговори и сега Грција ќе има нешто да покаже.“
