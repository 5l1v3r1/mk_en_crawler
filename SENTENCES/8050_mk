03/12/2012
Линда Карадаку за Southeast European Times во Приштина -- 03.12.12
Новата брза оптичка Интернет врска меѓу Косово и Албанија ќе го подобри квалитетот и ќе ја намали цената на онлајн услугите во двете земји.
Албанскиот преносен систем-оператор потроши 9 милиони eвра на проектот, додека средства обезбедија и Албански пошти (2,6 милиони евра) и косовскиот Интернет провајдер Кујтеса (2 милиони евра).
Екрем Хоџа, претседател на косовската Регулаторна управа за телекомуникации, изјави дека новиот дигитален автопат ќе го зголеми Интернет сообраќајот и ќе го подобри квалитетот на комуникацијата меѓу двете држави. 
Хоџа изјави за SETimes дека проектот вклучува мрежа од најновата генерација, која овозможува пренос на глас, звук и видео-услуги.
До отворањето на оваа нова мрежа, косовските оператори комуницираа со Албанија само преку микробранови линкови, што е помалку ефикасна технологија.
„Предностите на оваа технологија се во тоа што со користењето на оптичкoто влакнo се овозможува да нема електромагнетни пречки и се зголемува безбедноста на податоците“, рече Хоџа за SETimes. 
„Конекцијата преку оптичко влакно овозможува брз пренос и поголеми капацитети дури и на поголеми далечини, и конечно, има и поповолни цени.“
Новата мрежа ја дополнува постојната телекомуникациска инфраструктура на Косово, која вклучува слични конекции преку оптичко влакно со Македонија и Сорбија.
„Сите овие конекции се целосно функционални и придонесуваат за создавање поповолна, конкурентна средина во нашата земја“, изјави Хоџа заSETimes. 
„Конекцијата на Косово со Албанија преку оптичко влакно го прави Косово мост за поврзување на телекомуникациската инфраструктура со другите земји од Западен Балкан.“
Премиерот Хашим Тачи рече дека како нова држава на Косово му требаат значителни инвестиции во сите видови инфраструктура. 
Тачи додаде дека дигиталниот автопат ќе помогне да се зголеми социјалната помош, да се создадат нови работни места и ќе им овозможи на владите во двете земји да имаат корист од дигиталните услуги.
„Проектот Е-влада, кој ја зголемува ефикасноста на работата на владата и ги намалува трошоците на нејзината работа, може да се реализира само со развој на дигиталната мрежа“, рече Тачи.
Албанскиот премиер Сали Бериша рече дека граѓаните ќе имаат полза од поголемата Интернет брзина.
Претпријатието Албански пошти објави дека ќе обезбеди квалитетни услуги по поволни цени за потрошувачите.
„Намерата е меѓусебната поврзаност во иднина меѓу Тирана, Приштина и Скопје да се реализира во една оптичка мрежа“, се вели во соопштението на Албански пошти, и се додава дека новиот автопат ќе го зголеми бројот на Интернет корисници и ќе го подобри квалитетот за сите.
Според Меѓународниот сојуз за телекомуникации, Албанија имаше повеќе од 139.000 широкопојасни претплатници во 2011 година (4,34 на 100 жители). 
Скоро половина од албанските граѓани (49 отсто) користат Интернет, што е зголемување од 34 отсто во споредба со 2007 година.
Во извештај претходно оваа година на Косовското здружение за информатички и комуникациски технологии се заклучува дека скоро 75 отсто од косовското население има пристап до Интернетот, што е зголемување од 19 отсто од 2009 година.
Хоџа рече дека континуираниот напредок на комуникациската технологија овозможува иновации во производите и услугите и побрз економски раст.
„Сите сме сведоци дека скоро сé денес се спојува во информатичка технологија“, рече Хоџа. 
„Според тоа, Република Косово постепено станува важен телекомуникациски јазол, кој се фокусира на размената на Интернет сообраќајот.“
Амир Рашица, професор по информатички технологии на косовскиот приватен универзитет ААБ, изјави заSETimes дека развојот на комуникациската инфраструктура на земјата, исто така, игра клучна улога во меѓукултурната и меѓуетничката размена.
„Верувам дека е многу важно да се создадат виртуелни комуникациски мрежи со другите култури“, рече тој.
Туне Раса, 19-годишен студент, поминува часови на Интернет, но е највеќе заинтересиран за виртуелна комуникација во Косово.
„Што и да се прави во информатичката технологија, мене ми звучи добро“, рече Раса за SETimes. 
„Повеќе можности, повеќе комуникација.“
