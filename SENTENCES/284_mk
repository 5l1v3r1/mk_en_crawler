04/01/2010
Од Линда Карадаку за Southeast European Times -- 04/01/10
Рада Трајковиќ, докторка по професија, е ветеран меѓу локалните српски политичари на Косово. 
Таа беше остро критикувана од страна на Белград кога одлучи да стане набљудувач во Привремениот Административен Совет на Косово, во името на српскиот Национален Совет. 
Таа рече дека нејзината цел била да работи за зачувување на српската заедница на Косово.
Трајковиќ го поддржа учеството на Косовските Срби на локалните избори во ноември 2009-та година. 
Б92 ги цитираше нејзините зборови „изборите во Грачаница, Ранилуг и Колокот и проширената општина Ново Брдо претставуваат нова шанса за Србите“. 
Како резултат на нејзиниот став, таа го изгуби своето место како шеф на српскиот Национален Совет, кој ја отпушти на 1-ви декември.
Сепак, нејзиниот став, го делат многу Срби кои живеат јужно од реката Ибар. 
Даниела Митиќ, локален експерт на УНДП и мајка на две деца, соопшти за SETimes дека нејзината заедница станува понезависна и сака да се интегрира со цел да опстои. 
„Србите кои учествуваа на локалните избори се свесни дека можеби ќе можат да управуваат со нивните енклави“, рече таа. 
Во ексклузивното интервју, Рада Трајковиќ заборува за предизвиците кои претстојат и за нивно исполнување.
Southeast European Times: Учествувавте на неодамнешните локални избори на Косово, па дури и апелиравте до Косовските Срби да учествуваат. 
Колку е важно за Косовските Срби нивниот глас да биде слушнат во локалните и централните институции на Косово?
Рада Трајковиќ: Ние сме соочени со огромна дискриминација која доаѓа од централизираните институции. 
Оваа дискриминација го загрозува нашиот опстанок како нација на Косово. 
Процесот на децентрализација и создавањето на новите општини беа единствениот начин да ја заштитиме нашата заедница од дискриминацијата и да создадеме територијални целини каде Србите ќе можат да владеат сами со себе, и каде што ќе можеме да ги организираме нашите животи локално, како и да го заштитиме нашиот загрозен идентитет.
Многу е важно Србите на Косово да не дозволат нивната сопствена земја да биде отуѓена од нив, како во симболична, така и во институционална смисла. 
Мора да се потсетиме дека албанското раководство на Косово ги смени имињата на речиси сите градови, села и улици. 
На аеродромот во Приштина сите соопштенија се само на албански и англиски. 
Српскиот јазик не се користи официјално во јавните институции, иако ова е против самиот устав на Косово.
Територијата на Косово претрпе целосна промена во етно-културна смисла, особено бидејќи две третини од предвоената српска популација беа протерани од покраината и над 150 манастири и цркви беа уништени, додека пак стотици нови џамии беа изградени. 
Агресивноста на оваа трансформација не натера да веруваме дека само со моќни и функционални локални институции -- кои ќе имаат механизми да го заштитат нашиот идентитет и каде што ќе можеме да го искажеме нашето мислење -- може да биде заштитена мултиетничката и мултикултурната природа на Косово.
SETimes: Се чини дека српскиот Национален Совет ве казни за тоа. 
Каква ќе биде вашата реакција?
Трајковиќ: Ќе се борам против таа одлука и ќе се обидам да биде поништена. 
Ја оспорувам законитоста на одлуката бидејќи мнозинството од членовите на Советот не учетвуваа во гласањето. 
Сметам дека оваа одлука е последниот обид на екстремистите да ги наметнат своите планови како доминантни. 
Еднообразноста на мислењето обично е резултат на репресија и јас се спротивставувам на тоа. 
Не верувам дека можеш тврдоглаво да се обидуваш да наметнеш едно решение на сите проблеми и да ги занемариш сите одредени околности и реалноста која ги опкружува. 
После се, решението кое тие се обидуваат да ни го наметнат е истото она што не успеа на секое друго место на Балканот. 
Сите треба да учиме од овие грешки.
SETimes: Што мислите колку Белград влијаеше врз оваа одлука на српскиот Национален Совет?
Трајковиќ: Тоа е прашање за Белград, но мислам дека нив не им пречи ловот на вештици што го организираа против мене.
SETimes: Дали го поддржувате вистинското носење на одлуки од Косовските Срби наместо директивите од Белград?
Трајковиќ: Србите на Косово треба да бидат способни да го формулираат нивното независно мислење и да им ги искажат нивните потреби на сите три важни фактори кои ја оформуваат нивната реалност: Белград, Приштина и меѓународната заедница. 
Навредливо е за нас да бидеме третирани како неспособни да донесеме наши сопствени одлуки и судови. 
Ние живееме на оваа земја со векови и многу добро ги познаваме околностите и предизвиците со кои се соочуваме. 
Меѓутоа, ова не значи дека ќе се откажеме од нашите блиски врски со Белград.
SETimes: Се чини дека постои разлика во мислењата помеѓу локалните српски лидери на север и оние во останатиот дел на Косово. 
Каде ја гледате вашата иднина и иднината на вашата зеедница имајќи на ум дека вие сте ветеран меѓу локалните српски политичари на Косово?
Трајковиќ: Доколку Србите кои живеат северно и јужно од реката Ибар не ја координираат нивната заедничка стратегија за опстанок, мислам дека нема да има иднина за Србите на Косово. 
Децентрализацијата е добар начин да се поддржат Србите кои живеат јужно од реката Ибар, бидејќи нивниот опстанок е клучен фактор за демократизација на Косово. 
Тие се семето на едно мултиетничко Косово. 
Според тоа, нив им е потребна силна поддршка од меѓународната заедница да останат во енклавите и да го засилат нивното присуство таму.
Северно Косово е секако уникатно во своите околности. 
Оттука, него му е потребна посебна, можеби регионална, организација. 
Сепак, северот мора да има некој вид на институционални врски со Приштина, не за доброто на Приштина, туку за доброто на нивните сонародници кои живеат јужно од реката Ибар. 
Покрај тоа, според планот на Ахтисари, имаме право да формираме организација на сите српски општини на Косово. 
Ќе направам уште еден чекор напред и ќе побарам да биде формирана наша канцеларија во Брисел која ќе ни овозможи да ги заштитиме нашите права и интереси поефективно.
SETimes: Косовските Срби ќе имаат поголема моќ на локално ниво како резултат на процесот на децентрализација и новите општини создадени врз основа на предлогот на Ахтисари. 
Како може таа моќ да биде искористена во полза на Косовските Срби и благосостојбата на граѓаните на Косово воопшто?
Трајковиќ: Србите ги стекнаа овие привилегии како резултат на извештајот на Каи Еиде од ОН во кој тој посебно истакна дека опстанокот на нивната заедница е во опасност. 
Овој извештај, исто така, послужи како основа на планот на Ахтисари. 
Меѓутоа, овие ново формирани општини не се острови и тие не можат да функционираат во изолација. 
Тие претставуваат можност Косово да стане функционално мултиетничко, а ние да започнеме соработка со нашите соседи. 
А, бидејќи мнозинството српски општини се рурални по природа, ние очекуваме нашите подрачја да станат поурбанизирани. 
Ние очекуваме да се отворат нови можности за младите луѓе од нашата заедница. 
Исто така, очекуваме да имаме право да создадеме електронски и печатени медиуми на српски јазик кои ќе бидат застапени насекаде на Косово. 
Има многу работи кои треба да се направат.
SETimes: Што конкретно очекувате Приштина да направи за Косовските Срби?
Трајковиќ: Од нив очекувам да не ги нарушат нашите напори за изградба на институциите во новите општини, кои веќе се на добар пат. 
Исто така, очекувам да бидат поподготвени да ги решаваат прашањата поврзани со одговорноста за етнички мотивираните криминални дела кон Србите.
SETimes: Од различните истражувања, јасно може да се види дека сиромаштијата, невработеноста и економската ситуација воопшто се главните грижи кај граѓаните на Косово во целина, како и кај Косовските Срби. 
Што може да се направи за да се промени ваквата ситуација?
Трајковиќ Она што ни е потребно на сите е стабилно Косово. 
Тоа е главниот предуслов за секоја инвестиција. 
Тоа значи дека треба да воспоставиме легална комуникација помеѓу Србите и Албанците и помеѓу Белград и Приштина. 
Ако ја воспоставиме оваа легална и транспарентна комуникација, ние можеме да работиме заедно со цел да ја сопреме нелегалната и криминалната комуникација која, за жал, функционира совршено и на еден мултиетнички начин. 
Би било трагично Косово да функционира мултиетнички само во криминално милје. 
Значи, треба да работиме заедно.
SETimes: Како ја гледате иднината на Косово општо земено и иднината на вашата заедница?
Трајковиќ: Мислам дека иднината на Косово треба да биде одредена од страна на нови политички елити кои нема да имаат нелегално минато. 
Некои нови луѓе од двете заедници треба да седнат и рационално да разговараат за нивната иднина, без мрачната сенка на историјата. 
Можеби еден ден некои луѓе од албанската заедница ќе ја прифатат потребата од поблиски врски со Белград во обид за наша заедничка европска иднина. 
Можеби Белград ќе и даде приоритет на грижата за вистински интерес и права на Србите на Косово во однос на опсесивната борба само за територија. 
Верувам дека Албанците имаат демократски потенцијал кој треба да биде признаен и поддржан. 
А, демократските идеи секогаш излегуваат на виделина.
Косово доби голема меѓународна поддршка и охрабрување, и му се дадени многу работи без да се бара одговорност од косовските лидери. 
Во претстојниот период ситуацијата на Косово ќе зависи од таа одговорност и способноста на косовските лидери. 
Нивната иднина се повеќе и повеќе ќе зависи од одобрувањето на нивните граѓани. 
Меѓутоа, најважното нешто за мене е да имаме еден конструктивен Белград кој, преку зајакнувањето на српската заедница на Косово и постојаните напори да го зачува нашето културно наследство, исто така ќе го зачува и неговото влијание на Косово.
