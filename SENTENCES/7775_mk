21/02/2013
Светла Димитрова за Southeast European Times во Софија -- 21.02.13
Поранешниот бугарски премиер Иван Костов ја критикува оставката на премиерот Бојко Борисов, велејќи дека водачот на владејачката централно-десничарска партија ГЕРБ не требаше да поднесе оставка кога треба да се решат голем број клучни прашања, како што е раширената сиромаштија и високите сметки за комуналните услуги.
„Борисов просто го предаде управувањето со државата на БСП [Бугарската социјалистичка партија] и МРФ [Турското движење за правата и слободите]“, рече Костов, претседател на десничарската партија Демократите за силна Бугарија.
„Се однесувате како возач кој демонстративно го фрла клучот и го напушта удрениот автомобил.
Владеењето на ГЕРБ не беше десничарско владеење:
тоа беше измама.
Обидот на Борисов да ја префрли одговорност на МРФ нема да држи вода.“
Борисов поднесе оставка во средата (20-ти февруари), по 10 дена протести низ целата држава, кои се претворија во насилство.
Пратениците во еднодомниот парламент од 240 места на оваа балканска држава, во четвртокот гласаа 209 наспрема 5 за прифаќање на оставката на владата.
Пратеникот на МРФ Љутви Местан предложи политичарите да не губат време и да продолжат со формирањето привремена влада.
Тој препорача предвремени избори на 28-ми април.
„Клучно е оставката да биде придружена со јасно уверување дека не само ГЕРБ, туку ниту една друга политичка сила нема да се обиде да формира влада во рамките на мандатот на 41-вото Национално собрание“, рече тој во парламентот.
Протестите овој месец се фокусираа на високите сметки за електрична енергија и поплаките против претпријатијата за електродистрибуција.
Пазарот е поделен меѓу три претпријатија – ЧЕЗ на Чешката република на запад, Енерго-Про на североисток и австриски ЕВН, кој работи во југоисточна Бугарија.
На крајот, митинзите се претворија во антивладини протести, при што демонстрантите ги обвинија сите партии што владееја со земјата во изминатите 23 години за континуираната сиромаштија.
Борисов во вторникот најави серија мерки, вклучително и можно намалување на цените за електрична енергија од 8 отсто, почнувајќи од следниот месец.
Тој, исто така, рече дека земјата ќе преземе чекори за повлекување на лиценцата на ЧЕЗ, наведувајќи ги како причина наводните прекршувања на дозволата на претпријатието за работа во Бугарија.
Но, откако протестите во Софија се претворија во насилство во вторникот вечер, при што 25 лица беа уапсени, а најмалку 14 беа повредени во судирите со полицијата, Борисов наместо тоа, ја поднесе својата оставка во средата – помалку од пет месеци пред редовните парламентарни избори кои требаше да се одржат во јули.
Некои експерти велат дека оставката на владата ќе има минимално влијание врз економијата на Бугарија, бидејќи инвеститорите веќе беа несигурни за изборите во јули.
„Нормално, секоја политичка нестабилност создава чувство на зголемен ризик за водење бизнис, а особено за долгорочните инвестициски планови“, рече за SETimesЛучезар Богданов, аналитичар во софиското консултантско претпријатие Индустри воч.
„Но, од една страна, не смееме да заборавиме дека имаше ескалација на тензиите во последниве недели.
Од друга страна, видовме дека се предлагаат различни политички идеи, кои и онака изгледаа застрашувачки, особено ако беа прифатени – економскиот популизам веќе почна да се шири.“
Следниот чекор ќе го диктира претседателот Росен Плевнелиев, кој може да ѝ понуди на друга партија претставена во парламентот, да ја преземе контролата на владата до изборите во јули.
Ако тоа биде неуспешно, тој ќе организира привремена влада задолжена за планирање специјални избори.
Според Антони Галабов, професор по политичка социологија и култура на катедрата за политички науки во Новиот бугарски универзитет во Софија, оставката на владата „не беше добар потег [за земјата]“.
„Најверојатно се движиме во правец на формирање привремена влада назначена од претседателот, која треба да ги организира следните избори“, рече тој за SETimes, стравувајќи дека работите во државата ќе „влезат во ќор-сокак“.
„Во едни такви околности, државната администрација обично претпочита да не презема дејства, што е токму спротивно на она што ни треба во моментов, а тоа е максимално интензивирање на реформскиот процес“, рече Галабов.
