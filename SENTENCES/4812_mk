04/05/2009
(AФП, Скотсмен, МИА, АП, Ројтерс, ДПА, Дојче веле, МИА, СНА - 03/05/09)
Илјадници Албанци, вклучително и политички водачи, присуствуваа на погребот во неделата (3-ти мај) на пратеникот од Социјалистичката партија (СП), кој беше убиен претходната вечер, околу осум недели пред општите избори, кои се клучни за кандидатурата на земјата за ЕУ.
Фатмир Џинди (49) беше застрелан од двајца неидентификувани напаѓачи доцна во саботата, веднаш откако го паркирал својот автомобил пред својот дом во градот Росковец, околу 100 километри југозападно од Тирана. 
Портпаролот на полицијата, Клодијан Бранко, рече дека политичарот, кој го служеше својот трет мандат како член на албанскиот парламент од 140 места, беше погоден со шест куршуми од автоматска пушка „калашњиков“. 
Тој почина на пат за регионалната болница, во блискиот град Фиер.
Џинди е втор пратеник убиен во Албанија по падот на комунизмот во 1990 година. 
Првиот беше Азем Хајдари, од десничарската Демократска партија на премиерот Сали Бериша, чиј атентат во септември 1998 година доведе до неколкудневни нереди низ целата земја.
Комесарот за проширување на ЕУ, Оли Рен, им се приклучи на албанските водачи и високите претставници на СП, во осудувањето на убиството од саботата и ги повика властите да дејствуваат брзо за идентификување на извршителите и нивно изведување пред лицето на правдата.
„Силно го осудувам убиството и им упатувам искрено сочувство на семејството и пријателите на Џинди“, вели Рен во официјалното соопштение од неделата.
Ова е „исклучително тежок инцидент, кривично дело кое треба да се испита и реши што е можно поскоро“, рече Бериша.
Претседателот Бамир Топи искажа сличен став, додека претседателот на парламентот, Јозефина Топали, која отпатува за Росковец за да му изрази сочувство на семејството на Џинди, рече дека била „шокирана“.
Опишувајќи го својот починат колега како „симбол на зрелоста и пријателството кој зрачеше со човечност“, Грамоз Руци, висок претставник на СП, рече дека не може да ја исклучи можноста убиството да било политички мотивирано.
Водачот на СП Еди Рама, кој отпатува за Росковец за да го утеши семејството на Џинди, рече дека ова е „убиство со умисла и дека правдата треба да ги стигне одговорните за ова многу сериозно кривично дело“.
Полицијата го испитува инцидентот и понуди награда од 250.000 евра за секоја информација која ќе води до фаќање на убијците на Џинди. 
Но, тие одбија да кажат дали го идентификувале мотивот.
Инцидентот се случи само по еден месец по влезот на Албанија во НАТО и само пет дена откако Бериша ја поднесе официјалната апликација на неговата земја за членство во ЕУ, за време на посетата на Прага на 28-ми април.
Во својот последен редовен извештај за напредокот на Албанија, објавен во ноември 2008 година, Европската комисија (ЕК) ја повика оваа балканска земја да не го прави тој потег пред општите избори на 28-ми јуни.
Сите избори што се одржуваат во земјата од 1990 година се нарушени со инциденти и наводи за измама.
Извештајот на ЕК, исто така, ја повика Тирана да ја засили борбата против организираниот криминал и корупцијата.
