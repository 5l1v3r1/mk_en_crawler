22/06/2005
(Американска амбасада во Хрватска - 14/06/05; хрватско Министерство за мориња, туризам, транспорт и развој, Радио Задар - 13/06/05)
Хрватскиот заменик-министер за мориња, туризам, транспорт и развој, Људевит Херцег, и американскиот амбасадор во Хрватска, Ралф Френк, ја отворија ново-реконструираната фискултурна сала во основното и средното училиште во градот Обровац на 13-ти јуни. 
Реконструкцијата претставува најновиот проект за хуманитарна помош во Хрватска, остварен со финансиска поддршка од САД.
На церемонијата на сечење на лентата Френк рече дека помошта претставува израз на посветеноста на неговата земја на народот во Хрватска. 
„Од 1992 година САД обезбедија преку 407 милиони американски долари за Хрватска, за зајакнување на демократските институции и за поддршка на политичките, економските и социјалните реформи кои се од суштинска важност за создавањето и одржувањето на подобра иднина за сите Хрвати, без оглед на етничкото наследство“, рече тој.
Обровац се наоѓа во задарската жупанија, на левиот брег од реката Зрмања, и има вкупно 1.660 жители. 
Иницијативата, која има за цел подобрување на квалитетот на животот во градот, претставуваше заеднички напор на американската Европска команда (ЕУКОМ), Американската агенција за меѓународен развој (УСАИД) и хрватската влада.
Висината на американската помош во овој градежен проект и претходната изградба на основното училиште изнесува 650.000 американски долари“, се вели во соопштението на Американската амбасада во Загреб. 
Основното училиште, оштетено за време на конфликтот во периодот 1991-1995 година, беше реконструирано со помош од УСАИД.
Само за фискултурната сала поддршката на САД изнесуваше скоро 336.000 американски долари, вклучувајќи ја и поддршката од ЕУКОМ од 250.000 американски долари за изградбата и 25.000 американски долари за спортска опрема, во рамките на програмата на американската војска за хуманитарна помош. 
Поддршката од УСАИД дојде во форма на финансиска и техничка помош. 
Хрватското Министерство за мориња, транспорт, туризам и развој вложи скоро 269.000 американски долари.
„Овие градежни напори се прилично обемни и повлекуваат отстранување на оштетената зграда, поставување на специјални темели и изградба на оваа прекрасна нова градба“, рече Френк на церемонијата. 
Овој проект следеше по неколку слични проекти спроведени со поддршка од ЕУКОМ и УСАИД и тесна соработка и делење на финансиските трошоци со Министерството за мориња, транспорт, туризам и развој. 
Меѓу нив е и проектот за изградба и реконструкција во Пакрац, кој помогна во удвојувањето на капацитетот на интернатот за учениците од средното образование. 
Тој беше завршен во април 2004 година, со поддршка од ЕУКОМ и УСАИД во вкупна вредност од повеќе од 300.000 американски долари.
Меѓу другите примери е и реконструкцијата на основните училишта во Батањани, завршена во мај 2002 година, како и во селото Горице во општина Драгалиц, во декември 2001 година. 
Средствата што ги обезбеди ЕУКОМ за овие два проекта изнесуваат вкупно 130.000 американски долари.
