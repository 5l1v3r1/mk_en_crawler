02/05/2013
Сафет Кабашај за Southeast European Times во Приштина -- 02.05.13
По еден месец од мандатот како гувернер на Централната банка на Косово, Бедри Хамза ветува дека ќе ја одржи активната улога на главната банка меѓу националните институции вклучени во борбата против економскиот криминал.
Назначувањето на Хамза на позицијата беше критикувано од опозицијата и групите на граѓанското општество, бидејќи тој е клучна фигура во косовската мнозинска коалиција. 
Тој беше министер за финансии пред да поднесе оставка во јануари.
Во ексклузивното интервју за SETimes, Хамза рече дека Централната банка „ќе продолжи да биде активна во работните групи и релевантните механизми на национално ниво, кои имаат за цел борба против неформалната економија [и] перењето пари“.
Хамза рече дека банката ќе создаде стабилен, транспарентен и доверлив финансиски систем во Косово.
Самир Леши, финансиски експерт во косовската Стопанска комора, рече дека Централната банка може да се бори против економскиот криминал само заедно со полицијата, обвинителството и судовите.
„Сите овие институции треба да се борат против економскиот криминал и на краток рок тие треба да процесуираат и да носат одлука, бидејќи ако им треба премногу долго време, тие стануваат индикатор за недостатокот на сериозност во спречувањето и борбата против економскиот криминал“, рече Леши за SETimes.
Девет комерцијални банки работат во Косово, што според Хамза ќе влијае на конкуренцијата за банкарските производи и нивните цени. 
Тој додава дека Косово останува водач во регионот во поглед на економскиот раст, фискалната стабилност и стабилноста на банкарскиот систем и тој го одобрува концептот за регионална берза.
„Малите економии, како оние на повеќето земји во регионот, не успеаја да создадат динамична берза, освен во неколку случаи. 
Регионалната берза би била можност за охрабрување на соработката и побрз развој на одделните држави и регионот во целина“, рече Хамза.
За многу граѓани и бизниси, позагрижувачка е високата каматна стапка во Косово. 
Хамза очекува заедно со напредокот во бизнис климата, да има и зголемена оперативна ефикасност на банкарскиот систем и последователно, значајно намалување на каматните стапки за кредитите.
Леши рече дека високите каматни стапки може да се регулираат со директива од Централната банка, но додаде дека конкуренцијата меѓу банките би требало да ја регулира стапката. 
Тој рече дека како алтернатива, Централната банка може да ја разгледа можноста за формирање банка за развој со пониски каматни стапки, што ќе ја наметне потребата врз другите банки да ги намалат нивните стапки.
Главната одговорност на Централната банка, рече Хамза, е да обезбеди стабилен финансиски систем. 
Тој рече дека нивото на стабилност ќе се проценува со континуираниот надзор на банкарските активности и соодветна анализа на надлежните оддели од Централната банка.
Значителни приходи се обезбедуваат со девизни дознаки, придонеси од дијаспората, и затоа земјата е фокусирана на готовинските плаќања. 
Хамза рече дека Централната банка формираше Национален совет за плаќања, кој има за цел да ги унапреди начините на плаќање без готовина.
„Податоците од системот на домашни плаќања покажуваат континуиран пораст во обемот и вредноста на трансакциите што се вршат преку банкарскиот систем“, рече Хамза, додавајќи дека придонесот на Централната банка во рамките на меѓуагенциската група за намалување на неформалната економија, останува важен приоритет.
Изборот на Хамза на челната позиција во Централната банка наиде на остро спротивставување од страна на граѓанското општество и опозицијата, поради неговата претходна висока позиција во владејачката Демократска партија на Косово. 
Но, тој вети дека ќе работи независно.
„Независноста на оваа институција е загрантирана со законот за Централната банка на Косово. 
За време на моето раководење, оваа независност ќе се зачува и соодветно ќе се заштити“, рече Хамза.
Албан Хашани, директор за истражување на Институтот Риинвест, изјави за SETimes дека изборот на Хамза на функцијата ја расипа независната димензија на институцијата.
„Како клучен член на една политичка партија вчера, неговата политичка независност е сомнителна. 
Покрај тоа, начинот на избор на луѓе кои се политички идентификувани на врвни позиции на независни институции, создава несоодветен преседан“, рече Хашани.
Тој додаде дека Централната банка треба да биде посветена на докажување дека нејзината независност не е компромитирана. 
Во отсуство на монетарна политика, рече Хашани, активноста на банката е ограничена, но нејзината активност како регулатор треба да се зајакне.
„Покрај тоа, истата треба да го унапреди ширењето на пазарот и да ја зголеми конкурентноста во банкарскиот и осигурителниот пазар, што ќе овозможи подобрување на понудата на финансиските институции“, рече Хашани.
Дали косовските институции, како што е Централната банка, заземаат доволно активна улога во намалувањето на неформалната економија. 
Споделете ги вашите коментари долу.
