06/02/2009
Од Пол Чикои за Southeast European Times во Букурешт -- 06/02/09
Меѓународниот суд на правдата (МСП) во Хаг во вторникот (3-ти февруари) ја призна романската сувереност над поморската област од 9.700 квадратни километри -- 79 отсто од 12.000 квадратни километри кои Романија и Украина ги оспоруваат. 
Водите лежат јужно од Змискиот остров во Црното Море.
Областа е богата со околу 70 милијарди кубни метри природен гас и 12 милиони тони нафта, кои моментно се проценуваат на 23,4 милијарди евра, кои би можеле да ја осигурат романската енергетска независност за повеќе од 15 години, велат експертите.
Пресудата на МСП стави крај на територијалниот спор кој се продлабочуваше повеќе од половина век. 
Во 1948 година Советскиот Сојуз ја принуди Романија, во тоа време нејзин сателит, да се откаже од Змискиот остров, кој се наоѓа 45 километри источно од делтата на Дунав. 
Во 1997 година Романија и Украина потпишаа спогодба за границите, но се согласија да не се согласат околу островот и неговите околни води. 
Хаг го започна претресот на случајот во септември 2004 година.
„Пресудата на МСП ... 
претставува голем успех за романскиот министер за надворешни работи“, рече претседателот Трајан Башеску, кој се наоѓаше во официјална посета на Унгарија кога МСП ја објави својата пресуда. 
Тој и неговиот унгарски колега, Виктор Јушченко, имаа телефонски разговор во кој се согласија дека „Романија и Украина ќе ја почитуваат одлуката на МСП“.
Откако беше донесена пресудата романските медиуми се фокусираа на ѕвездата во подем Богдан Ауреску (39), кој ја претставуваше Романија на рочиштата на МСП, и е сега државен секретар во Министерството за надворешни работи. 
Новинарите го прикажуваат како олицетворение на новата генерација дипломати на нивната земја.
„Пресудата на МСП ... 
ги следи општите правила: ниту една страна не е сосема задоволна или незадоволна ... 
Мислам дека, за Романија, ова е половина победа -- но тоа е најдобриот резултат на кој можевме да се надеваме“, рече Виктор Лупи, заменик главен уредник на весникот на англиски јазик Nine o'clock за Southeast European Times.
„Дали овие резерви на природен гас и нафта ќе не доведат до енергетска независност? 
Зависи од способноста на нашите водачи да ја искористат можноста“, додаде тој.
Дел од националната воодушевеност исчезна со сознанието дека поранешната влада на либералите му доделила делумни права за експлоатација на странско претпријатие дури и пред пресудата на судот.
Поради критиките во медиумите актуелната влада го обелодени документот кој ги открива овие договори што датираат од 1992 година. 
Премиерот Емил Боц рече дека неговата влада темелно ќе го проучи документот.
