16/03/2006
(Ројтерс, АП, РФЕ/РЛ, ФЕНА, ХИНА, МКТЈ - 15/03/06)
Меѓународниот кривичен трибунал за поранешна Југославија (МКТЈ) во средата (15-ти март) ги осуди двајцата поранешни команданти на босанските муслимани, обвинети за воени злосторства извршени за време на конфликтот во Босна и Херцеговина (БиХ) во периодот 1992-1995 година.
Судската комисија од три члена, со која претседаваше судијата Жан-Клод Антонети, го осуди пензионираниот генерал Енвер Хаџихасановиќ на пет години затвор, а поранешниот бригаден-генерал Амир Кубура на две и пол години. 
Двајцата поранешни членови на армијата на БиХ (АБиХ) се помеѓу босанските муслимани со највисок ранг на кои им се суди во Хашкиот трибунал.
Изменетото заедничко обвинение од септември 2003 година ги товареше по седум точки за прекршување на законите или обичаите на војувањето, за убиствата или суровиот третман на голем број босански Хрвати и Срби од страна на војниците под нивна команда, како и за намерно уништување на градови, села, пљачкосување на имот, како и уништување на верски објекти. 
Сите злосторства што ги детализираа обвинителите на ОН во документот се извршени во периодот помеѓу јануари 1993 и март 1994 година.
Хаџихасановиќ беше командант на третиот корпус на АБиХ до 1-ви ноември 1993 година, кога беше унапреден во началник на Врховната команда на АБиХ. 
Кубура стана началник на Третиот корпус на Седмата муслиманска бригада на АБиХ на 1-ви јануари 1993 година, а во јули истата година беше назначен за командант на таа бригада.
Двајцата офицери „знаеле или имале причина да знаат дека силите на АБиХ под нивна команда и ефективна контрола ќе извршат такви дела или веќе го сториле тоа ... 
и тие не презеле неопходни и разумни мерки за спречување на таквите дејства или за казнување на извршителите поради тоа“, се вели во обвинението. 
Обвинителите бараа дваесетгодишна затворска казна за педесетипетгодишниот Хаџихасановиќ и десетгодишна затворска казна за четириесетидвегодишниот Кубура.
Во средата судиите на МКТЈ ги прогласија двајцата за виновни поради неспречување на злосторствата или неказнување на војниците под нивна команда кои ги извршија истите, меѓу кои и странските исламистички борци Муџахедини.
Хаџихасановиќ, кој имаше контрола врз одредот на Муџахедините, не ги спречил своите подредени жестоко да ги претепуваат и физички да ги злоупотребуваат петтемина цивили од босанските Хрвати и Срби во општината Травник, како и да убијат еден босански Србин во октомври 1993 година во затворот Орашац, заклучи судот. 
Исто така, тој беше прогласен за виновен поради тоа што не ги спречил ниту казнил припадниците на неговите сили кои жестоко се однесувале со цивилите и воените затвореници во пет затвори во 1993 година.
Судската комисија го осуди Кубура за непреземање на неопходни и разумни мерки за казнување на припадниците на своите сили кои извршиле грабеж на приватниот или јавниот имот во селата Сушањ, Овнак, Брајковици и Граховчичи во јуни 1993 година, како и во селото Варес во ноември 1993 година.
Сепак, поранешните команданти на босанските муслимани беа ослободени од најсериозните точки на обвинението, меѓу кои и масакрот на 23 мажи и една млада жена од босанските Хрвати во близина на селото Малине во општината Травник на 8-ми јуни 1993 година.
Обвинителите, според судската комисија, не докажаа дека Муџахедините и официјално й се приклучиле на АБиХ и дека биле де јуре подредени на Хаџихасановиќ и Кубура пред 13-ти август 1993 година, кога беше формирана единицата „Ел Муџахед“ и беше приклучена на Третиот корпус.
Ова беше прва пресуда на МКТЈ поврзана со присуството на странски муслимански и муџахедински борци, вклучени во конфликтот во БиХ во периодот 1992-1995 година.
Вкупно 828-те денови што Хаџихасановиќ и Кубура ги поминаа досега во притвор ќе им бидат пресметани во нивните казни.
