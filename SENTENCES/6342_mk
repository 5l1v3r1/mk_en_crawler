22/12/2011
Од Георги Митев Шантек за Southeast European Times во Белград -- 22.12.11
По едномесечна суша, недостигот од електрична енергија низ целиот Балкан, сега станува акутен. 
Снабдувачите одговорија на постојаната побарувачка и намаленото снабдување со зголемување на цената од 6,5 на 11 евроценти за киловат час.
Драстичниот пад на нивоата на водата влијаеше на хидроелектричните брани, при што производството од термалните електроцентрали и -- во Бугарија и Романија -- нуклеарните капацитети достигна полн капацитет.
„Ситуацијата е стабилна, но многу тешка“, рече за SETimes Момчило Чебаловиќ, шеф за комуникации во ЕПС, српски државен снабдувач на енергија. 
„За среќа, ние вршевме редовно навремено одржување и системот работи беспрекорно дури и со вакво оптоварување.“
Според ЕПС, термоцентралите работат со ист капацитет како главните германски термоцентрали. 
Сепак, и понатаму има недостиг, од голем број причини.
Една е намалениот воден тек во хидроелектричните централи, кои произведуваат околу 10 киловатчасови, најниско ниво на производство од 1926 година.
Во исто време, електричната енергија во Србија е релативно евтина, како за потрошувачите, така и за комерцијална употреба. 
Поради ниската продажна цена од околу 5,5 евроценти, греењето со електрична енергија е поисплатливо во зима.
Како многу други Срби, и Никола Жарковиќ од Белград користи електрична енергија за загревање на својата куќа.
„Мојата населба нема гас или централно греење, и јас сигурно не можам да користам дрво или јаглен за греење во центарот на градот. 
Дури и да можев, не би го правел тоа бидејќи е поевтино да се плати 70 евра за електрична енергија во текот на три или четири месеци во сезоната, наместо 60 евра секој месец, како оние со централно греење“, рече Жарковиќ за SETimes.
Сегашната дневна потрошувачка изнесува 118,3 милиони киловатчасови и 16,6 милиони киловатчасови се увезуваат -- околу 14 отсто од вкупната побарувачка на електрична енергија.
Сепак, сегашната ситуација може да не се промени кога ќе заврши сушата, бидејќи недостасува производствен капацитет и инвестициите во енергетската инфраструктура се скапи и даваат резултати само на долгорочен план.
„Кога ги имате парите што ви се потребни и сите планови се завршени, сепак морате да ,потрошите’ две години за да изградите електроцентрала и четири или пет за термоцентрала на [јаглен]“, рече за SETimes енергетскиот консултант Дејан Стојадиновиќ. 
„Дури и кога сакате да замените генератор во стара електроцентреала морате да почекате една година или повеќе за производителот да изработи таков. 
Не можете само да го купите од продавница.“
По една деценија статичен раст во српскиот енергетски сектор, сепак има знаци за движење напред.
Александар Јаковљевиќ, шеф на Стратегискиот сектор на ЕПС изјави за SETimes дека тимовите на ТЕ Колубара Б ЕПС тесно соработуваат со италијанската енергетска фирма Едисон на прелиминарна физибилити студија, со заедничко претпријатие кое се очекува да се формира на крајот од февруари 2012 година. 
Италијанците понудија да изградат две електроцентрали од 375 мегавати.
Во меѓувреме, Европската банка за обнова и развој ќе й обезбеди на Србија заем од 45 милиони евра за реконструкција и развој на серија од хидроелектрични брани.
Кинески и руски претпријатија, исто така, инвестираат во голем број проекти во енергетскиот сектор на нафта, гас и јаглен.
Но, Србија не е единствената земја во регионот што се бори со енергетски недостатоци.
Во Романија, на пример, производството опадна, и извозот на енергија е намален. 
Водечкиот производител, Хидроелектрика, беше принуден да ги поништи сите трговски договори по инцидентот во еден од неговите објекти во октомври.
Сите централи -- вклучително и нуклеарката Козлодуј -- работат како што треба во Бугарија, при што се извезуваат 1.200 мегавати (МВ). 
Но, земјата е близу до својот максимален капацитет за извозен трансфер од 1.230 мегавати на час.
Ситуацијата е далеку полоша во Црна Гора и Албанија, кои увезуваат струја поради сушните услови. 
Извршниот директор на ЕП Црна Гора, Зоран Ѓукановиќ, апелираше до потрошувачите да штетат енергија.
Ситуација не е подобра ниту во Македонија, која увезува 400 мегавати на час и е само нешто подобра во Грција, каде што се пренесуваат просечно 250-300 мегавати на час.
Хрватска и Босна и Херцеговина, исто така, увезуваат електрична енергија, 800 мегавати, односно 100-150 мегавати на час.
Република Српска, нето извозник на електрична енергија, беше принудена да ги откаже сите договори за продажба поради тешката хидролошка ситуација.
