04/04/2006
(Њу Анатолијан, Турски дневни вести, Journal of Turkish Weekly, Фајненшал мирор, Кипарска новинска агенција - 03/04/06; Европска народна партија - 31/03/06)
Европската народна партија (ЕПП) во петокот (31-ви март) повика на обновени напори под водство на ОН за изнаоѓање на решение за кипарското прашање и посилна улога на ЕУ во процесот. 
Во резолуцијата усвоена за време на дводневниот конгрес во Рим, ЕПП побара од генералниот секретар на ОН, Кофи Анан, „повторно да ја започне својата иницијатива за постигнување решение што ќе биде прифатливо за сите заедници во Кипар“.
Во документот, предложен од водачот на опозициската партија на кипарските Грци Демократски митинг, Никос Анастасијадес, исто така, се повикува Брисел „поактивно да се ангажира во меѓународните напори за решавање на кипарскиот проблем“.
ЕПП ја сочинуваат 68 демохристијански и конзервативни партии од 35 земји и, заедно со Европските демократи, брои 264 членови во Европскиот парламент од 732 пратеници, кои ја формираат најголемата политичка група во парламентот.
Последните меѓународни напори за ставање крај на поделеноста на Кипар завршија без успех во април 2004 година, кога мнозинството кипарски Грци го одбија планот на Анан за постигнување решение, додека мнозинството кипарски Турци го прифатија. 
На крајот, само меѓународно признаениот дел на кипарските Грци од овој медитерански остров пристапи во ЕУ на 1-ви мај истата година. 
Турската Република Северен Кипар е признаена само од Анкара.
Кипар е поделен по турската воена инвазија во 1974 година, која уследи по државниот удар поддржан од Атина на кипарските Грци, кои бараа обединување на островот со Грција.
Во својата резолуција ЕПП ја повикува Турција „да издејствува рано повлекување, во согласност со соодветните резолуции на ОН, на своите сили според еден конкретен распоред“. 
Понатаму се бара од Анкара целосно да го ратификува и спроведува протоколот за проширување на својата царинска унија со сите 25 членки на ЕУ, како и да ја признае Република Кипар.
Турција рече дека проширувањето на царинскиот договор не подразбира и признавање на властите на кипарските Грци. 
Високи турски официјални претставници, меѓу кои и премиерот Реџеп Тајип Ердоган, наводно, јасно ставија до знаење дека пристаништата и аеродромите во земјата ќе останат затворени за бродовите и авионите на кипарските Грци сé додека заедницата на кипарските Турци и понатаму живее во изолација.
