26/05/2006

Бугаријa доби 28,6 милиони евра од туристичките приходи во текот на првото тримесечје од 2006 година - околу 4 милиони евра повеќе од истиот период минатата година. 
Ноќевањата на странските туристи донесоа 17,4 милиони евра од вкупната цифра. 
Околу 47 отсто од приходите дојдоа од посетите на Софија, додека остатокот беше од зимските центри. 
Според аналитичарите на бугарската Национална банка, цифрите се разочарувачки, со оглед на тоа што не се доволни за да го намалат сé поголемиот дефицит на земјата.
***
Aлбанскиот надворешен трговски дефицит достигна 375 милиони евра во првото тримесечје од 2006 година, според последните официјални податоци. 
Податоците, исто така, покажуваат дека просечната стапка на инфлација изнесувала 1,4 отсто во истиот период. 
Нема информации за едногодишната измена на надворешниот трговски дефицит.
***
Хрватскиот надворешен дефицит се намали за 3,2 отсто за период од една година во април, по годишниот раст од 6 отсто, објавен во март. 
Според државното биро за статистика, падот е најголем во производството, кое опадна за 4,9 отсто за период од една година.
***
Вкупно 52,8 отсто од акциите на втората по големина банка во Maкедонија, Комерцијална банка, ќе бидат ставени на продажба на стратешки надворешен инвеститор. 
Според соопштението за печатот, 92 акционери во банката се согласиле да ги продадат своите акции во заеднички пакет. 
Од потенцијалниот сопственик ќе се бара да даде понуда за купување на малцинските акции во подоцнежната фаза.
***
Победникот на тендерот за 67 отсто од романскиот регионален дистрибутер на електрична енергија, Електрика Мунтенија Суд, ќе биде објавен следната недела, според директорот на претпријатието, Николае Короиу. 
Пет понудувачи се ставени на потесната листа во приватизационата процедура: ЧЕЗ (Чешка), Енел (Италија), Газ де Франс (Франција), Ибердрола (Шпанија) и РВЕ Енерџи (Германија). 
Според извештаите во медиумите, цената на идниот договор може да достигне 750 милиони евра.
***
Околу 15.000 вработени протестираа во Букурешт на митингот организиран од трите најголеми синдикати. 
Тие побараа зголемување на минималните плати и пензии, подобрени работни услови и владини мерки за намалување на сиромаштијата и создавање на нови работни места.
***
Според последните официјални податоци, стапката на невработеност во Tурција се зголеми малку, на 11,9 отсто, во февруари - зголемување од 0,1 отсто од претходниот месец. 
За период од една година стапката на невработеност во февруари беше 0,2 отсто повисока.
***
Властите во Федерацијата на Босна и Херцеговинa (ФБиХ) започнаа процедура за принудна наплата на околу 459 милиони евра ненаплатени даноци. 
Околу една третина од оваа сума ја сочинуваат казнените каматни стапки.
(разни извори 19/05/06 - 26/05/06)
