15/07/2011
Билјана Пекушиќ за Southeast European Times во Белград – 15.07.11
Српската Комисија за откривање на тајните гробници можеби го лоцираше местото каде што четничкиот командант Драгољуб „Дража“ Михајловиќ е убиен и закопан. 
Наводното откритие предизвика повторна дебата за неговата улога во Втората светска војна.
Местото се наоѓа во близина на поранешниот затвор на Ада Циганлија, полуостров кој беше претворен во остров на реката Сава, и кој оттогаш стана омилено место за одмор за Белграѓани.
„Пронајдени се човечки коски на само метар длабочина, на место каде што одморџиите поминуваат секој ден“, рече членот на комисијата, Миладин Гавриловиќ, за SETimes.
„Има гробници дури и во самиот центар на Белград“, рече Блажо Ѓуровиќ, директор на Монитор холдинг, чија опрема се користеше во откривањето.
Околностите под кои е извршена смртната казна се долго време чувана тајна. 
Но, постојат официјални документи од поранешна Југославија за крајот на Михајловиќ.
Комисијата сака да ја реши мистеријата зад Михајловиќ, изјави за SETimes државниот секретар во Министерството за правда, Слободан Хомен, но „не сака да зазема страна во врска со неговата улога во Втората светска војна“.
„Откријата до кои ќе се дојде треба да ни овозможат да го ставиме тоа отворено прашање што датира од Втората светска војна во учебниците по историја, и да ја прекинеме политичката дебата околу истото“, рече Хомен.
Многумина од целиот регион го сметаат Михајловиќ, водачот на националистичкото четничко движење, за озлогласен воен злосторник одговорен за убиствата на илјадници Хрвати, Бошњаци и други.
Но, за некои Срби тој е заштитник и симбол на првиот вооружен отпор против Нацистите во Европа. 
Михајловиќ најпрво се борел против Нацистите, но подоцна соработувал со нив против југословенските комунистички партизани.
Југословенската комунистичка влада го егзекутираше Михајловиќ во 1946 година, по краткото судење под обвинение за соработка со Нацистите и извршување злосторства против народот.
Српските историчари проценуваат дека партизаните убиле 80.000 членови и поддржувачи на четничкото движење во повоениот период. 
Комисијата направи список од 25.000 од убиените и 200 места кои можеби содржат масовни гробници.
„Повоените ликвидации во Србија и во сите комунистички земји се голема тема со која треба да се занимава науката“, рече историчарот Срѓан Цветковиќ за SETimes.
Цветковиќ и неговите истомисленици историчари тврдат дека антифашистичкото движење било злоупотребено од некои за да се убиваат луѓе поради нивните ставови или класно потекло.
Но, други историчари ги оспоруваат овие тврдења, велејќи дека одредени факти се манипулирани за политички цели.
„Луѓето со вакви [тврдења] немаат сериозни информации, немаат сериозни научно истражување зад истите“, рече Дубравка Стојановиќ за SETimes.
Наводите дека десетици илјадници луѓе се убиени по 1945 година се засновани на непотврдени приказни, рече таа.
Лажниот став за четниците како патриоти е формиран во изминатата деценија, на штета на историјата и антифашизмот, додаде Стојановиќ.
Законот за правата на ветераните усвоен во 2005 година од српскиот парламент им даде на учесниците во четничкото движење право на пензија. 
Во меѓувреме, владата ја измени содржината на учебниците по историја, одвојувајќи го Михајловиќ од нацистите и пишувајќи, наместо тоа, дека тој бил водач на едно од двете антифашистички движења за време на Втората светска војна.
