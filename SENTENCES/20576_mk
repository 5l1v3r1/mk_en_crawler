10/01/2008
АНКАРА, Турција -- Полицијата уапси уште двајца осомничени во врска со минатонеделниот смртоносен бомбашки напад во Дијарбакир, објавија официјалните претставници во средата (9-ти јануари). 
Еден маж е приведен доцна во вторникот врз основа на обвиненијата дека му помагал на наводниот извршител, член на терористичката Курдистанска работничка партија (ПКК). 
Другиот осомничен е уапсен во град во близина на Ван, скоро 400 километри североисточно од Дијарбакир. 
Обвинителството го опишува како член на ПКК поврзан со нападот. 
Вкупно деветмина осомничени сега се наоѓаат во притвор. 
Во експлозијата, во близина на едно приватно училиште, загинаа шест лица, а повеќе од 100 беа повредени.
Во другите вести, турскиот суд нареди еден наводен оперативец на Ал каеда и петмина други осомничени за врски со терористичката група да останат во притвор, во очекување на судскиот процес. 
Тие се помеѓу 38-те лица уапсени во острите мерки што беа преземени против милитантните групи изминатиот викенд.
Исто така во средата, премиерот Реџеп Тајип Ердоган рече дека Турција нема да дозволи илјада години старото турско-курдско братство да биде злоупотребено од страна на ПКК. 
(AП, Тркиш дејли њус, Заман, Хуријет, Стар - 10/01/08; Ројтерс, АФП - 09/01/08)
