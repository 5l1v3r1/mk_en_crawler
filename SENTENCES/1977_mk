28/04/2005
Од Светла Димитрова за Southeast European Times -- 28/04/05
Нацрт-законот со кој се предлага издавање под наем или комерцијална употреба на десетици олимписки капацитети во Атина беше ставен на маса од страна на Парламентот на 15-ти април. 
Предлогот има за цел враќање на барем дел од повеќе од 9 милиони евра искористени за Летната Олимпијада 2004. 
Ниту еден од 36-те објекти, чија изградба и реновирање ја надмина сумата од 3 милијарди евра, нема да биде продаден, рече грчки официјален претставник.
„Дојде време огромната финансиска инвестиција за Олимписките игри да му се врати со „капитална добивка“ на грчкиот народ, рече заменик-министерката за култура Фани Пали-Петралиа.
Таа беше одговорна за подготовките на Олимпијадата и е одговорна за наоѓањето на инвеститори за постолимпиското користење на капацитетите. 
Пали-Петралиа рече дека имала „конструктивен“ дијалог со локалната власт во текот на изминатите неколку недели.
Соочувајќи се со веќе и онака огромниот буџетски дефицит, земјата мора да одвојува 80 милиони евра годишно за соодветно одржување на капацитетите. 
Само неколку од нив се користат од завршувањето на Игрите во септември 2004 година.
Нацрт-законот има за цел зајакнување на економскиот раст и транспарентноста, создавање на нови работни места и подобрување на квалитетот на животот на грчките граѓани, им рече Пали-Петралиа на новинарите. 
Ако биде усвоен од парламентот, законот ќе им овозможи на инвеститорите да ги користат објектите како културни центри, конференциски и изложбени сали, ресторани и продавници.
„Профитот од комерцијалното користење ќе создаде големи социјални бенефиции и истовремено ќе го зачува јавниот карактер на објектите“, АП ја цитира Пали-Петралиа. 
„Ништо не е за продажба и ништо нема да се продава.“
Еден од предлозите што се разгледува предвидува трансформација на спортскиот комплекс Хеленикон во парк. 
Спортските објекти на втората по големина олимписка локација, според Ројтерс, ќе бидат искористени за културни цели, ресторани и кафулиња.
Друг предлог е земјиштето во близина на олимпискиот коњички центар во Маркополо, надвор од Атина, да се претвори во терен за голф со 18 дупки и аеродром за хеликоптери.
Стадионите за кошарка и ракомет и игралиштата за хокеј се очекува да се користат за концерти на отворено или други културни настани и јавни собири.
Новата легислатива „јасно ја утврдува улогата на државата, улогата на приватните инвеститори и улогата на локалните заедници на овој план“, дневниот весник Kатимерини ја цитира изјавата на Пали-Петралиа. 
Инвеститорите, според весникот, ќе плаќаат 2 отсто данок, кој ќе биде наменет за локалните владини организации.
