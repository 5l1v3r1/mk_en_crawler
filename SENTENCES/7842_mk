11/12/2012
Ивана Јовановиќ за Southeast European Times во Белград -- 11.12.12
Бизнис секторот на мали и средни претпријатија во регионот, кој е основен за економскиот развој, се соочува со големи финансиски пречки, како што е недостиг на инвестиции, тешкотии во наплатата на долговите, задолженост и слаб пристап до банкарски средства.
„Малите и средни бизниси не се добро претставени на национално ниво и им требаат други чекори: бизнис здруженијата, исто така, мора да го зајакнат својот профил и преговарачка позиција. 
Владата треба да одржува состаноци со учесниците во истиот за решавање на пазарните ограничувања“, рече за SETimesЕнтони Синклер, економски советник на УСАИД во Сребреница..
„Банките мораат да го променат начинот на размислување во врска со приватните бизниси, а бизнисите, од своја страна, мора да сфатат како банките работат и да преземат чекори за намалување на своите ризици“, додаде тој.
Во извештајот на Светскиот економски форум, Глобална конкурентност 2012-2013, рангирани се неколку држави од регионот според достапноста до кредити: Албанија се рангира на 143-тото место, Босна и Херцеговина (БиХ) на 123-тото, Србија на 105-тото место, Хрватска на 95-тото, Романија на 75-тото, Македонија на 70-тото и Бугарија на 40-тото место.
Извештајот ја проценува конкурентноста на 144 економии, давајќи увид во двигателите на нивната продуктивност и просперитет.
Податоците од проектот Овозможување бизнис на УСАИД покажуваат дека, во Србија, 60 отсто од малите и средните претпријатија не подигаат кредит од вообичаени кредитни извори, како што се банките, лизингот и микрокредитите. 
Околу 50 отсто од кредитите доаѓаат од банките, но семејствата и пријателите се примарен извор на финансирање за 25 отсто од бизнисите.
УСАИД Србија, во соработка со експерти од неколку невладини организации, образовни институции, банки и претставници на претпријатија, даде 10 препораки за подобрување на пристапот до финансии за бизнисите.
Предлозите вклучуваа обезбедување договори за кредит, либерализација на финансиските регулативи за добивање кредити за малите и средните бизниси, поддршка на развојот на небанкарските кредитни институции, усвојување мерки за кредитно осигурување и проширување на употребата на кредитните извештаи.
Драгијана Радоњиќ Петровиќ, советничка во Министерството за финансии и економија, вели дека некои пречки се отстранети.
„Нема доволно финансиски средства кои се важни за иновативните приватни бизниси, како што се фондови за ризичен капитал, како и бизнис провајдери во Србија. 
Но, работата на иновативниот фонд, кој финансира иновативни нови претпријатија и активностите на првата Мрежа на деловни ангели на Србија, е охрабрувачка“, рече Петровиќ за SETimes.
Главната цел на Мрежата на деловни ангели на Србија е да ги поврзува бизнис „ангелите“ -- поединците што се подготвени да инвестираат во нови бизнис идеи и проекти -- со претприемачите со развиен бизнис план и тим луѓе подготвен за остварување на идејата и за изготвување бизнис проект. 
Србија ги доби своите први деловни ангели - инвеститори оваа година.
Хрватска и Бугарија имаат долга традиција на небанкарско финансирање на приватниот бизнис.
Првата официјална организација на деловни ангели во Хрватска, Кране, беше формирана пред неколку години.
„Активно го промовираме претприемништвото во Хрватска и во регионот, но сите земји го имаат истиот проблем: инвестициската култура е на ниско ниво и нема доволно инвеститори. 
Мора да се промовира далеку подобро инвестирање на деловните ангели, со оглед на тоа што ова е еден од најдобрите начини да им се помогне на креативните луѓе и проекти“, рече за SETimesСаша Цветојевиќ, претприемач и деловен ангел од Хрватска.
