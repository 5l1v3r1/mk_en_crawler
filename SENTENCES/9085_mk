15/09/2012
Бедрана Калетовиќ за Southeast European Times во Сараево -- 15.09.12
Државната aгенција за истраги и заштита на Босна и Херцеговина (СИПА) во средата (12-ти септември) отпочна операција која, според нив, е најголем потфат против организираниот криминал во Босна и Херцеговина (БиХ) и во регионот.
Стотици припадници на полициските сили учествуваа во апсењето на 25 лица осомничени за вмешаност во најмалку шест нерешени случаи на убиства и обиди за убиства, вооружени грабежи на банки, шверц со дрога и други кривични дела.
Нема да запреме тука, бидејќи веруваме дека има уште многу луѓе поврзани со овие групи на организиран криминал, кои се осомничени за серија планирани убиства и грабежи во вредност од над 5 милиони евра само во БиХ“, рече Садик Ахметовиќ, министер за безбедност.
Mеѓу уапсените се високи функционери на државната агенција за истраги и заштита, како и официјални лица од граничната полиција.
Србија и Црна Гора, исто така, учествуваат во операцијата, бидејќи многу од уапсените и осомничените кои се и понатаму на слобода, се државјани на овие две држави.
За да ја истакне важноста на полициската акција и регионалната соработка, српскиот премиер Ивица Дачиќ и црногорскиот министер за внатрешни работи, Иван Брајовиќ, му се придружија на Ахметовиќ на прес-конференцијата на која ги објавија резултатите од операцијата.
„Ова е само првата фаза од операцијата“, рече за SETimes Горан Зубац, директор на агенцијата.
Агенцијата подготви кривични обвиненија и за други 43 осомничени, додаде Зубац.
Една од главните цели на операцијата е да се фати Насер Кељменди, косовски Албанец осомничен дека е мозокот на организираниот криминал во БиХ и во регионот.
САД го ставија Кељменди на својата црна листа во јуни, во врска со неговата вмешаност во организирањето на шверцот на хероин, кокаин и ацетичен анхидрид на Балканот и во остатокот од Европа.
Проектот за пријавување организиран криминал и акција, регионална невладина организација, објави дека Кељменди долго време бил осомничен од страна на САД и на регионалните власти како водач на едно од трите најсилни албански криминални семејства на Балканот.
Организацијата вели дека Кељменди тесно соработува со Мухамед Гаси, кој се смета за водач на албанската мафија во БиХ.
Полицијата во БиХ информираше дека Кељменди избегал во Црна Гора или Србија и ја повтори важноста на регионалната полициска соработка за операцијата да вроди со плод.
Властите изразија надеж дека разбивањето на најголемата криминална група во БиХ ќе го онеспособи организираниот криминал во земјата и сериозно ќе го разниша криминалното подземје на Балканот.
„Операцијата може да трае со години ...
бидејќи ние имаме многу отворени прашања во БиХ и регионот кои се однесуваат на борбата против [oрганизираниот] криминал“, рече Ахметовиќ.
Граѓаните и политичките партии ја пофалија полициската акција, иако некои се пожалија на фактот што на полицијата й требаше долго време да дејствува.
„Постојано слушаме приказни дека полицијата е беспомошна кога станува збор за справувањето со криминалот.
Оваа операција докажува дека тоа не е така и дека требаше да дејствува пред години“, рече за SETimes Ерна Џафро, студентка од Сараево.
Но, операцијата, исто така, откри вознемирувачки докази дека осомничените планирале да ги убијат полициските инспектори кои работеле на нивните случаи, со цел да ги заплашат и да ги натераат полицијата и јавноста на пасивност.
Многу коментираното убиство на Јожо Леутар, заменик-министер за внатрешни работи на ФБиХ, кој загина при експлозија на автомобил-бомба во 1999 година не беше никогаш решено, но јавноста сега гледа можност да се направи важен чекор во таа насока.
„Конечно има надеж за семејството Леутар“, рече за SETimes Хасиб Тобудиќ, жител на Сараево кој живее во зградата во чија близина се случи убиството.
