16/01/2013
Младен Драгојловиќ за Southeast European Times во Бања Лука -- 16.01.13
Климатските промени предизвикаа значителна штета на регионалното земјоделство и економии и експертите ги повикуваат владите да додадат нови мерки со цел да им помогнат на земјоделците да ги спречат загубите на земјоделските култури и приходите.
„Минатата година беше една од на најтоплите во изминатите 100 години, а прогнозите за оваа година се слични.
...
Климатските промени ќе продолжат да им предизвикуваат проблеми на земјоделците.
Ќе има суша во текот на летото и повеќе врнежи во зима, што ќе предизвика поплави“, рече за SETimesНебојша Кустриновиќ, член на Комисијата за климатски промени на БиХ.
Експертите предвидуваат житните области Војводина во Србија, Славонија во Хрватска, Пелагонија во Македонија и источна БиХ, да бидат највеќе погодени и мора да преземат конкретни дејства за спречување катастрофа.
„Скоро четвртина од хрватската економија е заснована на сектори ранливи на климатските промени, како што се земјоделството и туризмот.
Меѓу 2000 и 2007 година, екстремните временски услови ...
предизвикаа штета на земјоделството во висина од 176 милиони евра“, се вели во извештајот чиј автор е Завиша Шимац од хрватскиот Совет за заштита и спасување, Ксенија Витале од Медицинскиот факултет во Загреб и други експерти.
Извештајот нуди препораки кои вклучуваат промена на начините на производство, вклучително и земјоделски култури отпорни на суша и жнеење на растенијата порано во текот на сезоната.
Во меѓувреме, земјоделските експерти мора да работат на подобрување на постојните видови растенија и нивна поголема приспособливост на новите временски услови, рече за SETimesМихајло Марковиќ, директор на Земјоделскиот институт на Република Српска.
Само 0,86 отсто од обработливото земјиште во Хрватска е покриено со постојниот систем на наводнување.
Покрај тоа, земјоделците велат дека е невозможно да се собира водата во постојниот каналски систем по есенските врнежи.
Но, наводнувањето не е доволно и властите се чини дека не се свесни за длабочината на проблемот, според Дарко Знаор, консултант за земјоделство и екологија во Загреб.
„Владата мора да ја остави настрана иригацијата и да спроведе мерки за почвата да ја задржува водата“, рече Знаор за SETimes.
Усвојувањето вакви мерки може да го промени трендот на загубено производство и значителни приходи, рече Милош Ножиниќ, кој работи во Земјоделскиот институт на Република Српска.
Пченката се одгледува на 400.000 хектари во Хрватска, 1,5 милиони хектари во Србија и 200.000 хектари во БиХ.
„По цена од 0,25 евра за килограм пченка, катастрофа е ако сушата ги намалува посевите на само еден тон за хектар.
Но, ако земјоделците сеат пченка приспособлива на сушата и го зголемат производството дури и за еден тон на хектар, тоа многу ќе ги зголеми земјоделските и државните приходи“, рече Ножиниќ за SETimes.
Иако владите го зголемија буџетот за земјоделството оваа година, тоа можеби нема да биде доволно за олеснување на тешкотиите на земјоделците.
„Оваа година мораме да инсистираме на правична распределба на буџетот.
Во спротивно, земјоделците ќе се соочат со уште поголеми проблеми со климатските промени“, рече заSETimesМирослав Киш, претседател на српското Здружение на земјоделци.
