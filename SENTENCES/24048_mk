18/12/2008
AНКАРА, Турција -- Aнтитерористичката полиција во средата (17-ти декември) затвори 30 осомничени членови на терористичката мрежа на Ал каеда, од кои половината во Истанбул. 
Властите запленија документи и други материјали во координираните операции. 
Во 2003 година милитантите на Ал каеда убија повеќе од 60 луѓе во серија бомбашки напади во Истанбул.
Исто така во средата, турскиот обвинител подигна обвинение против двајца турски државјани за смртоносен напад на Американскиот конзулат во Истанбул во јули. 
Во вооружениот напад на стражарницата пред главниот влез на конзулатот загинаа тројца турски полицајци.
Исто така во средата, турските обвинители подигнаа обвинение против деветмина осомничени членови на терористичката Курдистанска работничка партија (ПКК) за вмешаност во двојниот бомбашки напад во кој загинаа 17 луѓе во западен Истанбул на 28-ми јули. 
Повеќе од 150 луѓе беа повредени во нападот, кој се случи на улица со продавници во населена област.
Во меѓувреме, турски воени авиони продолжија со воздушните напади на позиции на ПКК во планинскиот регион Ќандил, во северен Ирак, втор ден по ред во средата, според соопштението на Генералштабот. 
Нема информации за евентуална материјална штета и жртви.
Во другите вести, германските обвинители подигнаа обвинение против турски државјанин за поврзаност со спречениот заговор за бомбардирање американски цели во Германија, објавија медиумите во средата. 
Осомничениот, Атила Селек, беше уапсен во турската централна покраина Коња врз основа на германска потерница во 2007 година. 
Во ноември, полицијата го екстрадираше во Германија, за да се соочи со обвиненија за учество во заговор. 
(Ватан, Радикал, Сабах, Хуријет - 18/12/08; новинска агенција Анадолу, СНН Турк, новинска агенција Доган, Хуријет, Ројтерс, АП, ВОА, РИА Новости - 17/12/08)
