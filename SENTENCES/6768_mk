01/08/2011
Љиљана Ковачевиќ за Southeast European times во Бања Лука – 01.08.11
Стрес, заладени односи со пријателите и семејството, банкрот, па дури и самоубиство, се честопати исход кога жирантите повеќе не можат да ја издржат тежината од враќањето на туѓите долгови.
Деветнаесет жиранти извршиле самоубиство во последниве три години, според Здружението за заштита на жирантите на БиХ.
„Жирантите потпишуваат договор со обврска за враќање на она што другите го позајмуваат, ако позајмувачите не можат да им вратат на заемодавачите, но тие немаат институционална заштита“, рече за SETimes Јовица Цвјетковиќ, претседател на здружението.
Цвјетковиќ објасни дека во време на економски проблеми, многумина сакаат да им помогнат на семејството, пријателите и познаниците да ги добијат потребните пари, но голем дел од нив се измамени од истите тие луѓе на кои се обиделе да им помогнат.
Според податоците на Здружението, има 200.000 измамени жиранти, обично од пријатели или роднини. 
Во земја која се соочува со сериозна економска криза како БиХ, буквално секој жирант може потенцијално да стане член на оваа група.
Проблемите со жирантите се појавија по приватизацијата на банкарскиот сектор во 2002 година и доаѓањето на странските банки во БиХ. 
Набргу потоа следеше кредитна експанзија, со масовно позајмување од страна на граѓаните кое продолжи до избувнувањето на светската економска криза во 2008 година.
„Банките имаат валидни договори и може да го стават целиот должнички товар врз жирантите, кои ги третираат како еднакви со позајмувачите. 
Банките сакаат да си го наплатат долгот што е можно побрзо и се свесни дека тоа може да се постигне многу побргу ако наплатат од жирантот, наместо да ги тужат должниците“, рече за SETimes економистот Синиша Божиќ.
Божиќ тврди дека системот е направен така што им дозволува на позајмувачите да добиваат заеми во повеќе банки и микрокредитни организации, дури и ако се презадолжени.
„Првично централната банка на БиХ немаше Централен должнички регистар (ЦКР), така што луѓето позајмуваа повеќе од своите можности, но некои позајмувачи наскоро почнаа да ги мамат своите жиранти, кои не знаеја дека има прекумерно задолжување“, рече Божиќ.
Здружението бара систематско решение за проблемот со жирантите, како во двата ентитети, така и на ниво на БиХ, а исто така и организирана јавна кампања за таа цел.
Според Цвјетковиќ, целта на кампањата е да се да се информираат жирантите, да се побараат амандмани и дополненија на законот кој ја регулира оваа област, и да се казнат одговорните за измама на жиранти.
Министерството за финансии на Република Српска, веќе изготви предлог-закон за заштита на жирантите.
Раководството на здружението вели дека се надева оти предложените законски измени -- во кои се прецизираат обврските и правата на клиентите од нивните договори со банките -- ќе спречат некој да стане жирант на презадолжено лице.
Но, Банкарската агенција на БиХ, тврди дека ова прашање е веќе покриено со Законот за облигации, и препорачува измамените жиранти да бараат правда на суд.
Нејзиното раководство вели дека секој кој прифаќа да биде жирант веднаш ги прифаќа обврските да биде и главен должник, како и дека сите евентуални проблеми што ќе произлезат треба да ги решат судовите.
Агенцијата вели дека почнала со бројни промени за да ги реши системските недостатоци. 
Од јануари, истата спречува давање нови заеми на презадолжени лица.
Проблем остануваат веќе издадените заеми на повеќе вакви лица.
„Бидејќи е нереално да се очекува ретроактивна измена на законот да ги ослободи жирантите од нивната обврска, најпрактично е да се изврши институционален притисок врз банките во случај на доцнење со враќањето на долгот или [целосно] да се запре плаќањето на долгот. 
Дури откако ќе се исцрпат сите опции на должникот, треба да се иницира наплата од жирантите“, рече Божиќ.
