09/01/2009
Од Блерта Фониќи-Каваши за Southeast European Times во Приштина - 09/01/09
По избувнувањето на насилство во и околу северна Митровица, каде што доминира српското население, вклучително и Сухадол, каде што вандалите оштетија два автомобили во вторникот вечер (6-ти јануари), полицијата во средата соопшти дека ситуацијата е стабилна.
Косовската влада ветува дека ќе додели 100.000 евра помош за етничките Албанци чии продавници беа запалени од страна на побунетите Срби минатата недела. 
Владата вели дека парите ќе им помогнат повторно да ги изградат своите дуќани во етнички поделениот град Митровица. 
Во два одделни случаи на подметнат пожар беа уништени најмалку шест продавници минатата недела.
Во понеделникот српскиот претседател Борис Тадиќ напиша писмо до ОН и актуелниот претседавач на ЕУ, Чешка, барајќи подобра заштита за косовските Срби.
Тадиќ ги обвини меѓународните претставници дека „не ги штитат Србите, кои се најзагрозени [жители на] Косово и Метохија“.
Од друга страна, косовскиот претседател Фатмир Сејдиу рече дека Србија можеби сака дестабилизација на Косово во надеж дека ќе постигне поделба.
Сејдиу рече дека неговата сопствена земја е „стабилна“ и го отфрли писмото на Тадиќ до ОН како „безначајно“, по состанокот со чешката амбасадорка во Приштина, Јанина Хребикова. 
Таа ја истакна поддршката на претседателството на ЕУ за Договорот за стабилизација и асоцијација на Косово со ЕУ.
Рада Трајковиќ, потпретседателката на српскиот национален совет за Косово, ги обвини Србите за насилството во Митровица.
„Србите фрлаа огнени бомби на пожарникарите и новинарите од ТВ Мост. 
Тие се обидоа да ги уништат снимките од настаните таа вечер“, рече Трајковиќ.
Градоначалникот на Митровица, Бајрам Реџепи, исто така, ги обвини Србите за предизвикување тензии. 
„Одредени групи организирани Срби на север намерно предизвикуваат инциденти за да ја држат ситуацијата напната“, рече тој.
Рамуш Харадинај, водачот на опозициската Алијанса за иднината на Косово, рече дека косовската влада треба да испрати дополнителна полиција на север. 
Тој предложи отворање две полициски подстаници во северна Митровица и една во Лепосавиќ.
Волфанг Петрич, поранешен специјален претставник на ЕУ во Косово, има мрачен поглед на иднината, велејќи дека тензиите во Митровица ќе продолжат сé додека статусот на Косово остане нерешен. 
Тој тврди дека безбедноста на Митровица ќе бара мерки од ЕУ, со поддршка на НАТО.
