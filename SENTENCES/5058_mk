16/12/2009
Од Јусуф Рамадановиќ за Southeast European Times во Сараево -- 16/12/09
На крајот од минатиот месец српскиот специјален обвинител подигна обвинение против босанскиот водач на банда Дарко Елез за бројни кривични дела.
Тој и петмина други се обвинети за изнудување пари, шверц со дрога, илегално поседување оружје, фалсификување документи.
Елез се соочува со дополнително обвинение за поттикнување убиство.
Обвинението, исто така, ги товари шестмината дека им помогнале на лица по кои трага полицијата, да избегаат од Босна и Херцеговина (БиХ) за Србија.
Истрагата во БиХ е во тек, макар што групата сé уште не е официјално обвинета.
Босанските власти соработуваат со српските власти.
Полицијата го уапси Елез и неговите ортаци во септември.
Операцијата против една од најдоброорганизираните криминални банди во регионот беше резултат на неколкумесечната соработка помеѓу полициските сили на Србија и Република Српска, според српскиот министер за внатрешни работи, Ивица Дачиќ.
Криминалните организации имаат илузија дека се посилни од државата и мислат дека можат да ја поткопаат нејзината власт, рече Дачиќ на дводневната министерска конференција за борбата против организираниот криминал, која се одржа во Белград само неколку недели по апсењата.
Акцијата испраќа „јасна порака до сите криминални групи дека ако полициските сили се од различни држави, тоа не претставува пречка за борба против организираниот криминал“, им рече Дачиќ на учесниците.
Заедно со регионалните министри за внатрешни работи и правда, заменик-претседателот на Европската комисија, Жак Баро, и високите претставници на полициските сили, на правосудството и обвинителството од 16 држави, претставници од Советот на Европа, Еуропол, Еуроџаст и Интерпол учествуваа на конференцијата.
Создавањето обединет фронт меѓу земјите од Западен Балкан беше главен фокус на разговорите.
„Организираниот криминал сериозно им се заканува на економиите на земјите од Западен Балкан и нивните напори да одговорат на глобалните предизвици“, им рече Баро на учесниците.
„Со оглед на тоа што овие земји немаат доволен капацитет да одговорат на прекуграничните предизвици самите, ЕУ и нејзините земји-членки целосно ќе ја поддржат регионалната и меѓународна соработка и развојот на потребните ефикасни средства“, рече тој.
Србија сега сака да продолжи со апсењата на Елез и да го зајакне капацитетот за справување со криминалните банди.
Специјалниот суд во Белград продолжува со апсење на осомничените, додека канцеларијата на специјалниот обвинител против организираниот криминал во Србија отпочна официјална истрага.
Според извештаите на локалните медиуми, полициската операција против Елез спречи неколку планирани атентати врз бизнисмени и полицајци во Србија и РС.
Тие дури и посочуваат дека членови на групата Елез биле поврзани со озлогласениот Земунски клан, кој наводно ковал заговор за атентат врз премиерот на РС Милорад Додик.
