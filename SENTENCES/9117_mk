13/09/2012
Линда Карадаку за Southeast European Times во Приштина -- 13.09.12
Сé поголем број на жени во Косово сакаат да изградат кариера и да подигнат семејство, но урамнотежувањето на овие две работи останува предизвик во она што се смета за најконзервативно општество на Балканот во кое доминираат мажите.
Затоа косовските функционерки како што е министерката за трговија и индустрија Мимоза Кусари-Лила упати повик до жените да не се откажуваат од својата кариера ако се соочат со изборот кариера или семејство.
„И двете работи можат да се направат, тоа бара многу организација и посветеност, но тоа е остварливо“, изјави Кусари-Лила за SETimes.
Кусари-Лила е мајка на две деца и е пример за другите жени дека тие, исто така, можат да се приклучат во редовите на власта.
Сепак, таа признава дека не е лесно да се постигне рамнотежа меѓу кариерата и семејството, но заслугата за остварувањето на нејзините професионални цели й ја припишува на поддршката на нејзиниот сопруг и поширокото семејство .
Многу жени ќе се соочат со моменти кога е потребно жртвување, рече таа, наведувајќи го раѓањето на нејзиниот втор син како еден таков момент, кога таа мораше да се врати на работа неколку дена подоцна.
„Секогаш ќе има тешки периоди и моменти, но саканиот резултат ќе се постигне на крајот“, рече Кусари-Лила.
Остварувањето на професионалните соништа ве прави комплетна личност, подобра сопруга и мајка, според Линда Шаља, сопственик и менаџер на косовската компанија Дата Проџект Електроник.
„Исто така, спротивното е точно; семејството е она кое ве поддржува, ви дава сила и волја за да бидете успешни за себе и за нив“, изјави Шаља за SETimes.
Шаља тврди дека клучот за управување со кариерата и семејството е правилно да се организира времето и приоритетите, како и да истрае волјата за овие две работи.
„Основањето бизнис во оваа дива конкурентна средина ... 
е тешко и за жените и за мажите. 
Потешко е за жените, имајќи ги предвид традиционалниот менталитет и перцепцијата за улогата на жените во општеството“, рече Шаља.
Но, група на фактори влијаат врз тоа дали жените ќе бидат успешни, вели Шаља, вклучувајќи го и степенот на образование и подготвеноста на семејството да ја поддржи жената, како во нејзините семејни работи, така и во нејзината кариера.
Некогаш жените во Косово имаа симболична улога во општествените случувања, според Флора Бровина, пратеничка која е мајка и баба, но ја увидоа нивната стратешка улога во општеството за време на борбата за независност во 1990-тите.
„Косовските Албанки можат да водат секакво самоорганизирање, било тоа да е политичко или општествено“, изјави Бровина за SETimes.
Од добивањето независност, се проценува дека невработеноста на Косово е 70 отсто, а жените несразмерно засегнати.
Шаља тврди дека поддршката на сопрузите е клучна за жените успешно да градат кариера и се залага општеството да работи повеќе на разбирањето на мажите.
„Еманципацијата на мажите ќе направи да имаме еманципирано семејство, што ги отстранува општествените бариери и табуа дека жената не може да биде успешна деловна жена, добра сопруга и посветена мајка, сето тоа во исто време“, рече Шаља.
Општество треба да се ослободи од половите предрасуди во однос на однапред утврдените општествени улоги на жените, тврди Маргарита Кадриу, главен и одговорен уредник на дневниот весник Косова Сот, која е мајка на две деца.
„Жените можат да бидат дури и поуспешни од мажите професионално, бидејќи тие се многу подобро организирани и покомуникативни“, изјави Кадриу за SETimes.
„Само не се двоумете да одите напред, останувајќи во суштина позитивна личност која не го избегнува делот што нè прави комплетни -- семејството“, рече Кадриу.
