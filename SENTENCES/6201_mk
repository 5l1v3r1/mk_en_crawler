27/02/2012
Мухамет Брајшори за Southeast European Times во Приштина -- 27.02.12
Министрите за надворешни работи на ЕУ на состанокот в среда (28-ми февруари), на кој треба да се одлучува за патот на Белград кон ЕУ, ќе треба да го земат предвид и новиот договор.
Договорот, постигнат во петокот меѓу Приштина и Белград, се фокусира на регионалното претставување на Косово.
Договорот го отвора патот за земјата да го следи истиот европски пат како и сите други земји во Западен Балкан, во согласност со нејзината европска перспектива, рече комесарот за проширување на ЕУ, Штефан Филе.
Во врска со тоа, ЕК предложи отпочнување на физибилити студија за Спогодба за стабилизација и асоцијација (ССА) меѓу Косово и ЕУ.
Премиерот Хашим Тачи рече дека спогодбата ќе му понуди на Косово процес на европска интеграција. 
„Процесот за асоцијација и стабилизација е прв официјален чекор во процесот на членство на Косово во европското семејство“, рече Тачи по постигнувањето на договорот во петокот.
Експертите, исто така, ја поздравија студијата, но рекоа дека истата доаѓа повеќе како чекор за смирување на негативните гласови против Тачи, отколку како награда за спроведените реформи.
„Политиката на наградување мора да се претвори во награди за реформи, а не награда за компромиси, бидејќи тоа го фрустрира народот и можеме да добиеме намалување на поддршката за ЕУ во Косово“, рече за SETimes аналитичарот на Косовското општество за социјално истражување, Едрит Хамдиу.
„Земјата мора да се фокусира на спроведување на реформите потребни за придвижување напред, и да ја реформира јавната администрација, која е многу политичка и помалку професионална, и претставува суштинска институција во целиот процес за ЕУ“, рече Хамдиу.
Aлбер Гаши, експерт на ЕУ во Институтот за европска и турска политика, вели дека физибилити студијата претставува инструмент во рацете на ЕК, но Советот мора да даде зелено светло за преговорите.
„Се надевам дека ЕУ има одобрение од петте земји што не го признаваат Косово (Кипар, Грција, Романија, Словачка и Шпанија), бидејќи ако нема, тогаш кога Комисијата ќе предложи отпочнување на преговорите за ССА, тие може да го блокираат во советот, и со тоа да испратат погрешна порака до косовскиот народ“, рече Гаши.
Тој вели дека ЕУ ќе стори сé што може да ја смири ситуацијата во Косово -- нудејќи политичка поддршка за Тачи, кој е под силен притисок да не скршнува од прашањето на признавањето.
„Очекувам тие [EУ] наскоро да започнат дијалог за визната либерализација, и за слободната трговија, додека истовремено ја подготвуваат и физибилити студијата, само за да му понудат политичка поддршка на Тачи“, рече Гаши.
Хамдиу рече дека влијанието на чекорот напред нема да биде само за Косово, туку и за целиот регион.
„Иако Косово го започнува процесот многу доцна, тоа е позитивен знак за целиот регион дека во време на должничка криза и несигурност во ЕУ, процесот на проширување ќе оди напред“, вели Хамдиу.
Улрике Лунацек, член на Европскиот парламент и известувач за Косово, изјави за SETimes дека отпочнувањето на физибилити студијата испраќа позитивна порака.
„Иако сите знаеме дека ова сепак ќе трае уште многу години, тоа е важен чекор напред, бидејќи истовремено значи и дека договорните односи меѓу ЕУ и Косово се на вистинскиот пат“, рече Лунацек.
Меѓународната заедница, исто така, го поздрави потегот.
Австрискиот министер за надворешни работи, Михаел Спинделегер, го повтори својот повик за брза физибилити студија и ССА со Косово. 
„Исто како што сакаме да ја доближиме Србија до ЕУ, [за] Косово мора да се отвори реална европска перспектива.“
