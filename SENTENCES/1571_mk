16/03/2010
Хрватскиот претседател Иво Јосиповиќ во петокот (12-ти март) ги повика сите југословенски држави да ги решат проблемите кои се појавија од распаѓањето на државата. 
Сите водачи на поранешните југословенски држави треба „да седнат на една маса и да започнат разговори“, рече Јосиповиќ на заедничката конференција за новинарите со словенечкиот колега Данило Дурк во Брдо, во близина на Љубљана. 
Турк рече дека посетата на Јосиповиќ претставува почеток на ново поглавје во словенечко-хрватските односи.
***
Maкедонскиот министер за надворешни работи, Антонио Милошоски, во понеделникот (15-ти март) ја започна посетата на Косовo за време на која ќе ја отвори Македонската амбасада во Приштина и ќе се состане со косовски владини претставници. 
Македонија и Косово воспоставија дипломатски односи во октомври 2009 година. 
„Економските и енергетските перспективи се нашите приоритети и со фокусирањето на овие две области, ние ќе испратиме конкретни пораки до нашите граѓани и до регионалните држави“, рече Милошоски.
***
Aлбанијa треба да ја реши политичката криза до четврток (18-ти март), кога комесарот за проширување на ЕУ, Стефан Филе, се очекува да ја посети државата, рече директорот на Генералниот директорат за проширување на Европската комисија (ЕК) Пјер Мирел минатата недела. 
Тој повика на конструктивен пристап кон барањата на опозицијата за испитување на наводните нерегуларности на општите избори во јуни 2009 година. 
Политичката криза во Албанија се разви по овие избори, за кои опозициската Социјалистичка партија тврди дека биле фалсификувани.
***
Србијa и Aлбанијa се подготвени да ги подобрат врските за пристапување во ЕУ, и покрај спротивставените ставови за независноста на Косово. 
„Новата ера во односите“ ќе биде „камен-темелник на стабилноста на регионот“, рече албанскиот министер за надворешни работи, Илир Мета, во четвртокот (11-ти март) во Белград, за време на првиот состанок на високо ниво меѓу претставниците на двете држави во последниве пет години. 
Српскиот министер за надворешни работи, Вук Јеремиќ, рече дека посетата на Мета е „историска“. 
Србија и Албанија потпишаа договор за борба против организираниот криминал и шверцот за време на посетата.
***
Естонија го поддржува понатамошното проширување на ЕУ и е подготвена да го сподели своето искуство во процесот на интеграција со Србијa, рече премиерот Андрус Ансип на 9-ти март, за време на разговорите со српскиот министер за надворешни работи, Вук Јеремиќ. 
Ансип рече дека неговата држава е заинтересирана за соработка во областите на информатичката технологија, образованието и енергијата.
***
Билатералните спорови не смеат да го попречуваат процесот на пристапување во ЕУ, рекоа хрватскиот министер за надворешни работи, Гордан Јандроковиќ, и неговиот македонски колега, Антонио Милошоски, на 9-ти март, по состанокот во Загреб. 
Јандроковиќ ја потврди поддршката на Хрватска за евроатланската интеграција на Македонија и изрази надеж дека долготрајниот спор за името со Грција наскоро ќе се реши.
***
Tурција и Aлбанијa стануваат стратешки партнери и важни фактори на стабилноста и безбедноста на Балканот, рече турскиот премиер Реџеп Тајип Ердоган на 9-ти март, за време на дводневната посета на претседателката на албанскиот парламент Јозефина Топали на Турција. 
Таа, исто така, се состана со колегата Мехмет Али Сахин и присуствуваше на светскиот самит за женските права во Анкара.
(Разни извори -- 09/03/10-16/03/10)
