15/07/2009
Од Илија Ѓорѓевиќ за Southeast European Times во Митровицa – 15/07/09
Илјадници моторџии од Србија, Црна Гора и Босна и Херцеговина пристинаа на 28-ми јуни во Митровица, на парадата на моторџии и хуманитарната акција во Косово.
Конвојот го предводеше претседателот на белградскиот клуб „Харли Дејвисон“ (ХДЦ) Милич Радевиќ, со српскиот рок-музичар Бора Ѓорѓевиќ, кој се возеше на задното седиште од неговиот мотор.
Радевиќ, чиј клуб го организираше собирот на моторџии, за Southeast European Times изјави дека околу 1.000 моторџии се собрале во Белград и се упатиле кон Митровица на Видовден -- популарен српски празник.
Парадата на моторџии ги извади луѓето од нивните домови, за да видат нешто што ретко се гледа во нивниот град.
Настанот се случи во време на тензии околу иднината на Косово, особено иднината на Србите во независно Косово.
„Ова е огромна моторџиска група, полна со емоции ...
Донесовме подароци за децата без родители, бидејќи ова е и хуманитарна мисија“, рече Радевиќ.
„Моторџиите се последните луѓе што би ве разочарале.
Овие момци се добри и љубезни.
На Запад честопати гледате слични групи, но со криминални намери.
Тоа не е случај со нашите моторџии“, додаде тој.
Митровица, етнички поделен град во северно Косово, со претежно српско население, одбива да ја признае независноста на Косово.
Славиша, белградски моторџија кој за првпат доаѓа во посета на Митровица, рече дека сакал да дојде долго време и на скромен начин да ги поддржи оние што живеат тука.
Ѓорѓе Давид, рок-музичар и моторџија на клубот „Харли Дејвисон“, за <i>SETimes</i> изјави:
„Овде се чувствувам како дома.
Имам пријатели, добри другари тука.
Мислам дека тука сé уште живеат оние што мислат со своите срца ...
Со нас дојдоа и „Прволигашите“ на српската рок музика.
Рибја чорба, Ѓорѓе Давид и групата Банда ќе одржат концерт, како и ЈУ група, Партибрејкерси, Фар, Кралски апартман ...
сите првокласни музичари на домашниот рок ен рол.“
Хард-рок музиката ечеше долго во ноќта, заедно со турирањето на моторите, но никој не се пожали.
Еден жител на Митровица рече:
„Целиот град оживеа“.
