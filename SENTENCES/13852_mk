19/08/2005
БРИСЕЛ, Белгија -- Во соопштението што им беше предадено на новинарите во Брисел во петокот (19-ти август) Курдистанската работничка партија (ПКК) објави едномесечен прекин на својата кампања на насилство во Турција. 
„Настрана од легитимната самоодбрана против истребувањето, исклучително важно е да нема вооружени судири со цел да се создаде средина ослободена од конфликти“, вели оваа група, додавајќи дека го повикува своето вооружено крило да прекине со нападите.
Претседателот на ПКК, Зубејир Ајдар, требаше лично да го објави ова на прес-конференцијата во петокот, но настанот беше одложен во последен момент. 
Турција побара од белгиските власти да го уапсат Ајдар, нарекувајќи го „одметник од законот и предводник на терористичка организација“.
Во меѓувреме Турција подготвува нов закон против тероризмот, при што неколку парламентарни комисии се ангажирани за оваа задача, објави НТВ во четвртокот. 
Новиот закон ќе ги зајакне мерките во борбата против тероризмот и ќе ги зголеми казните за оние кои се одговорни за пропагандата во име на терористичките групи. 
Истиот на властите ќе им овозможи да им забранат на осомничените за таквите активности пристап во некои региони. 
(ББС - 19/08/05; НТВ, АФП - 18/08/05)
