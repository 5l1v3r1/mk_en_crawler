28/01/2010
(Европски парламент, МИА, Макфакс, Софиска новинска агенција - 28/01/10)
Комитетот за надворешни работи на Европскиот парламент (ЕП) со големо мнозинство во средата (27-ми јануари) ја одобри предлог-резолуцијата која ги повикува водачите на ЕУ да одредат датум за разговорите за пристапување со Македонија за време на самитот во март.
Во резолуцијата ЕП „го повикува Советот да ги потврди препораките на Комисијата без понатамошно одложување на самитот во март 2010 година и очекува преговорите да отпочнат во блиска иднина“.
Документот -- изготвен од Зоран Талер, словенечки член на ЕП и нејзин известувач за Македонија -- беше одобрен со 56 наспрема 5 гласа, по расправата во вторникот за повеќе од 80 амандмани.
Последната верзија даде позитивна севкупна оценка за напорите што Македонија ги вложи во 2009 година за исполнување на условите за влез во ЕУ.
Ако Македонија сака да остане на вистинскиот пат кон членството, се вели во истата, владата во Скопје мора да стори повеќе во поглед на борбата против корупцијата, истовремено подобрувајќи ги правата на жените и луѓето од сите етнички припадности, а не само на оние што се официјално признаени.
Објавен на веб-страницата на ЕП, документот ја повикува Македонија да ги преземе неопходните мерки за да го обесхрабри „говорот на омразата“ во однос на соседните држави, како во медиумите, така и во учебниците.
Во изјавата по гласањето во средата, Талер рече дека се надева дека ЕУ ќе ја прими силната поддршка на ЕП за кандидатурата на Македонија како „важен политички сигнал“.
Тој рече дека се работи за потег кон „мирот и стабилноста во Западен Балкан“.
ЕК минатиот октомври препорача ЕУ да отвори разговори за пристапување со Скопје, истакнувајќи дека Македонија „доволно ги исполнува политичките критериуми“ за членство во блокот од 27 држави.
ЕУ ги одложи овие разговори минатиот месец, откако Грција се спротивстави на истите, поради долготрајниот, дводецениски спор за името на Атина со Македонија.
Блокот вети дека ќе го преиспита прашањето за време на шестмесечниот мандат на Шпанија како претседавач на Унијата, кој завршува на 30-ти јуни.
Поздравувајќи ја „новата, попозитивна клима“ меѓу Атина и Скопје, министрите на ЕП ги повикаа двете влади „двојно да ги зголемат нивните напори“ кон изнаоѓање взаемно прифатливо решение во спорот за името.
ЕП истакна дека ЕУ мора да биде подготвена да се вклучи поактивно во преговорите предводени од ОН за спорот околу името помеѓу двете држави.
Во исто време, министрите ја поздравија грчката иницијатива -- поддржана од Австрија -- 2014 година да биде одредена како целна година за пристапувањето во ЕУ на сите западнобалкански држави, нарекувајќи го членството „благородна цел“.
