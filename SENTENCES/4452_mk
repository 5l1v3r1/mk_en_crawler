26/03/2009
Од Недељко Рудовиќ за Southeast European Times во Подгорица -- 26/03/09
Анкетите покажуваат дека Демократската партија на социјалистите (ДПС) на премиерот Мило Ѓукановиќ, која се наоѓа на власт од доаѓањето на демократијата во 1991 година, ќе освои уште еден четиригодишен мандат. 
Неспособноста на опозицијата да формира коалиција, најверојатно, ќе ја поедностави задачата на ДПС.
Заедно со својот помал коалициски партнер, Социјалдемократската партија (СДП) на Ранко Кривокапиќ, и со поддршка на партиите на националните малцинства -- Бошњачката партија и Хрватската цивилна иницијатива -- ДПС е уверена во убедлива победа. 
Таа им вети на гласачите брза европска интеграција, големи инвестиции во инфраструктурата и повисок животен стандард.
Според заклучоците на Центарот за демократија и човекови права, објавени минатата недела, коалицијата на Ѓукановиќ има 51,5 отсто од гласовите. 
Од 15 опозициски партии, најблиску до ДПС е Социјалистичката народна партија (СНП) на Срѓан Милиќ, која е далеку зад неа со 17 отсто поддршка.
Адут на ДПС е нејзиниот харизматичен водач, Ѓукановиќ.
„ДПС ќе ... 
испрати јасна порака до нашите политички противници“, рече тој на предизборниот митинг, „дека ние ... 
сме подготвени да ја преземеме одговорноста за безбедноста и благосостојбата на Црна Гора и за политиката која не носи безбедно до нашата европска дестинација.
ДПС и нејзиниот водач само добија на сила по успешниот референдум во мај 2006 година. 
Владејачката партија тврди дека само таа може да ја спаси Црна Гора од светската економска криза.
Според извештаите на медиумите минатиот месец, владата размислува дали да скрати 30.000 работни места во јавниот сектор. 
Во саботата (21-ви март) медиумите објавија дека топилницата на алуминиум КАП, најголем извозник на земјата, се соочува со затворање поради падот на цените на алуминиумот.
ДПС ветува дека ќе се бори против економската криза со амбициозни проекти како што е изградбата на автопатот север-југ и со големи инвестиции во туризмот и енергетскиот сектор.
Но, опозицијата повторно предупреди за опасноста од вкоренување на ДПС како владејачка партија и отворање на Црна Гора за ризикот од корупција и организиран криминал. 
Минатиот октомври италијанските обвинители подигнаа обвинение против соработниците на Ѓукановиќ и уште седуммина Италијанци за шверц со цигари.
Вакви се предупредувањата и на Новата српска демократија на Андрија Мандиќ (според анкетите има околу 12 отсто поддршка) и Движењето за промени на Небојша Медојевиќ (според анкетите има 6,3 отсто поддршка). 
Мандиќ и Медојевиќ, исто така, ја уверија јавноста дека имаат свои лекови за црногорската заболена економија, зависна од увозот, додека СНП на Милиќ инсистира на социјална помош за најранливите жители на државата.
Сите други опозициски партии се наоѓаат на долниот праг во анкетите на јавното мислење, и не можат да го добијат потребниот број гласачи за да освојат места во парламентот, или се премногу мали за да имаат таква надеж. 
Партиите мора да освојат 10.000 до 13.000 гласови за да освојат место во парламентот на државата од 500.000 регистрирани гласачи.
