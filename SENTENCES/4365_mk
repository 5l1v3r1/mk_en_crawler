07/03/2008
(ФT, Еурактив - 06/03/08;
Европска комисија, АФП, Ројтерс, ДПА, Еуопсервер, Балкан инсајт, РФЕ/РЛ - 05/03/08)
Европската комисија (ЕК) во средата (5-ти март) го обелодени пакетот мерки за зајакнување на европските перспективи на земјите од Западен Балкан и поддршка на нивните политички и економски реформски напори на патот кон пристапот.
Новите иницијативи ќе им бидат претставени на земјите-членки на ЕУ за време на дводневниот неформален состанок на министрите за надворешни работи на блокот од 27 земји.
Истиот почнува во Словенија на 28-ми март.
„Во ЕУ постои непоколеблива волја за поддршка на народот од Западен Балкан да се одлучи за европските вредности и животен стандард“, рече во средата комесарот за проширување на ЕУ, Оли Рен, објавувајќи ги предлозите на ЕК.
Тој додадеЧ:
„Сепак, водачите и народот во регионот се оние кои треба да одлучат дали нивните земји, преку реформи, ќе се придвижат решително кон европската иднина, со зголемена стабилност и просперитет“.
Повикувајќи ги земјите во регионот да ги зајакнат политичките и економските реформи, ЕК ги истакна приоритетните области како што се владеењето на правото, доброто раководење и административните реформи, контактите луѓе со луѓе и развојот на граѓанското општество.
Пакетот мерки ги дефинира иницијативите за поддршка на напорите во овие области, вклучително и чекорите кон укинување на визниот режим со ЕУ за граѓаните од Западен Балкан и буквално двојното зголемување на стипендиите за студентите од регионот.
Истакнувајќи ја клучната улога што организациите за граѓанско општество ја играат во процесот на зајакнување на демократијата и помирувањето, ЕК вети поддршка за проектите што се фокусираат на меѓуетничките односи, намалувањето на сиромаштијата, заштитата на животната средина и социјалниот развој.
Моментно се воспоставува нов механизам во рамките на Инструментот за предпристапна помош на ЕУ (ИПА), за промовирање на развојот на граѓанското општество и дијалогот во Западен Балкан, се вели во изјавата на ЕК од средата.
Гледајќи ја регионалната соработка како на клуч за политичкиот, економскиот и социјалниот развој на овие земји, Брисел вети поддршка за различните иницијативи во оваа област, вклучително и неодамна воспоставениот Регионален совет за соработка и Централноевропскиот договор за слободна трговија.
ЕК, исто така, ќе продолжи да обезбедува помош за активностите во рамките на Спогодбата за енергетска заедница -- која го проширува внатрешниот енергетски пазар на ЕУ кон земјите од регионот -- и Договорот за заедничка европска авијациска област.
Истакнувајќи ја потребата за подобри транспортни врски во регионот, ЕК, исто така, предложи иницирање разговори за Западнобалканска спогодба за транспортна заедница.
Помеѓу 2007 и 2001 година ЕУ одвои повеќе од 3,5 милијарди евра за седум земји во регионот во рамките на ИПА.
Ова вклучува вкупно скоро 710 милиони евра за 2008 година, која ЕК ги опиша како „решавачка“ година за Западен Балкан.
