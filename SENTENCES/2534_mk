21/09/2005
Од Душан Косановиќ за Southeast European Times во Белград - 21/09/05
ММФ предупредува од август дека не може успешно да го комплетира својот финансиски аранжман со Србија ако земјата не ги спроведе ветените пензиски реформи и не ги продаде двете рафинерии за нафта во пропишаниот рок.
Фондот му рече на српскиот премиер Воислав Коштуница дека ќе се повлече од договорот ако Белград не ги исполни условите до крајот на октомври.
Гувернерот на Националната банка на Србија, Радован Јеласиќ, кој неодамна се состана со првиот заменик-генерален директор, Ане Кригер, и со директорот на секторот за Европа, Михаел Деплер, во Вашингтон, вели дека ММФ уште еднаш испрати јасен сигнал дека сите оние кои го имаат последниот збор во приватизацијата на државната нафтена рафинерија НИС и за промените во законот за пензиско осигурување:
меѓународните обврски мора да се исполнат.
Минатата недела владата се обиде да ангажира странски консултант со цел да помогне во приватизацијата на НИС -- едно од најголемите балкански претпријатија, со годишно производство од 783.000 тони нафта.
Но, дури во последниов месец парламентот даде зелено светло за продажбата, стравувајќи дека тоа би можело да предизвика поголема инфлација и да ги остави без работа најмалку половина од вкупно 17.000-те илјади вработени во претпријатието.
Опозицијата вели дека владата нема јасна стратегија за приватизацијата.
Претседателот Борис Тадиќ вели дека владата „нема визија за тоа во кој правец се движиме“.
„Сé е сведено на решение од денес за утре“, рече Тадиќ.
„Станавме специјалисти за импровизација.“
Условот на различност во рамките на реформата во пензиите на ММФ бара темпото на промената на пензиите да се совпаѓа со зголемувањето на малопродажните цени.
Според фондот прилагодувањата ќе бидат правени еднаш годишно.
Но, според владиниот предлог за промена на законот за пензиите прилагодувањата ќе се прават секогаш кога инфлацијата од месец до месец ќе надмине 5 отсто.
Теоретски гледано, тоа значи дека пензиите би можеле да се зголемуваат секој месец.
Коштуница е оптимист во врска со идната соработка на Србија со ММФ.
„Сигурен сум дека ќе биде најдено решение во согласност со тоа што на некој начин претставува основа на владината политика:
соработката со меѓународната заедница земајќи ги предвид нашите краткорочни и долгорочни национални интереси“, рече тој.
Заменик-премиерот Мирољуб Лабус објасни дека одложувањето на продажбата на рафинериите се должи на реструктуирањето на претпријатието, додека законот за пензиите е во парламентарна процедура, која тој се надева дека ќе резултира со усвојување на амандманите предложени од владата.
Наместо да го делат оптимизмот на владата за исходот на преговорите со ММФ економистите предупредуваат дека не останува уште многу време.
Ако Фондот се повлече Србија нема да може да ја добие последната транша од 90 милиони американски долари од пакетот заеми во висина од 900 милиони американски долари и како последица на тоа ќе дојде до одбивање од страна на Парискиот клуб на кредитори да го отпише долгот на Србија во висина од 700 милиони американски долари.
Уште полошо ќе биде индиректното влијание, со оглед на тоа што повлекувањето на ММФ ќе испрати јасен сигнал до странските инвеститори дека Србија е земја која не ги почитува своите меѓународни договори.
Аналитичарите предупредуваат дека зголемениот надворешен долг би можел да ја зголеми и онака високата стапка на невработеност во земјата.
