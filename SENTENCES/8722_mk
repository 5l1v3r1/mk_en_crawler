02/02/2012
Светла Димитрова, Бојана Миловановиќ, Дражен Ремиковиќ и Пол Чикои во Софија, Белград, Букурешт и Сараево -- 02.02.12
Најобилните снежни врнежи во Југоисточна Европа во изминатите три децении резултираа со голем број на смртни случаи и стотици луѓе во болница.
Во Романија, два автопати и околу 30 национални патишта беа затворени, додека пак железничкиот и воздушниот сообраќај претрпеа значителни одложувања. 
Најмалку 22 лица починаа во земјата, вклучувајќи и четворица луѓе кои замрзнале до смрт кога нивните автомобили биле заглавени во снежни наноси.
„Претрпевме 3 милиони евра директна загуба, тоа е потрошеното гориво додека бевме блокирани на патиштата покриени со снег“, изјави Аугустин Хаџиу, претседател на романската федерација на превозни оператори (ФОРТ), за SETimes. 
„Проценката на индиректна загуба -- расипана стока или губење на нарачките поради доцнењето -- изнесува околу 20 милиони евра“.
Во северозападниот град Кнежа, Бугарија, температурите паднаа на -29 степени целзиусови, соборувајќи го 70-годишниот рекорд таму. 
Ниските температури доведоа до зголемување на дневната потрошувачка на електрична енергија во Бугарија од 4 отсто.
Снежните виулици, кои доведоа до снежни наноси до 1,5 метри на некои места, предизвикаа проблеми во сообраќајот. 
Обилниот снег го блокираше сообраќајот по мостот на Дунав, кој ги поврзува Бугарија и Романија, неколку дена.
Властите во Софија поставија засолништа за бездомниците.
Четиринаесет општини во Србија прогласија вонредна состојба откако пет лица починаа во температурите кои паѓаат до -20 степени целзиусови.
Во Босна и Херцеговина, снежните наноси достигнаа до 3 метри. 
Десетици села останаа отсечени од главните патишта, а итните служби се борат да стигнат до жителите.
Некои села се без електрична енергија со денови, изјави за SETimes 27-годишниот Дејан Чабаркапа од Хан Пјесак.
„Резервите од храна, исто така, се намалуваат“, рече Чабаркапа. 
„Итните служби работат колку што можат, но секогаш можат и подобро“.
Метеоролозите предвидуваат дека температурата ќе падне до -25 степени целзиусови следната недела.
