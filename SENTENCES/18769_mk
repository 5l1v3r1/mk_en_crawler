09/01/2007
ПРИШТИНА, Косово, Србија -- Во понеделникот (8-ми јануари) командантот на КФОР Генерал Роланд Катер предупреди дека мировните сили на НАТО се подготвени „цврсто да делуваат против поединците или групите на поединци кои ќе се обидат да го нарушат мирот и безбедноста“ во Косово.
Тој додаде дека КФОР ќе го задржи својот мандат, како и бројот на трупите од 17 000, во 2007-та година.
Во другите вести, германскиот министер за надворешни работи Френк-Валтер Штајнмаер, чија земја е актуелен претседавач со ЕУ, рече дека Унијата е решена да помогне да се изгради демократско општество во Косово каде етничките Албанци и Срби ќе живеат заедно во мир.
ЕУ планира да ја замени мисијата на ОН кога ќе биде одлучена иднината на покраината.
Исто така во понеделникот, Српскиот национален совет на Косово и Метохија пријави наводно малтретирање на еден српски православен свештеник од страна на припадници на Косовската полициска служба (КПС) на патот Вучитрн-Митровица, рано изутрината истиот ден.
Советот соопшти дека КПС употребила „брутален пристап“ кон свештеникот.
КПС вели дека ќе спроведе внатрешна истрага околу поплаките за насилство врз Србите.
(Албански вести, Политика - 09/01/07;
УПИ, АП, Ројтерс, KosovaLive, Танјуг, РТС - 08/01/07)
