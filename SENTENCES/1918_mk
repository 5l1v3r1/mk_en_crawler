05/10/2004
Од Гелу Трандафир за Southeast European Times во Букурешт - 05/10/04
Главниот опозициски сојуз на Романија во понеделникот (4-ти октомври) официјално потврди дека водачот на Демократската партија (ПД), Трајан Басеску, ќе биде негов кандидат на ноемвриската претседателска кампања. 
Басеску, градоначалник на Букурешт, беше номиниран по повлекувањето на претседателот на Национал-либералната партија (ПНЛ) и ко-претседател на сојузот, Трајан Столојан, од трката.
Столојан, кој беше премиер во еден периодот на почетокот од 1990-тите, изјави дека се повлекува од здравствени причини. 
„За жал, мојот пат за претседателското место завршува тука“, ја цитира Ројтерс неговата изјава. 
„Ова е тежок пат, кој остава длабоки траги ... 
моите здравствени проблеми сега можат да се излечат, но состојбата би можела да се влоши ако сега не се фокусирам на нив.“
Неговата одлука ги изненади ПД и ПНЛ, кои го сочинуваат Сојузот на правдата и вистината и создадоа немир на романската политичка сцена. 
Басеску обвини дека здравствената состојба на Столојан е влошена од „уцените“ на владејачката Социјалдемократска партија (ПСД). 
Според Басеску, водачите на ПСД планираа да започнат хајка, обелоденувајќи го третманот на Столојан во еден санаториум пред 20 години, како и неговата наводна вмешаност во една сомнителна бизнис зделка.
Напаѓајќи го, како што го опиша, „ужасниот систем кој ги уништува политичките опоненти на владејачката партија“, Басеску рече дека ПСД има цел да ја искористи својата мрежа на партиски контролирани весници и медиуми за уништување на репутацијата на Столојан.
„Момци, не можете да ме имате“, рече тој, ветувајќи дека нема да биде заплашен од политички гнасни игри.
Премиерот Адријан Настасе -- кандидат на владејачката партија за претседател -- цврсто ги негираше обвинувањата, велејќи дека му се јавил на Столојан по неговата изјава и дека разговарале повеќе од 15 минути. 
„Столојан не ми кажа ништо за никаква уцена“, рече Настасе, обвинувајќи го Басеску дека ја користи болеста на водачот на ПНЛ за политички поени.
Аналитичарите велат дека промената на кандидатот на опозицијата ќе биде тешка за Настасе и за неговата партија. 
За време на локалните избори во јуни, Басеску го понижи кандидатот на ПСД, министерот за надворешни работи, Мирчеа Џоана, во градоначалничката трка. 
Се смета дека агресивниот и популистички стил на Басеску има поголема веројатност да ги разгори чувствата на романските гласачи отколку резервираниот Столојан, кој во анкетите заостануваше за осум поени зад Настасе.
Според Корнел Нистореску од дневниот весник Евениментул Зилеи, се случи „спектакуларен нов почеток“ на кампањата, кој отвори пат за драматична конфронтација.
