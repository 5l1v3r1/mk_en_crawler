19/12/2008
Tурција и Италија во саботата (13-ти декември) потпишаа меморандум за разбирање во врска со службите на експресните возови. 
Според договорот, двете земји ќе разменуваат информации за работењето, инфраструктурата и одржувањето на железничките служби, и обуката на персоналот.
***
Меѓународната агенција за рангирање „Мудис“ ги вклучи Романија, Хрватска, Бугарија и Tурција меѓу земјите кои се најранливи на актуелната економска криза, се вели во нејзиниот извештај од понеделникот (15-ти декември). 
Земјите на листата би можеле да се соочат со рејтинг притисоци. 
Извештајот ги зема предвид изменетите перспективи за новите пазарни економии поради финансиската криза, која веќе почна да влијае на нив.
***
Светската банка во вторникот (16-ти декември) го одобри заемот од 342,8 милиони евра за Tурција. 
Заемот има за цел поддршка на турската владина програма за правните, институционалните и структурните реформи за промовирање на растот и создавањето работни места.
***
Светската финансиска криза го погоди албанското производство на челик, објавија во средата (17-ти декември) медиумите. 
Единствениот производител на челик во Aлбанија, турското претпријатие Курум објави дека започнало со извоз под производствените цени за да ја одржи својата позиција на регионалниот пазар.
***
Tурската банка Зираат банкаши, започна со работа во Атина и Комотини, Грција, објави на 11-ти декември новинската агенција Анадолу. 
Грчките филијали на банката ќе понудат потрошувачки заеми и ќе обезбедат различни можности за турските и грчките бизнисмени во извозот и увозот, се вели во соопштението.
***
АЕС, американско енергетско претпријатие, има намера да инвестира 270 милиони евра во нов парк на енергија на ветарот во Бугаријa. 
Договорот за проектот беше официјално потпишан со владата во вторникот (16-ти декември), кога АЕС ги обелодени своите инвестициони планови. 
Паркот на енергијата на ветарот ќе има капацитет од 516 мегавати.
***
Tркиш ерлајнс официјално презеде преку 49 отсто од националниот превозник на Федерацијата на Босна и Херцеговинa (ФБиХ), БХ Ерлајнс, се вели во соопштението на владата на ФБиХ за медиумите во средата (17-ти декември). 
Владата ги одобри сите документи во врска со завршувањето на приватизацијата. 
По преземањето, вели владата, таа остана со 50,93 отсто акции; 0,07 отсто доби инженерската фирма Енергоинвест.
***
Локални менаџери ја презедоа Царинската служба од УНМИК во Косовo во петокот (12-ти декември). 
ЕУЛЕКС, мисијата предводена од ЕУ, ќе ја надгледува работата и ќе има советничка улога. 
УНМИК менаџираше со Царинската служба од 1999 година.
(Разни извори – 12/12/08-19/12/08)
