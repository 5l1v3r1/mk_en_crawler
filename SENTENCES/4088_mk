25/09/2008
Од Горан Трајков за Southeast European Times во Скопје -- 25/09/08
Најголемата опозициска партија во Македонија, Социјалдемократскиот сојуз на Македонија (СДСМ), минатата недела го одржа својот осми партиски конгрес.
Еден од главните настани на конгресот беше изборот на привремен претседател, кој ја замени Радмила Шеќеринска, која ја водеше СДСМ на минатите избори кога постигна лоши резултати.
Зоран Заев ќе биде в.д.
претседател на партијата до мај 2009 година, кога истекува мандатот на македонскиот претседател Бранко Црвенковски.
Се очекува тогаш Црвенковски да го преземе водството на СДСМ.
„Ми дадовте голема одговорност и голема чест, да го трасирам патот на кој СДСМ ќе биде посилна и помодерна партија во иднина“, рече Заев.
„Ќе ја водам партијата на тој начин што секој ден ќе го потврдуваме нашето единство.“
Заев, кој доби поддршка од 615 делегати на конгресот, е четвртиот претседател на СДСМ од основањето на партијата.
Тој беше во центарот на политичката бура во текот на летото, кога властите го притворија врз основа на обвинувањата за злоупотреба на 8 милиони евра јавни пари.
Апсењето доведе до бојкот од страна на СДСМ на парламентот.
Црвенковски на крајот го помилува Заев, градоначалникот на Струмица.
Шеќеринска, поранешна министерка за надворешни работи, која се надеваше дека ќе стане првата премиерка на Македонија, рече дека нејзината партија ја попречуваа личните интереси и дека го изгуби контактот со својата база.
„Го заборавивме и ги запоставивме обичниот граѓанин и неговите секојдневни животни проблеми“, рече таа.
Таа, исто така, рече дека се обидела да ја задржи СДСМ на здрава нога.
„Влегов во политиката без калкулации и со голема чест.
Не се откажувам од тоа“, рече таа.
Нејзиниот наследник рече дека сега ќе го преиспита односот на СДСМ со нејзините партнери во коалицијата Сонце, особено на локално ниво.
„Коалицијата ќе опстане и ќе се одржи на централно ниво.
Очекувам зајакнување на соработката на ова ниво.
Но, тоа не значи дека СДСМ ќе влезе во коалиција со истите партии на локалните избори.
Локалните избори се специфички и мислењето на локалнита партиски организации е многу важно“, рече тој.
