15/06/2010
Од A Шимшек за Southeast European Times -- 15/06/10
Потегот на турската влада за блокирање на услугите на „Гугл“, разлутија милиони корисници на Интернетот и ја ставија под лупа интернет легислативата на земјата.
Во рамките на тековната забрана за „Ју тјуб“, владата претходно овој месец воведе сеопфатно ограничување за ИП адресите што ги користи видео-страницата. 
Сепак, „Ју тјуб“ е во сопственост на „Гугл инк.“ и пребарувачкиот гигант користи различни динамични ИП-адреси.
Како резултат на тоа, одреден број различни сервиси -- вклучително и Google Analytics, Docs, Translate и Books -- се сега блокирани во Турција.
Интернет корисниците и активистите таму се лути. 
Тековната кампања против интернет цензурата привлече илјадници поддржувачи, вклучително и претставници на невладини организации и интернет страници.
Двајца активисти за интернет права, професорот Јаман Акдениз, член на Правниот факултет при Универзитетот Билги и професорот Керем Алтипармак, член на Факултетот за политички науки при Универзитетот во Анкара, побараа од Европскиот суд за човекови права да ја повлече контроверзната забрана.
„Оваа сеопфатна ИП забрана и ограничувањата на пристапот до услугите не „Гугл“ претставуваат кршење на основните права -- слободата за комуникација и правото на информации -- кои се, исто така, загарантирани во турскиот устав“, изјави SETimes за Акдениз. 
Забраната за „Ју тјуб“ датира од 2008 година, кога судот во Анкара донесе одлука дека различните видео-снимки што се поставуваат на страницата претставуваат навреда за основачот на Турција, Мустафа Кемал Ататурк.
Во тоа време, само три ИП броеви беа поврзани со „Ју тјуб“ и само тие беа блокирани. 
Иако десетте навредливи снимки се непристапни од Турција, вкупната блокада на „Ју тјуб“ продолжува.
„Тешкотиите за пристапувањето до некои услуги на „Гугл“ во Турција се чини дека се поврзани со тековната забрана за „Ју тјуб“. 
Ние работиме на враќање на нашите услуги што е можно поскоро“, рече портпаролот на „Гугл“ Џордан Њумен за SETimes.
Изложена на силни критики, владата го обвини „Гугл инк.“ за промена на своите конфигурации, мешање на ИП броевите на „Ју тјуб“ со броевите на страниците на „Гугл“.
Владата, исто така, бара интернет гигантот да се регистрира во Турција, да работи во согласност со турскиот закон и да плаќа даноци на државата. 
Министерството за финансии бара даноци во висина од 15,1 милион евра.
„Гугл треба да ги почитува правилата на Турција“, рече минатата недела министерот за транспорт и комуникации, Бинали Јилдирим. 
„Ние правиме големи чекори напред кон трансформирањето на Турција во информатичко општество. 
Немаме намера воопшто да го блокираме интернетот“, рече тој.
Со околу 18 милиони интернет корисници, страниците на „Гугл“ се рангираа како најголем имот во Турција, со повеќе од 16 милиони посетители во април 2009 година -- 90 отсто од онлајн популацијата на земјата.
„Гугл е суштински извор на информации“, рече Акдениз. 
„Услугите на „Гугл“ се од голема јавна полза. 
Актуелното прашање не може да се редуцира на проблем со претпријатието“, рече тој.
„Актуелните интернет ограничувања во Турција се апсолутно кршење на основните слободи загарантирани во уставот и меѓународните конвенции. 
Актуелната практика на ограничување е неприфатлива, како законски, така и политички“, изјави Алтипармак за SETimes.
