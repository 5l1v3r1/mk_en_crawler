25/04/2012
Бојана Миловановиќ за Southeast European Times во Белград -- 25.04.12
Мрежите на социјалните медиуми станаа значајно политичко борбено поле пред локалните и претседателските избори на 6-ти мај, и главните противници во тесната изборна трка -- владејачката Демократска партија и опозициската Српска напредна партија -- прават последни напори да привлечат гласачи преку интернет.
„Има забележлив и ненадеен пораст на интересот да се биде присутен во социјалните медиуми“, рече за SETimes Иван Бауер, член на претседателството на Социјалдемократската партија на Србија, која е дел од владејачката коалиција предводена од Демократската партија.
Српската напредна партија создаде голем тим да ја води нејзината кампања на социјалните мрежи и е многу активна на таа сцена, изјави за SETimes високиот партиски претставник Марко Ѓуриќ. 
„Нашата цел е да им се обратиме на помладите гласачи, кои честопати комуницираат преку социјалните мрежи во секојдневниот живот.“
Поддршката за двата главни противници на изборите се чини дека е поврзана со социјалните мрежи: демократите водат според бројот на следбеници на Твитер, додека прогресивците имаат поголем број обожаватели на Фејсбук.
Прогресивците имаат скоро 53.000 Фејсбук фанови наспрема 36.000 за демократите. 
Минатата недела тие привлекоа дополнителни 7.000 поддржувачи, што покажува дека кампањата на партијата во голема мера се заснова на приближувањето преку социјалните мрежи.
Ѓуриќ вели дека причината за успехот е што Српската напредна партија сфати оти комуникацијата преку социјалните мрежи е двонасочна улица.
„Важно ни е да го слушнеме мислењето на луѓето, да видиме кои се нивните најголеми проблеми. 
Нудиме можност луѓето да им постават прашања на нашите официјални претставници, како и да дадат конкретни предлози и решенија“, рече Ѓуриќ.
Партијата им нуди можност на селектирани Фејсбук фанови да ручаат со кандидатот за градоначалник на Белград, Александар Вучиќ. 
„Едноставно е. 
Сé што морате да направите е да селектирате имејл адреси на тројца пријатели и да ги поканите да учествуваат на состанокот“, се вели на Фејсбук страницата.
Фејсбук е најпопуларна социјална мрежа во Србија -- и во регионот -- но политичарите сé повеќе го користат и Твитер. 
Министерот за животна средина и претставник на Демократската партија, Оливер Дулиќ, се гордее со повеќе од 7.600 следбеници и редовно комуницира со граѓаните за прашањата што се однесуваат на екологијата.
И покрај зголемениот акцент на социјалните мрежи, некои експерти тврдат дека најпопуларните партии не користат колку може повеќе социјални мрежи за оптимални резултати.
„Нашите партии сé уште првенствено користат Фејсбук -- [што е] разбирливо со оглед на тоа што е убедливо најпопуларен -- и Твитер. 
Но, многумина забораваат на Јутјуб, Фликр, Википедија, Линкедин, разни форуми ... 
Само интегрираното користење на сите овие медиуми може да даде синергични резултати“, рече Бауер.
Бауер, кој има искуство во маркетингот, рече дека акцентот на социјалните медиуми е за пофалба, но може да биде меч со две острици бидејќи создавањето односи со целната публика не е еднократна работа.
„Ако се гледа така, постигнатите резултати ќе бидат полоши отколку што би биле ако никогаш не се преземела таа задача. 
Заедницата на социјалните медиуми е многу „строга“ и остро ги казнува сите што се обидуваат да ја искористат на каков било начин“, рече Бауер.
Но, еден дел од гласачите чувствува одбивност во поглед на напорите на партиите да допрат до нив преку социјалните мрежи и други средства.
„Партиските кампањи пред изборите се премногу агресивни и иритирачки. 
Не носам одлука за кого ќе гласам врз основа на тоа кој се појавил во медиумите или на социјалните мрежи. 
Важни ми се резултатите и идеите“, рече за SETimes Милош Кострен, 22-годишен студент во Белград.
