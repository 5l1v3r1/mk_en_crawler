17/10/2007
БУКУРЕШТ, Романија -- Претседателот на Европскиот парламент (ЕП), Ханс-Герт Поетеринг, во вторникот (16-ти октомври) рече дека за да ги избегне заштитните клаузули предвидени во нејзиниот договор за пристап во ЕУ, Романија мора да го реформира својот земјоделски сектор. 
На состанокот во Букурешт со премиерот Калин Попеску-Таричеану, Поетеринг, исто така, предупреди дека ЕУ очекува Романија да покаже повеќе напредок во своите антикорупциски напори во врска со овој сектор. 
Минатата недела Брисел се закани дека ќе ја прекине помошта за земјоделскиот развој за 25 отсто, ако не биде зајакнат романскиот систем на дистрибуција на средствата на ЕУ. 
Таричеану, од своја страна, го увери Поетеринг дека владата работи на елиминирање на сите слабости во системот.
Во другите вести, Советот за проучување на архивите на Секуритате, во вторникот објави дека нема доволно докази за тоа дека новиот водач на Романската православна црква, патријархот Даниел, соработувал со тајната полиција од времето на комунизмот. 
Даниел, кој стана архиепископ на Романија во септември, беше осомничен за соработка со Секуритате додека студирал во Стразбург во 1980-тите. 
(Nine o'clock - 17/10/07; Ромпрес, ДПА, МИА, Hotnews.ro, Tомсон фајненшал, АФП, Правда, АП - 16/10/07)
