18/09/2012
Игор Јовановиќ за Southeast European Times во Белград -- 18.09.12
Европската комисија бара од Белград да ги испита приватизациите на 24 големи претпријатија во Србија.
Според локалните медиуми, приватизациите на претпријатијата како Сартид -- сега УС Стил Србија -- Југоремедија, Мобтел, Ц Маркет и Пристаништа Белград, ќе бидат проверени, како дел од антикорупциската истрага.
„Од самиот почеток на приватизацијата во Србија по 2000 година има проблеми, и тоа не само во случаите што ги наведе Европската унија.
Скоро една третина од приватизациите беa поништени, а во најмалку уште една третина не биле исполнети условите за време на продажбата.
Истрагата на 24 контроверзни приватизации [мора да] биде почеток на истрагата за сите поништени приватизации.
Само тогаш можеме да поверуваме дека има вистинска волја за борба против корупцијата“, изјави за SETimes членот на Советот на Антикорупциската агенција Злата Ѓорѓевиќ.
Вицепремиерот Александар Вучиќ, кој е, исто така, владин координатор за борбата против корупцијата, неодамна рече дека владата веќе ги проверува сомнителните приватизации.
„Ќе има нови истражни дејства и никој нема да биде заштитен ...
Србија само што почна да формира вистински институции за борба против корупцијата, и затоа јас очекувам дека ќе биде поддржана од Русија, САД, Германија, Обединетите Нации и другите во тој процес“, рече Вучиќ.
Ѓорѓевиќ ги поздрави ваквите изјави, бидејќи истите „го покажуваат постоењето на политичка волја за решавање на проблемот“.
„Вистинските намери ќе се откријат за неколку месеци, што е доволно за барем да започнат сериозни истраги.
Србија е рангирана како држава со многу високо ниво на корупција и затоа е многу важно да се спроведат истраги што е можно побргу и да се добие епилог во суд.
Ако има корупција и друга злоупотреба, тоа може да се докаже“, рече таа.
Но, починатата претседателка на Антикорупцискиот совет, Верица Барач, изјави порано за SETimes дека истрагата на советот откри поврзаност меѓу магнатите и државните органи во спорните приватизации и затоа ќе биде многу тешко да се добијат судски пресуди.
Претставникот на Трансперенси интернешнал Немања Ненадиќ, исто така, смета дека ова ќе биде ограничувачки фактор за новата српска влада.
„Српските власти, најверојатно, ќе го направат само она што Брисел ќе го побара од нив и потоа ќе ја информираат ЕУ за тоа што го направиле.
Србија имаше голем проблем со очигледниот недостиг на политичка волја за решавање на прашањето, а потоа истото беше интернационализирано -- мораше да интервенира ЕУ“, изјави Ненадиќ за SETimes.
Но, не мислат сите во Србија дека проверката на приватизацијата претставува неопходен чекор.
Сопственикот на МК Груп, Миодраг Костиќ, кого медиумите го посочија по продажбата на српските рафинерии за шеќер, рече дека постојаното инсистирање на проверка на процесот на приватизација може да ги одвлече новите инвеститори.
„Нормално е оние што се вклучени во малверзација да одговараат за своите дејства, но постојаните говорења за проверки на веќе завршените приватизации не се добри“, рече Костиќ.
Српските државјани се скептични кога станува збор за најавите дека големите корупциски скандали ќе бидат решени.
„По падот на Милошевиќ во 2000 година, ниту еден политичар не отишол в затвор поради корупција.
Изгледа како тие да си се чуваат меѓу себе, а се осудуваат малите играчи.
Зошто сега работите би биле поинакви?“, рече Војкан Борисављевиќ, службеник од Белград, за SETimes.
