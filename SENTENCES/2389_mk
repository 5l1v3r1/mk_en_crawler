29/11/2005
Од Блерта Фониќи за Southeast European Times во Приштина – 29/11/05
Предлогот на српскиот претседател Борис Тадиќ за поделба на Косово по должината на етничките линии е спротивно на принципите на меѓународната заедница, вклучувајќи ги и оние кои ги постави Контакт-групата, рече во петокот (25-ти ноември) косовскиот премиер Бајрам Косуми.
Неговиот одговор беше поддржан од шефот на УНМИК, Сорен Јесен-Петерсен, кој ја отфрли можноста за каква било поделба на покраината.
„Ги уверуваме луѓето во Косово дека еден од водечките принципи на Контакт-групата е да нема поделба.
Контакт-групата не ги промени своите принципи, ниту, пак, ќе ги промени“, рече Јесен-Петерсен.
Тој додаде дека клучните меѓународни институции постојано изразуваат противење на секаков вид поделба.
„Последно [специјалниот претставник на ОН Марти] Ахтисари, исто така, ми го потврди тоа за време на неговата посета тука“, рече тој.
Во четвртокот Тадиќ официјално го изнесе својот план за поделба на Косово во делови со кои ќе управуваат Албанците и делови со кои ќе управуваат Србите.
И двата дела би останале во рамките на Србија, но едниот би уживал целосна автономија, додека другиот би бил тесно поврзан со Белград.
Ахтисари минатата недела го посети главниот град на Србија и Црна Гора, во рамките на својата турнеја за утврдување на фактите во регионот.
За време на разговорите Тадиќ му го претстави планот.
Во Приштина Косуми брзо ја осуди идејата како „екстремистичко“ решение.
Со назначувањето на Ахтисари и неговата посета на регионот потоа, процесот на решавање на статусот на Косово сега и официјално е во тек.
Патот се очекува да биде трновит, со оглед на силнополаризираните ставови на двете страни.
Не се знае дали Ахтисари може да ги премости екстремните ставови и да ги започне разговорите во јануари, како што планираше.
Јесен-Петерсен, пак, вети дека УНМИК тесно ќе соработува со косовските привремени институции за време на преговорите во врска со статусот, за поддршка во спроведувањето на стандардите, децентрализацијата и другите барања, без оглед на исходот на разговорите.
„Институциите во Косово изразија подготвеност за континуирано меѓународно присуство“, рече во петокот Јесен-Петерсен.
