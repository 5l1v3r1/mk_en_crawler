05/07/2011
Мухамет Брајшори за Southeast European Times во Приштина -- 0./07.11
Првите предлог-договори со кои посредуваше ЕУ меѓу Приштина и Белград, а кои дозволуваат слобода на движењето на граѓаните на двете земји, беа пофалени од претставниците на ЕУ како чекор напред кон интеграцијата во ЕУ.
Но, договорите оставаат многу неодговорени прашања во врска со идниот правец на косовско-српското помирување.
„Договорите постигнати оваа сабота се европски решенија за некои многу тешки, но многу важни прашања.
Целта на овој дијалог е да се доближат двете страни до Европската унија, да се подобри соработката и најважно од сé, да се подобрат животите на обичниот народ“, рече високата претставничка на ЕУ за надворешна политика, Кетрин Ештон, честитајќи му на косовскиот премиер Хашим Тачи во Брисел.
И покрај овие тврдења на ЕУ, некои аналитичари и опозицијата во Косово се сомневаат дека Косово ќе има некоја поголема корист од договорите.
Бурим Рамадани, пратеник од Сојузот за иднината на Косово (ААК), смета дека Косово ја поддржува Србија во нејзиниот процес на европска интеграција, но дека неговиот процес не е јасен.
„Јасно е дека од овој процес единствениот победник е Србија, бидејќи ќе се доближи до ЕУ, а Косово сé уште се справува со сопствените проблеми.“
Со оглед на неутврдениот статус на Косово, Вјоса Османи од ЛДК ги доведува во прашање договорите, велејќи:
„Во [никој случај] овие не можат да се наречат билатерални договори, па дури и слушнавте еден претставник на ЕУ вчера кој рече дека заклучокот не го прејудицира статусот на Косово.“
Сепак, другите ги гледаат договорите во пошироко светло.
Себ Битичи, извршен директор на Институтот за балканска политика, рече за SETimes:
„Овие договори се прв чекор во долгиот процес на нормализирање на односите меѓу Косово и Србија.
Според тоа, тие се значајни во таа смисла.
Ако преговорите се сметаат за вежба на градење на довербата меѓу двете земји, тогаш ова е добар чекор, без оглед на изјавите што политичарите ги даваат за својата јавност“.
Сепак, претскажувајќи го тешкиот пат што следи, Битичи истакнува дека:
„главните прашања во врска со паралелните структури во Косово се чини дека се отворени.
Преговарачите на Приштина и Белград дадоа контрадикторни изјави за тоа дали паралелните институции ќе функционираат“.
Двајцата посредници, косовската вицепремиерка Едита Тахири и српскиот висок претставник на Министерството за надворешни работи, Борко Стефановиќ, не се обврзаа дека ќе бидат отворени нови политички теми во блиска иднина, особено во врска со чувствителните прашања како што е северно Косово и паралелните државни структури.
Но, Тачи се чини решен да постигне нови договори и да го поддржи дијалогот во име на дијалогот.
„Дијалогот е основата на ЕУ, и ќе ни помогне да го европеизираме Балканот“, рече тој.
Битичи смета дека дијалогот и спроведувањето на договорите ќе бидат дел од извештаите за напредокот на двете земји во ЕУ, давајќи надворешен поттик за конкретни дејствувања.
„ЕУ може ефикасно да го користи процесот на интеграција за да загарантира спроведување на овие договори.
А тоа го остава отворено прашањето колку добро тие ќе бидат спроведени ако нема напредок во интеграцијата“, вели Битичи.
Договорите, кои не беа потпишани, сега мора да се усвојат од владите на Србија и на Косово.
Спроведувањето може да почне уште на 1-ви ноември и ќе биде следено од ЕУ, Србија и Косово.
