24/01/2013
Дражен Ремиковиќ за Southeast European Times во Подгорица -- 24.01.13
Портпаролот на црногорскиот парламент, Ранко Кривокапиќ, повика на претседателски избори на 7-ми април, по состанокот со парламентарните партии, што ќе биде можност, според некои набљудувачи, опозицијата да ја оствари својата прва победа.
„Датумот овозможува подолга кампања, што ќе им даде на граѓаните можност да ги запознаат кандидатите ... 
Ако биде потребно, вториот изборен круг ќе се организира на 21-ви април“, рече Кривокапиќ.
Кандидатите на владејачката Демократска партија на социјалистите (ДПС) ја добиваа претседателската функција осум пати од 1990 година.
Победата на опозицијата овојпат би имала големо психолошко влијание врз Црна Гора, според Светозар Јовичевиќ, независен политички аналитичар и поранешен вицепремиер.
„Од друга страна, ако победи кандидат поддржан од владата, ништо значајно нема да се промени, бидејќи граѓаните веќе ја знаат нивната политика во изминатите 23 години“, рече Јовичевиќ.
ДПС сé уште не одлучила кој ќе биде нивниот кандидат, но партиските претставници се оптимисти.
„Очекуваме победа на нашиот кандидат што, на некој начин, ќе биде заокружување на изборниот процес кој започна со парламентарните избори во октомври минатата година. 
Граѓаните може да очекуваат продолжување на евроатланската интеграција за Црна Гора, што нé направи признати во светот“, рече за SETimesХалил Дуковиќ, член на претседателството на ДПС.
Андрија Мандиќ, член на Претседателството на демократскиот фронт, актуелната најголема опозициска партија, рече дека тие го објавиле Миодраг Лекиќ како кандидат.
„Ние, исто така, ги поканивме сите други опозициски партии да го поддржат нашиот кандидат; никогаш немало подобра прилика целата опозиција да застане зад еден заеднички кандидат. 
Победата ќе биде голем чекор напред во борбата против организираниот криминал и за подобрување на економијата“, рече Мандиќ заSETimes.
Претседателската функција во Црна Гора е претежно церемонијална, но нуди и најголем државен легитимитет од која било друга функција.
„Реално гледано, заеднички кандидат на опозицијата би бил добар избор, но водачите во опозицијата мора да имаат повеќе доверба едни во други [за да одат по тој пат] “, рече за SETimesДалиборка Уљаревиќ, извршна директорка на подгоричкиот Центар за граѓанско образование.
Уљаревиќ рече дека дали опозицијата ќе се реши за еден заеднички кандидат зависи од тоа кого ДПС ќе го избере за кандидат.
Анкетите на јавното мислење покажуваат дека претседателот Филип Вујановиќ е најпопуларната јавна фигура, но постои потенцијална пречка за неговото кандидирање, со оглед на тоа што тој го завршува својот трет мандат. 
Црногорскиот устав од 2007 година предвидува дека една личност може да биде реизбрана само двапати.
Но, некои сметаат дека Вујановиќ дури сега го комплетира својот прв целосен претседателски мандат, бидејќи Црна Гора ја обнови својата независност во 2006 година.
Други, како Социјалдемократската партија во владејачката коалиција, велат дека ќе се спротивстават на уште една кандидатура на Вујановиќ.
Граѓаните велат дека немаат големи очекувања, макар што таа позиција може да се промени.
„Луѓето се изморени од избори. 
Кој и да биде избран, нема да има волшебно стапче да ја среди тешката економска ситуација преку ноќ. 
Граѓаните сфаќаат дека политичарите не можат да направат премногу за да им помогнат. 
Сигурно ни треба силна политичка фигура да ја води државата, но моите очекувања не се големи“, рече за SETimesДрагиша Чутуриќ (54), машински инженер од Никшиќ.
