22/05/2012
Енди Дабилис за Southeast European Times во Атина -- 22.05.12
Мерки на штедење или Армагедон -- овој избор им се дава на Грците пред клучните избори на 17-ти јуни кои може да одлучат дали гласачите прифаќаат нови кратења на платите, даночни зголемувања и намалени пензии или ги отфрлаат мерките на штедење што ги побараа меѓународните кредитори во замена за 239 милијарди евра во двата пакети финансиска помош, и ќе бидат отфрлени од еврозоната.
Водачите на земјите од Г8 кои се состанаа во Камп Дејвид во Мериленд -- засолниште на американскиот претседател -- ја повикаа Грција да остане во еврозоната, но без да понудат какво било решение освен притискањето за раст заедно со мерките на штедење.
„Се согласуваме за важноста на една силна и цврста еврозона за глобалната стабилност и обнова“, се вели во заедничкото финално комунике на Г8.
„Го потврдуваме нашиот интерес Грција да остане во еврозоната, со истовремено почитување на своите обврски.“
„Добро е што состанокот на Г8 ја покажа поддршката за еврозона која ја вклучува и Грција.
Но, ова е далеку од доволно за борба против неуредно излегување“, рече за SETimes поранешниот романски министер за финансии, Даниел Дајану.
„Грција претставува голем проблем сам по себе, бидејќи враќањето на конкурентноста не може да се постигне само со реорганизација на јавниот сектор;
тоа е долгорочна заложба.
Грција е една алка во еден поголем синџир на ранливи економии во еврозоната, кои се оптоварени од неконкурентни сектори и банкарски проблеми.“
Лутите Грци, кои протестираат, штрајкуваат и се бунтуваат веќе две години, го покажаа својот гнев на изборите од 6-ти мај, давајќи им на партиите што се против мерките на штедење 68 отсто од гласовите, и отфрлајќи ги двете доминантни партии -- конзервативците на Нова демократија и нивниот партнер во разнишаната хибридна влада, социјалистите на ПАСОК, кои им се придружија во поддршката на мерките за штедење.
Сепак, скоро 80 отсто од Грците сакаат да останат во еврозоната.
Алексис Ципрас, чија Коалиција на радикалната левица (СИРИЗА) заврши на второто место и е сега буквално изедначена со Нова демократија, е жесток противник на мерките за штедење и рече дека смета оти Грција може повторно да преговара за договорот -- или дури и да не ги испочитува своите плаќања -- но треба да остане во еврозоната.
Тој рече дека Европа нема да ја избрка Грција бидејќи стравува дека ќе следат и другите земји со слаби економии, како што се Шпанија, Португалија и Италија.
Германската канцеларка Ангела Меркел, чија земја учествува со голем дел во финансиската помош, демантираше дека предложила Грција да одржи референдум за да одлучи дали сака да остане во еврозоната, што ги разлути Грците кои рекоа дека таа се обидува да се меша.
Јоргос Статакис, професор по економија на Универзитетот во Крит, рече дека е охрабрен од препораката на Г8 инсистирањето на Меркел на мерките на штедење да биде придружено со планови за поттикнување раст.
„Тоа беше многу позитивно бидејќи отвори нова агенда ...
целосно поразлична рамка“, рече тој за SETimes.
„Програмата за мерките на штедење не функционира сама по себе“, додаде тој.
Грчката контрадикторност е очигледна, додаде тој.
„Не сакаме мерки на штедење, но не сакаме ниту да го напуштиме еврото.“
Но, Грците можеби нема да имаат избор.
Водачот на Нова демократија, Антонис Самарас, и неговиот социјалистички колега, Евангелос Венизелос, рекоа дека Грците мора да ги изберат нив, иако нивните партии се обвинувани дека ја создале кризата поради генерациите на вработување стотици илјадници непотребни работници, во замена за гласови.
Единствената друга алтернатива, велат тие, е Грција да мора да се врати на старата драхма, и раширена сиромаштија, или уште полошо, катаклизмични сценарија на паника, тенкови на улиците и раширена депресија.
Грчките политичари се пожалија дека Тројката и германските власти се обидуваат да влијаат на изборите со ширење страв.
Агелос Цаканикас, шеф на истражување во атинската Фондација за економско и индустриско истражување (ИОБЕ) изјави за SETimes дека притисокот не функционира.
„Тоа ги тера луѓето кон СИРИЗА“, рече тој, додавајќи дека воздржаниот пристап на Г8 беше подобар.
„Тоа покажува дека тие се подготвени да дискутираат за остварливите аспекти на програмата, иако Меркел не е многу за тоа“.
Но, рече тој, ниту хорор-приказните за апокалипса во Грција нема да се остварат.
„Тоа е претерување;
никој не може реално да предвиди што ќе се случи во една банкротирана држава.“
Хараламбос Цардинидис, кој го води атинскиот Институт за меѓународни економски односи, изјави за SETimes дека ќе преовладаат постудените глави.
„Има повлекување на депозитите од банките, но тоа е минимално ...
има страв, но не и паника“, рече тој.
Костас Ифантис, професор на меѓународни односи во Атинскиот универзитет, рече дека нејасната изјава на Г8 можеби е прикриено предупредување да се остане на мерките за штедење.
„Грците не треба да очекуваат големи промени“, рече тој.
„Што очекувате да кажат?
,По изборите, ќе го поништиме меморандумот?’ Гласачите мора да донесат одлука заснована на вистината.“
Дописничката на SETimes Светла Димитрова во Софија даде свој придонес во овој напис.
