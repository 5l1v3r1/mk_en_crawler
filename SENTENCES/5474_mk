17/08/2010
Од Линда Карадаку за Southeast European Times во Приштина -- 17/08/10
Косовските водачи повикуваат на измена на резолуцијата 1244 на ОН, во врска со неодамнешното советодавно мислење на Меѓународниот суд на правдата за едностраната декларација за независност на Приштина. 
Според мислењето од 22-ри јули, декларацијата не го крши меѓународното право.
Министерот за надворешни работи, Скендер Хисени, вели дека постојат три главни причини поради кои резолуцијата мора да се замени.
Прво, новата резолуција ќе биде неопходна за добивање препорака од Советот за безбедност за напредок во процедурата за членство во ОН.
Исто така, таа ќе биде потребна за да се дефинира временската рамка за завршување на мандатот на меѓународните присуства во Косово. 
Конечно, рече Хисени, истата би била во согласност со утврдената практика на Советот за безбедност.
Тој, сепак, потврди дека ова може да се покаже како тешка борба.
„Барањето за смена на резолуцијата е направено имајќи предвид и под полна свест за тешкотиите кои може да ги придружуваат ваквите иницијативи, како што е смена на резолуцијата 1244 и затворање на мисијата на УНМИК“, рече Хисени.
Политичкиот аналитичар Мухарен Нитај се согласува дека резолуцијата мора да се измени за да ја одрази новата реалност.
„Резолуцијата, под која Косово се управува веќе неколку години, не е функционална. 
УНМИК е скоро непостоечки и работи само во одредени области, главно во [северниот дел на земјата]. 
Косово е признаено како независна држава од 60 држави, а сите овие држави, всушност, не можат да ги признаат двете, косовската држава и резолуцијата 1244“, изјави Нитај за SETimes.
Тој, исто така, вели дека новата резолуција треба да ја препознава ситуацијата на терен и да содржи елементи кои ќе ја принудат Приштина да ги спроведува демократските стандарди во воспоставувањето на својата држава и воспоставувањето на правата на малцинствата.
Србија, пак, се подготвува за свој сопствен план на дејствување во ОН како одговор на неодамнешната одлука.
„Србија е заинтересирана за усвојување на нејзината резолуција [на состанокот на Генералното собрание на ОН следниот месец], и од друга страна, е заинтересирана за разговори дури и ако мора да интервенира во текстот на резолуцијата“, рече министерот за внатрешни работи, Ивица Дачиќ, во неделата (15-ти август).
„Но, ако Србија прифати текстот на резолуцијата да одговара на независноста на Косово ... 
тогаш се поставува прашање дали Србија може воопшто да има разговори.“
Во понеделникот косовските водачи официјално побараа од ОН да ја отфрли српската резолуција. 
Во писмото потпишано од претседателот Фатмир Сејдиу и премиерот Хашим Тачи се повикуваат сите земји-членки да ја признаат државата.
УНМИК, од своја страна, вели дека ќе продолжи со извршувањето на својот мандат од Советот за безбедност.
Според шефот на мисијата, Ламберто Заниер, „прелиминарната правна оценка на ОН е дека мислењето на [МСП] не влијае на статусот на УНМИК или нашата политика на неутралност во однос на статусот“.
„Всушност, мислењето ја потврдува применливоста на резолуцијата 1244 на ОН“, рече тој.
