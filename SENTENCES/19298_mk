28/01/2008
БРИСЕЛ, Белгија -- Министрите за надворешни работи на ЕУ се состанаа во понеделникот (28-ми јануари) во Брисел, за да одлучат дали ќе се продолжи со потпишувањето на Договорот за стабилизација и асоцијација (ДСА) со Србија.
Договорот беше парафиран на 7-ми ноември 2007 година, но конечното одобрување зависи од нивото на соработка на Србија со Трибуналот на ОН за воени злосторства во Хаг.
Неодамна, новиот главен обвинител Серж Брамерц рече дека белградските власти не успеваат да го исполнат главниот услов:
апсењето на воениот командант на босанските Срби Ратко Младиќ, за кој се верува дека се крие во Србија.
Пред состанокот во понеделникот комесарот за проширување на ЕУ, Оли Рен, рече дека Србија е близу до постигнување на целосна соработка.
„Тоа ќе го олесни потпишувањето на Договорот за стабилизација и асоцијација за брзо време“, им рече Рен на новинарите, инсистирајќи на тоа дека ЕУ треба да испрати многу силен сигнал за европската иднина до српскиот народ.
Во изјавата од неделата премиерот Воислав Коштуница повтори дека Србија не треба да го потпише ДСА ако ЕУ одлучи да испрати мисија во Косово.
Тој предупреди дека распоредувањето на мисија на ЕУ без согласност на Советот за безбедност на ОН би било еднакво на спроведување на меѓународно надгледувана независност во Косово.
(AП, Ројтерс, Томсон фајненшал, Бета - 28/01/08;
Бета, Танјуг, РТРС - 27/01/08)
