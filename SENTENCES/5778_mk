24/06/2011
Лилјана Ковачевиќ за Southeast European Times во Бања Лука – 24.06.11
Игор М., 13-годишник од Бања Лука, не отишол на училиште на 17-ти мај. 
Тој чекал неговите родители и сестра му да одат на работа за да се обеси себеси во таванот на семејниот дом. 
Неговиот татко го најде дури доцна попладне. 
Случајот е еден од вознемирувачката серија самоубиства на малолетници во Босна и Херцеговина (БиХ) во текот на изминатите неколку месеци.
Детскиот психијатар д-р Ранка Калиниќ вели дека внатрешните ризични фактори, како што е депресијата или семејната историја на самоубиства, може да го доведат детето до тоа да си го одземе својот живот. 
Но, исто така, постојат и надворешни фактори или фактори на околината, вели таа, како што се отфрлањето од врсниците. 
Блиското минато на Босна и Херцеговина, додава таа, придонесува за ситуацијата.
„Имаше војна и многу деца останаа без родители. 
Многу луѓе денес ги изгубија работните места и проблеми го поткопуваат семејството. 
Возрасните го доживуваат многу тешко справувањето со животните проблеми и се плашат за својот гол опстанок, и сето тоа многу потешко им паѓа на младите, кои зависат од семејството за основната сигурност“, рече Калиниќ за SETimes.
Според неа, младите не може да најдат засолниште во училиштето, бидејќи и самиот образовен систем претрпе многу штета.
„Децата честопати не можат да најдат [спас]; тие стануваат очајни и имаат чувство на беспомошност.“
Во БиХ, додава таа, „постои криза на моралноста и искривен систем на вредности: „успешните“ луѓе се главно криминалци, а чесните, оние кои заработуваат за живот работејќи, се на ниво на преживување. 
На овој начин, младите добиваат двојна порака, која може да предизвика ментална состојба на збунетост.“
Калиниќ истакна дека иако БиХ не е меѓу групата високоризични земји во однос на својата стапка на самоубиства, постои значителен пораст во таа стапка, особено меѓу децата и младите.
Според полицијата на Република Српска, во текот на првите пет месеци од оваа година, имаше 121 самоубиство во ентитетот. 
„Повеќето самоубиства, 63, се случија во Бања Лука; од 121 лице, 98 беа мажи, а 23 беа жени. 
Самоубиството најчесто се врши со бесење, по што следат огнено оружје, па давење“, рече портпаролката на Министерството за внатрешни работи на РС, Мирна Соја, за SETimes.
Минатата година имаше 256 самоубиства во ентитетот, или 22 повеќе отколку во 2009 година. 
Според медиумските извештаи, бројот е, исто така, во пораст во соседна Србија и Хрватска.
Социологот Душко Вејновиќ вели дека севкупната ситуација во општеството -- и во целиот регион -- е една од причите за алармантниот тренд. 
„Луѓето масовно се исцрпени. 
Добар дел од населението е во ќор-сокак бидејќи немаат можност да обезбедат минимална егзистенција“, вели тој за SETimes.
Тој смета дека државните институции итно мора да започнат со решавање на прашањата кои се однесуваат на преживувањето на граѓаните, да покажат поголема солидарност и да ги сфатат оние што живеат на работ на егзистенција.
„Покрај тоа, системот на вредности е оштетен; одредени кругови претпочитаат вредности што не се позитивни. 
Потребата за љубов е изгубена, заедно со чесноста и моралноста. 
[Луѓето] прибегнуваат кон крвопијна битка за збогатување, што особено не е за ниту една цивилизација или нормални луѓе. 
Денес, луѓето имаат сé помалку солидарност и хуманост кон другите луѓе“, рече Вејновиќ.
