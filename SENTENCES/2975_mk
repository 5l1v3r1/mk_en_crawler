15/03/2006
Од Антонела Архин за Southeast European Times – 15/03/06
Црногорската влада го обновува образовниот систем во републиката, воведувајќи нови наставни програми во кои акцентот е ставен на способностите за критичко размислување и активно учење, се поттикнува изложеноста на технологијата и се додава уште една година образование. 
По едногодишно спроведување, програмата доби позитивни оценки од родителите.
Неодамнешното истражување спроведено од страна на Институтот за школски систем во Црна Гора, во соработка со Институтот Отворено општество, покажа дека 76,2 отсто од родителите се целосно задоволни од образованието што нивните деца го добиваат, додека 18 отсто рекле дека се претежно задоволни. 
Само 1 отсто искажале незадоволство од програмата, додека 4,6 отсто рекле дека не можат да дадат јасна проценка.
Во врска со образованието на шестгодишните деца, 94,4 отсто позитивно ја процениле програмата и наставните методи.
Во коментарите на родителите генерално се истакнуваат позитивните страни на новиот систем - особено тоа дека децата сега имаат доволно време и за училиште и да играат, дека домашните работи лесно ги завршуваат и дека сакаат да одат на училиште. 
Родителите, исто така, ја фалат и идејата англискиот јазик да биде еден од изборните предмети од прво одделение. 
Новите учебници, исто така, добија висока оценка.
Испитаниците, исто така, позитивно го оценија и дополнителното време што децата го поминуваат на училиште според новата програма, велејќи дека тоа помага да се охрабрат училишните активности, како и да се тргне дел од оптовареноста на вработените родители.
И покрај тоа што реакцијата на новиот систем е генерално поволна, некои родители изразија и критики. 
Раниот почеток на училишниот ден - 7:30 наутро - некои го сметаат за несоодветен. 
Други, пак, сметаат дека часовите не се доволно добро организирани и дека училниците не се соодветно опремени.
Малку родители се спротивставија на користењето на „описни оценки“ наместо старите нумерички, велејќи дека повеќе не може да се добие јасна идеја како учат нивните деца. 
Но, повеќето сметаат дека описните оценки се посоодветни за шестгодишните деца.
Исто така, мал број родители изразија загриженост дека „нивните деца ќе останат неписмени“ или дека „тие треба повеќе да работат“. 
Двајца испитаници беа особено критички настроени кон новата програма, при што едниот се пожали дека „децата не развиваат работна навика, дека им се дава премногу слобода и дека на училиштето гледаат како на некаква игра.“
Родителите што го критикуваат системот велат дека сакаат нивните деца да имаат повеќе домашни работи, како и повеќе училишни патувања и организирани часови за физичко образование.
Според спроведувачите на истражувањето, Анѓа Бачковиќ, Весна Вучуровиќ и Зоран Лаловиќ, ова ќе се реши со поттикнување на подобра комуникација и соработка помеѓу родителите и училиштата.
Реформите, моделирани делумно според образовните системи во другите земји низ Европа, ја одразуваат основната промена во образовната филозофија, што значи оддалечување од механичкото учење во минатото. 
Програмата е финансиски поддржана од донации на странски влади, меѓународни институции како УНИЦЕФ, црногорскиот институт Отворено општество, владата на Финска и други. 
Значителен придонес беше даден и со субвенцијата на Светската банка.
