07/09/2010
Tурскиот претседател Абдула Ѓул беше во дводневна посета на Босна и Херцеговинa која почна во четвртокот (2-ри септември). 
Тој беше придружуван од делегација на министри, парламентарни членови и бизнисмени. 
Ѓул, првиот турски шеф на државата кој ја посети БиХ во изминативе четири години, се состана со членовите на трипартитното претседателство на земјата, премиерот Никола Шпириќ, парламентарни членови и со високиот претставник Валентин Инцко.
***
Српскиот министер за внатрешни работи, Ивица Дачиќ и неговиот хрватски колега Томислав Карамарко говореа во понеделникот (6-ти септември) преку видео-врска воспоставена за зајакнување на полициската соработка меѓу двете земји. 
Дачиќ рече дека воспоставувањето на врската е прва фаза од проектот за регионален центар за размена на оперативни информации. 
Ќе бидат воспоставени вкупно три видео-врски: една меѓу министрите за внатрешни работи, една која ќе ги поврзува полициските директори, и една меѓу криминалната полиција во двете држави. 
Дачиќ и Карамарко го пофалија нивото на соработка меѓу нивните полициски служби во борбата против организираниот криминал.
***
Американска конгресна делегација предводена од републиканецот Бил Делахант (Демократ од сојузната држава Масачусец) ја посети Црна Гора на 1-ви септември, при што се состана со претседателот Филип Вујановиќ, премиерот Мило Ѓукановиќ, министерот за надворешни работи, Милан Рочен, и претседателот на парламентот, Ранко Кривокапиќ. 
Делахант, кој претседава со подкомитетите на Комитетот за надворешни работи на Домот за Европа, рече дека Црна Гора постигна значајни подобрувања на патот кон членството во ЕУ и НАТО.
***
Претставниците на Република Српскa (РС) и Србијa се согласија во неделата (5-ти септември) дека Бања Лука и Белград имаат идентични ставови во врска со повеќето важни политички прашања во регионот. 
„Од витален интерес за Србија е да соработува со РС“, рече српскиот министер за внатрешни работи во посета, Ивица Дачиќ, повикувајќи на зајакнување на економските врски.
***
Хондурас го призна Косовo како независна држава, станувајќи 70-та држава што го стори тоа. 
Властите во Приштина го објавија признавањето во петокот (3-ти септември). 
Во понеделникот премиерот Хашим Тачи рече дека добил потврда од властите во Доха дека Катар ќе ја признае независноста на Косово.
(Разни извори -- 01/09/10-07/09/10)
