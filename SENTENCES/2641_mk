13/10/2005
Од Ерлис Селимај за Southeast European Times во Тирана -- 13/10/05
Новоизбраниот водач на опозициската Социјалистичка партија (СП), Еди Рама, отпочна програма за реструктуирање на партијата по нејзиниот пораз на парламентарните партии во јули. 
На состанокот во средата (12-ти октомври) Рама побара од локалните ограноци на партијата да преземат поголема улога во голем број области, вклучувајќи го и изборот на новите раководства.
Предлогот дојде еден ден по оставката на целото раководство на СП, со што му беше овозможено на Рама да ги најави големите промени во партијата, која ја мачеа чести внатрепартиски борби и обвинувања дека изгубила контакт со гласачите.
Рама, градоначалник на Тирана, беше избран за водечката функција во партијата на вонредниот конгрес во неделата, откако поранешниот премиер и шеф на СП, Фатос Нано, поднесе оставка, преземајќи ја одговорноста за поразот на СП на изборите по осум години на власт.
На гласањето за време на конгресот Рама лесно го победи својот противкандидат, поранешниот претседател Реџеп Мејдани, за добивање на претседателската функција. 
Од вкупно 449 гласови, 297 беа за Рама, а 151 за Мејдани.
Новиот водач им рече на делегатите дека ќе даде сé од себе за да ја одржи партијата обединета, почитувајќи ги „спротивните мислења“.
„Преземајќи ја оваа функција јас ќе имам можност да покажам дека ги почитувам сите соработници. 
Јас сум многу внимателен кон другите кои не мислат како мене“, рече Рама. 
Помеѓу реформите, Рама предложи воведување на концепт „еден член - еден глас“ како основа за изборот на раководството.
Според аналитичарите Рама ќе се соочи со повеќе предизвици. 
Тој мора да ја реконструира партијата како силна политичка сила, одржувајќи ја на чело на левичарските партии, додека истовремено треба да изгради сојузи и соработка со другите политички партии.
Роден во 1964 година, Рама е уметник и политичар. 
Како градоначалник на Тирана тој стана меѓународно познат со својата амбициозна програма за разубавување на просторите во главниот град. 
Тој беше избран за Најдобар градоначалник во светот за 2004 година на една Интернет анкета.
