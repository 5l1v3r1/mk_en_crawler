05/12/2012
Ана Ловаковиќ за Southeast European Times во Сараево -- 05.12.12
Централната банка на Босна и Херцеговина (БиХ) објави список од скоро 36.000 организации и бизниси чии банковни сметки се блокирани, тренд што е во пораст и што може да има потенцијално катастрофални последици врз проблематичната економија на БиХ, велат аналитичарите.
Блокирањето на банкарските сметки влијае на организациите во секој сегмент на општеството, од малите услужни дејности до индустриските производители, владините институции и политичките партии.
„Многу претпријатија се соочуваат со проблеми поради синџирот реакции во кој секој му должи секому. 
Во сегашните услови, едно претпријатие влече друго во долг“, изјави за SETimesИгор Гавран, експерт по макроекономија во Комората за надворешна трговија на БиХ.
Банките велат дека сметките се блокирани претежно поради неподмирени долгови кон бизнисите, банките и управата за јавни приходи на БиХ, но и поради нерегуларностите во фискалните трансакции.
Законот на БиХ предвидува дека претпријатијата чии сметки се блокирани повеќе од 60 дена мора да прогласат банкрот. 
Процедурата за прогласување банкрот може да ја иницира кредиторот, побарувачот или сопственикот на фондот.
„Сега сме во ситуација кога голем број комерцијални претпријатија се соочуваат со банкрот, па дури и ликвидација“, рече за SETimesРанко Милиќ, претседател на Сојузот на работодавачи во Република Српска.
Милиќ рече дека организациите со години не се во состојба да ги плаќаат обврските без да се соочат со последици. 
Внатрешниот долг порасна до таков степен -- половина милијарди евра само во Република Српска -- што стана буквално невозможно да се води бизнис.
„Водењето бизнис е како одење по јаже и жонглирање во исто време“, рече за SETimesХусеин Хасибовиќ, генерален менаџер на државното претпријатие Зрак, чии четири банкарски сметки беа блокирани.
Централната банка објави дека секој месец ќе го ажурира списокот на организации со блокирани банкарски сметки и ќе внесе нови информации, како што е вкупниот долг на овие претпријатија и институции.
Бројот на организации со блокирани банкарски сметки е толку голем, и последиците се толку сеприсутни, што некои аналитичари сметаат дека само еден сеопфатен пристап може да ја промени ситуацијата.
„Во сегашните услови на нарушена ликвидност, властите во БиХ треба конечно да преземат нешто и барем да им дозволат на претпријатијата да плаќаат ДДВ на платени, а не на фактурирани реализации“, рече Милиќ.
Власта мора веднаш да одреди ригорозни мерки за должниците и конечно да воведе услови и методи на плаќање на обврските, рече Јорго Ласиќ, заменик-претседател на Стопанската комора на ФБиХ.
„Сопствениците на претпријатијата кои купуваат и препродаваат стока, а не ги плаќаат нивните сметки, не може да се сметаат за бизнисмени, туку за крадци. 
Имаме парадоксална ситуација при што претпријатијата што ги подмируваат обврските кон државата и своите бизнис партнери се соочуваат со тешкотии, додека т.н. 
бизнисмени што не плаќаат создаваат бизнис империи“, рече Ласиќ заSETimes.
Другите земји од регионот се соочуваат со истиот проблем, но во помал обем. 
Во Србија има 2.700 фирми со блокирани сметки.
