28/07/2012
Пол Чикои за Southeast European Times во Букурешт – 28.07.12
Политичката судбина на отповиканиот романски претседател Трајан Басеску се наоѓа во рацете на повеќе од 18 милиони регистрирани гласачи, кои можат да гласаат в недела (29-ти јули), за тоа дали тој ќе биде сменет од функцијата.
Басеску се надева дека многу од нив ќе останат дома.
Претседателот со два мандати беше отповикан од парламентот со гласањето на 6-ти јули, оркестрирано од премиерот Виктор Понта и владејачката социјал-либерална коалиција (УСЛ), што ја фрли Романија во политичка криза и предизвика загриженост кај меѓународната заедница.
Басеску е обвинет за пречекорување на надлежностите, како дел од неговиот судир со Понта, кој беше водач на опозициската партија пред да стане третиот премиер на Романија оваа година.
УСЛ, исто така, го обвинува Басеску за мерките за штедење кои беа донесени од претходната влада предводена од Емил Боц, политичкиот сојузник на Басеску.
За да го обезбеди поразот на Басеску, Понта неуспешно се обиде да ги скрати надлежностите на Уставниот суд и да усвои итен декрет за намалување на стандардот за гласањето в недела за смена од функцијата.
Басеску може да биде сменет од функцијата само со мнозинство од сите регистрирани гласачи – околу 9,1 милион.
Понта се обиде да го направи да биде стандард простото мнозинство гласачи кои учествуваат на референдумот.
ЕУ и Соединетите Американски Држави остро го критикуваа Понта и УСЛ за нивните дејства против Басеску, кои нашироко се сметаат за напади против владеењето на правото и демократијата.
Демократ-либералите на Басеску бараат од гласачите да го бојкотираат референдумот, за отповикувањето да биде неважечко.
„Не е важна фотелјата на Басеску, туку повторното воспоставување на функционалноста на романската држава“, рече Басеску.
Понта, во есеј објавен во петокот на www.foreignpolicy.com, призна дека направил грешки додека барал отповикување и дека погрешно комуницирал во меѓународните кругови.
Но, тој рече дека процедурата на отповикување е „школски пример за демократија на дело“.
„Повикот на Басеску за бојкот е антидемократски чекор осмислен за избегнување на отповикувањето по секоја цена“, рече тој.
Романците се поделени во врска со референдумот.
„Ќе останам дома ...
не мора да значи дека тоа е бидејќи сакам да му помогнам на Басеску, туку поради тоа што сум сит од овие политички расправии кои се константна бедна претстава во текот на изминативе 22 години.
Оваа борба за мене нема значење“, рече за SETimes Даниел Ратес, 38-годишен инженер.
Но, аналитичарите се сомневаат дека референдумот ќе донесе крај на политиката борба.
„Оваа политичка криза е преголема за да заврши в недела.
Највеќе што може референдумот да направи е да ја намали“, рече за SETimes Александру Раду, професор по политички науки на Универзитетот во Букурешт.
„Има два работни сценарија за пост-референдумскиот период:
Басеску е отповикан и УСЛ добива повеќе власт и легитимитет, и тоа на извесен начин ќе донесе поблага политичка клима.
Второ, Басеску победува и двајцата продолжуваат со борбата со обновени сили.
Во секој случај, нема да видиме крај на оваа политичка конфронтација пред парламентарните избори оваа есен“, додаде Раду.
За владејачката социјал-либерална коалиција, работите се доволно јасни.
„Ако Басеску биде отповикан, ќе се вратиме во нормала и државните институции ќе функционираат.
Ако тој се врати на функцијата, тогаш владата и понатаму ќе биде спречувана во вршењето на работата.
И губитник ќе биде Романија“, рече за SETimes Еуген Николаеску, пратеник на УСЛ.
