03/11/2006
Од Марина Стојановска за Southeast European Times во Скопјe – 03/11/06
По едномесечна расправа македонскиот парламент во понеделникот (30-ти октомври) го усвои новиот закон за полицијата.
Седумдесет и еден пратеник гласаа „за“, дванаесет беа воздржани, деветмина „против“.
Пратениците од опозициската албанска коалиција, која ја сочинуваат Демократската унија за интеграција (ДУИ) и Партијата за демократски просперитет (ПДП), одбија да го поддржат законот, како и либерал-демократите.
Гласањето ја покажа поделеноста во редовите на најголемата опозициска партија, Социјалдемократскиот сојуз на Македонија.
Пратениците кои се сметаат за блиски на претседателот на партијата во заминување, Владо Бучковски, го поддржаа нацрт-законот, додека пратениците блиски до Радмила Шеќеринска -- која се смета за најсериозен кандидат за нов претседател на партијата -- апстинираа.
Мисијата на ЕУ во Македонија го пофали усвојувањето на полициските реформи како значаен чекор.
Сепак, истата изрази жалење поради континуираните несогласувања околу некои клучни аспекти на законот.
Мисијата ги охрабри сите партии да работат на постигнување консензус.
Веднаш по усвојувањето на законот, коалицијата ДУИ-ПДП предупреди дека градоначалниците од нивните партии нема да соработуваат со полицијата.
Коалицијата има 15 градоначалници од вкупно 16 општини со мнозинско албанско население.
Без мнозинството гласови на пратениците кои ги претставуваат етничките Албанци, ќе има сериозни последици, рече коалицијата.
„Претседателот на владата треба да размисли дали најавите за протест од страна на градоначалниците на ДУИ треба да се сметаат за непослушност, побуна или радикализација“, рече Иџет Меџити, градоначалник на скопската општина Чаир и член на ДУИ.
Еден ден откако парламентот го усвои законот, претседателот Бранко Црвенковски потпиша указот за негово прогласување.
Истовремено, тој изрази жалење што не е искористена можноста за поширок консензус во парламентот.
Тој ги повика владата и опозицијата да ги премостат разликите пред законот да стапи на сила, по точно една година.
Новиот закон предвидува формирање на осум сектори за внатрешни работи, во рамките на кои ќе функционираат 38 полициски станици од општа надлежност.
Единствениот амандман што го прифати владата беше оној на Демократската партија на Албанците, партнер во владината коалиција.
Со него се намалува должината на потребниот стаж за полициските началници од дванаесет на десет години, и за командирите на полициските станици од десет на шест години.
Една новина во законот е изборот на овие командири на полициските станици.
Советите на општините во кои се наоѓа полициската станица ќе го избираат командирот со мнозинство гласови.
Листата на кандидати мора да вклучува најмалку три лица, од кои еден мора да припаѓа на мнозинската заедница во соодветната општина.
