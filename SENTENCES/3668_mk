01/03/2007
Од Давод Коњикушиќ за Southeast European Times во Белград – 01/03/07
Претходно оваа година Србија воведе најсовремени лични карти со чипови и биометрички податоци, но сé уште 400.000 српски Роми немаат документи за лична идентификација. 
Тие немаат регистрирано место на живеење, поради што е тешко да обезбедат лични карти и потоа предизвикува друго кршење на социјалните и уставните права на Ромите како малцинство.
Според новата регулатива, сите граѓани постари од 16 години во Србија, мора да имаат нови лични карти до крајот на јули 2001 година. 
Новите лични карти ќе содржат чип со лични податоци за државјанството, местото на живеење и адресата под посебен број за секој граѓанин. 
Биометричките податоци ќе вклучуваат фацијална анализа, отпечатоци од прсти, потпис, дигитална фотографија и дигитален отпечаток од прстот на носителот.
Министерот за внатрешни работи, Драган Јоциќ, рече дека новите лични карти со најсовремена технологија ќе помогнат во борбата против организираниот криминал и тероризмот, ќе ги подобрат државните институции и ќе може да се користат за одредување на избирачките списоци.
Почитувајќи ги правата на етничките малцинства, новата регулатива за регистрирање предвидува дека оние кои ги почитуваат верските или националните обичаи ќе може да бидат фотографирани со шамија или шапка. 
Личните карти ќе бидат печатени со српски кирилични букви и на англиски јазик, како и на јазиците на етничките малцинства.
Според Центарот за правата на малцинствата во Белград, 400.000 Роми во Србија не може да се идентификуваат бидејќи немаат постојано живеалиште и живеат во привремени населби без адреса. 
Без адреса, тие не може да се регистрираат за лична карта, а без лична карта државната администрација не може да ги идентификува. 
Како неидентификувано малцинство, социјалните и уставните права на Ромите се прекршени, бидејќи тие не можат да го искористат правото на образование, социјална и здравствена заштита, без никакви документи за лична идентификација.
„Јас не сум регистриран и не можам да го регистрирам ниту моето дете. 
Без соодветна лична карта, јас немам покритие за здравствена заштита и морам да плаќам за посета на лекар. 
Исто така, не можам да добијам работа“, вели Севдија Хасари.
Според Центарот, најмалку две генерации Роми се без извод на родени, само во Белград.
Властите сé уште не се занимаваат сериозно со овој проблем, но кога ќе го сторат тоа, ќе треба подобра соработка помеѓу државните институции и невладините организации.
