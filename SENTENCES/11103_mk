28/06/2005
БАЊА ЛУКА, Босна и Херцеговина (БиХ) -- Премиерот на Република Српска (РС), Перо Букејловиќ, во понеделникот (27-ми јуни) изјави дека очекува решавање на клучните прашања поврзани со полициските реформи во БиХ и реструктуирањето на системот за јавна радиодифузија до крајот на ноември.
Тој додаде дека владата на РС во следните месеци мора да работи на полициските реформи за да не биде окривувана за блокирање на интеграцијата на БиХ во ЕУ.
Исто така во понеделникот, персоналот на ЕУФОР и полицијата на Федерацијата на БиХ извршија претрес на просториите во фабриката за преработка на месо „Лијановиќи“ во Широки Бријег.
Сопствениците на фабриката се обвинети за затајување на даноци во случајот со кој се поврзува и поранешниот член на Претседателството на БиХ, Драган Човиќ.
Во вторникот наследникот на Човиќ, Иво Миро Јовиќ, го презеде ротирачкото претседателство од српскиот член, Борислав Паравац.
Јовиќ беше наименуван во мај, по смената на Човиќ од функцијата.
(Дневни аваз, Независне новине - 28/06/05;
РТРС, Фена, ПБС БиХ - 27/06/05)
