07/09/2012
Линда Карадаку за Southeast European Times во Приштина -- 07.09.12
Граѓанското општество на Косово и на Србија мисли дека комуникацијата меѓу луѓето и општествата може да ја зацврсти основата за помирување.
Соња Бисерко, претседателка на хелсиншкиот Комитет за човекови права во Србија, рече дека комуникацијата меѓу граѓанските општества на државите, кои ги сочинуваат невладини организации и институции, е важна за да се доближат луѓето и да се променат перцепциите.
„Тоа е важен канал на комуникација“, рече Бисерко заSETimes.
Таа рече дека е неопходно да се формира и комисија за помирување, слична на таа во Јужна Африка, и двете општества да се соочат со минатото.
„Тоа ќе биде долгорочен процес, но граѓанското општество може да го подготви теренот за тоа“, рече таа.
Косово и Србија минатата година започнаа технички дијалог посредуван од ЕУ, кој се очекува да се подигне до разговори на високо ниво и да ги покрие почувствителните прашања, како што е иднината на северно Косово.
Даниел Сервер, професор по менаџмент на конфликти во Школата за напредни меѓународни студии „Џонс Хопкинс“, вели дека се потребни двата вида комуникација, политичката и граѓанското општество.
„Важно за Србите е да го посетат Косово и да се запознаат со реалноста таму.
Исто така, важно е Косоварите да ја посетат Србија.
Подобро општествено разбирање ќе помогне во политичките преговори, а подобрите политички односи ќе го подобрат општественото разбирање“, рече Сервер заSETimes.
Но, политиката на Белград и ограничувањето на движењето меѓу Србија и Косово ја обесхрабруваат соработката на граѓанското општество.
Меѓутоа, групите на граѓанското општество најдоа начин да комуницираат, па дури и во Митровица, која има српско мнозинство.
Една невладина организација, Градење на заедницата Митровица (ЦБМ), е формирана во 2001 година.
„Тоа беше соработка меѓу колегите во ЦБМ и други организации на северот.
На почетокот беше прилично тешко, но успеавме да допреме до различни организации и луѓе, да започнеме со наши активности на различни полиња, да се насочиме кон различни групи од регионот на Митровица и да послужиме како мост меѓу заедниците“, рече заSETimesАфердита Сила, извршен директор на ЦБМ.
Партнери на ЦБМ на северот се:
Радио контакт плус, Радио-телевизија Митровица и Центарот за развој на граѓанското општество.
„Сега имаме партнери низ целиот север.
ЦБМ порасна и во неа се вклучени околу 60 луѓе, од кои околу 35 отсто се Срби, 60 отсто се Албанци, а 5 отсто доаѓаат од другите заедници“, рече Сила.
Сила рече дека и покрај тензиите и поделбите, има заеднички проблеми за сите заедници во Митровица кои не се решени.
Тука спаѓа високата стапка на невработеност, проблемите со водата и енергијата, како и социјалните проблеми.
„Сé е толку политизирано, особено во областа каде што работи ЦБМ, но силното граѓанско општество ја предизвикува политиката“, додава таа.
Две младински невладини организации, Сири и визионит (Окото на визијата) од Пеќ и Центарот за проучување на етничките групи во Белград, работат заедно на проект финансиран од Велика Британија, чија цел е „да научат за културата, перспективата, социјалниот, економскиот и политичкиот контекст и како да го искористат сето тоа за намалување на негативните социјални стереотипи“.
Во рамките на проектот, невладините организации организираа обука за мултикултурализмот, дијалогот и човековите права;
студиските посети и заедничките настани ставија акцент на соработката меѓу младите луѓе во Србија и Косово.
Според центарот, мултикултурализмот, човековите права, развојот на заедниците, младинската политика, демократскиот дијалог или улогата на младите во општеството, се некои од прашањата за младите луѓе во двете држави.
Ветон Мујај, извршен директор на Сури и визионит, рече дека соработката меѓу двете организации функционира.
„Невладините организации се послободумни, младите луѓе од Србија кои се дел од програмата немаа многу предрасуди, тие дури беа изненадени кога дојдоа и видоа со сопствени очи“, рече Мујај заSETimes.
Мујај смета дека треба да има повеќе вакви иницијативи.
„Треба да има комуникација меѓу луѓето во Косово и во Србија ...
ваквиот вид комуникација претставува претходник на политичката комуникација меѓу двете држави“, рече Мујај.
