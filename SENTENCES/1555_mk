20/04/2010
Унгарскиот претседател Лазло Сољом разговараше за малцинските прашања со својот српски и хрватски колега Борис Тадиќ и Иво Јосиповиќ во јужниот унгарски град Печ во петокот (16-ти април). 
Водачите се согласија со идејата за „културна нација“, која опишува заедница на етнички групи со заеднички јазик и култура, но различно државјанство, објасни Сољом. 
Јосиповиќ истакна дека проширувањето на ЕУ е единствената гаранција за стабилноста во Европа. 
Без „Србија, Босна и Херцеговина и Црна Гoра“, рече Јосиповиќ, „Европската интеграција нема да биде исполнета“.
***
Бранот вулканска пепел кој дува низ цела Европа, доведе до откажување на посетата на Косовo на претседателот на Воениот комитет на НАТО Џампаоло ди Паола, поради одложувањата на меѓународниот воздушен сообраќај, се вели во соопштението на КФОР од понеделникот (19-ти април). 
Само командантот на здружената команда во Неапол, Марк Фиџералд, успеа да пристигне во Приштина за да ја проследи вежбата на Косовските безбедносни сили на термоелектричната централа во близина на Приштина.
***
Бугаријa ја поддржува Србијa во нејзиниот процес на интеграција во ЕУ, рече претседателката на бугарскиот парламент Цецка Тачева за време на состанокот со нејзината српска колешка Славица Дукиќ-Дејановиќ во понеделникот (19-ти април). 
Секоја помош од бугарскиот парламент ќе биде поздравена и ценета, рече Дукиќ-Дејановиќ, за време на еднодневната посета на Софија, каде што се состана со бугарскиот претседател Георги Парванов и другите членови на владата. 
Тие се фокусираа на билатералните прашања, вклучително и инфраструктурата и проблемите со животната средина.
***
Европската интеграција и економската соработка се приоритети за Maкедонијa и Aлбанијa, објавија водачите на двете држави во Скопје во средата (14-ти април). 
Македонскиот претседател Ѓорге Иванов и неговиот албански колега во посета на земјата, Бамир Топи, повикаа на зајакнување на соработката во економскиот сектор. 
Топи ја пофали улогата на политичките партии на етничките Албанци во Македонија и повика на целосно спроведување на Охридскиот договор. 
Тој, исто така, изрази поддршка за кандидатурата на Скопје за НАТО.
***
Израелскиот министер за надворешни работи, Авигдор Либерман, и неговиот романски колега, Теодор Баконши, разговараа за билатералната безбедност и економските врски за време на состанокот во Букурешт во средата (14-ти април). 
За време на тридневната посета на Букурешт, Либерман, исто така, се состана со претседателот Трајан Башеску, го посети Меморијалниот центар за Холокаустот и се состана со членовите на еврејската заедница во Романија.
***
Хрватскa ќе може наскоро да го отвори поглавјето од преговорите кое се однесува на судството, рече финскиот премиер Мати Ванханен на прес-конференција со хрватската колешка во посета на земјата, Јадранка Косор, на 13-ти април. 
Хрватска ги исполнува сите услови за отворање на ова поглавје, рече Косор. 
истакнувајќи ги напорите на нејзината земја во борбата против корупцијата, реформата на судството и соработката со Хашкиот трибунал за воени злосторства. 
Taa рече дека Загреб ќе стори сé што може за да ги заврши своите разговори за пристапување со ЕУ оваа година.
(Разни извори -- 13/04/10-20/04/10)
