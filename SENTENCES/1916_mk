03/09/2004
(АФП, Агенција Анадолу, ЕурАктив - 02/09/04; АФП, Европски парламент - 01/09/04; Блумберг, ЕУобсервер 31/08/04)
Ако биде заклучено дека Турција ги исполнува политичките критериуми за членство во ЕУ, разговорите за влез со Брисел би можеле да започнат во април 2005 година, посочија некои официјални претставници на ЕУ. 
Но, многумина предупредија дека ќе помине најмалку една деценија пред земјата да влезе во Унијата.
Водачите од блокот од 25 нации се очекува да одлучат на самитот на Европскиот совет во декември дали да ја поканат Турција да започне преговори за пристапување. 
Тие ќе ја базираат својата одлука, во најголема мера, на препораките на Европската комисија (ЕК) содржани во извештајот за степенот на сообразеноста на стандардите на земјата со тие на ЕУ во доменот на демократијата и човековите права. 
Извештајот ќе биде објавен на 6-ти октомври.
Турција „мора дефинитивно да влезе во Европа“, изјави германскиот министер за надворешни работи Јошка Фишер во четвртокот (2-ри септември), истакнувајќи ја важноста на членството на земјата во ЕУ за борбата против меѓународниот тероризам. 
Тој, сепак, додаде дека процесот на преговори се до нивно комплетирање би можел да трае 10 или 15 години.
„Турција сé уште не е зрела за ЕУ и таа го знае тоа“, АФП ја цитира изјавата на Фишер за тиражниот германски весник Билд цајтунг, барајќи од Анкара да остане на правецот на реформите.
Во меѓувреме, турската Агенција Анадолу го цитира холандскиот министер за надворешни работи Бернард Бот, чија земја го има шестмесечното претседателство со ЕУ, дека ако е Турција решена да ги исполни политичките критериуми на ЕУ, нејзините „разговори за влез треба да започнат набргу“.
Говорејќи пред Комисијата за надворешни работи на Европскиот парламент (ЕП) во вторникот, Бот додаде дека: „Ако Турција не биде подготвена за разговори, можат да се разгледаат други сценарија“. 
Тој истакна дека во извештајот на ЕК нема да й бидат поставени нови услови на Турција.
Минатата недела, влијателен холандски совет издаде извештај, во кој се препорачува преговорите да започнат во рок од две години или „евентуално“ дури и порано.
Во своето обраќање пред членовите на комисијата на ЕП во вторникот, Гинтер Верхојген, комесарот за проширување на ЕУ во заминување, истакна дека водачите на ЕУ заклучиле, на својот самит во Копенхаген во 2002 година, дека разговорите треба да бидат отворени „без одлагање“, ако биде донесена позитивна одлука за Турција.
Во врска со извештајот на ЕК што се очекува, Верхојген рече дека тој ќе биде „темелен, базиран на факти и правичен“, додавајќи дека тој, исто така, ќе содржи и „некои мали изненадувања“. 
Тој не сакаше да каже дали ЕК ќе препорача отпочнување на преговори за пристапување со Анкара.
Верхојген ќе пристигне во Турција во недела, како дел од последните напори за објективна проценка на напредокот на земјата во исполнувањето на критериумите на ЕУ помеѓу 1999 и 2004 година. 
За време на неговата тридневна посета тој ќе оствари разговори со водечките личности, меѓу кои и со претседателот Ахмет Неждет Сезер, премиерот Реџеп Тајип Ердоган и со министерот за надворешни работи, Абдула Ѓул.
Тој, исто така, ќе го посети и Дијарбакир, најголемиот град во југоисточниот дел од Турција, во кој претежно живеат Курди, и ќе се состане со локалните водачи и со претставници на невладините организации. 
Тој во среда ќе ја напушти Турција, по посетата на Истанбул.
