16/11/2006
Од Берта Фониќи-Кабаши за Southeast European Times во Приштина – 16/11/06
Претставниците на Контакт-групата во вторникот (14-ти ноември) во Приштина се состанаа со градоначалниците на десетте косовски општини во Приштина, на разговори околу процесот на децентрализација.
Шефот на американската мисија во Косово, Тина Кејданау, рече дека децентрализацијата ќе биде важен дел од договорот околу косовското прашање, како и дека членовите на Контакт-групата ќе ги поддржат напорите за негово спроведување.
„За подобро функционирање на локалната администрација, ние треба да имаме силни градоначалници на општините“, рече Кејданау.
„Локалните власти треба да се занимаваат со она што има поголема важност на локално ниво за луѓето и градоначалниците на општините треба да се посветат на прашањата кои ги засегаат луѓето во тој регион.“
И покрај тоа што меѓународната заедница смета дека децентрализацијата е суштинска за етничкото помирување и градењето на цивилно општество во Косово, прашањето останува политички третирано.
По немирите кои избија во март 2004 година косовските Срби останаа двојно повеќе убедени дека нивната иднина зависи од самоуправата.
Косовските Албанци, пак, се претпазливи во врска со процесот за кој стравуваат дека ќе формира српски енклави во Косово, па дури и ќе ги отвори вратите за некаков вид одвојување.
Градоначалникот на Приштина, Исмет Беќири, ја потврди ваквата загриженост на состанокот во вторникот.
„Ние никогаш не кажавме дека не ја поддржуваме децентрализацијата.
Но, бевме резервирани и сé уште сме, особено во врска со создавањето на моноетнички општества ...
Ние сакаме да ги интегрираме заедниците и создавањето на моноетнички општини е спротивно на тоа“, рече тој.
Според градоначалникот, косовските институции се подготвени да изградат демократија, но не по цена на поткопување на независно и суверено Косово.
„Овој процес можеби има свои тешкотии.
Не знам како е функционално за село кое се наоѓа на еден километар од центарот, да биде дел од друга општина, која е оддалечена, на пример, 20 километри“, рече Беќири.
Но, според Жерард Галучи, администратор на ОН во Митровица, децентрализацијата „едноставно значи силна локална власт во областите во кои локалниот народ сака да има контрола врз сопствениот живот, без оглед дали се работи за Срби или Албанци“.
„Мислам дека, за жал, тоа никој тука во Косово не го објаснува“, Гласот на Америка ја цитираше неговата изјава.
