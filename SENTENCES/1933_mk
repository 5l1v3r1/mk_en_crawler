29/03/2005
Од Игор Јовановиќ за Southeast European Times во Белград – 29/03/05
По пристигнувањето во Приштина по дводневните состаноци на високо ниво во Белград, шефот на УНМИК, Сорен Јесен-Петерсен, во средата (29-ти март) рече дека е постигнат договор за продолжување на дијалогот со косовската привремена Влада за енергијата и враќањето на бегалците.
Разговорите ќе ги води ЕУ, односно УНХЦР.
Шефот на УНМИК ја пофали подготвеноста на властите на Србија и Црна Гора за продолжување на дијалогот, истовремено барајќи од нив да ги охрабрат Србите да земат учество во политичкиот живот во Косово.
„Дијалогот не претставува единствено вистинска платформа за решавање на сите практични прашања, туку и добар начин за градење на взаемната доверба додека Приштина и Белград се приближуваат до решавањето на прашањето на статусот“, вели тој во соопштението за медиумите на крајот од неговата посета.
Српскиот претседател Борис Тадиќ „јасно“ ја предочи својата подготвеност за разговори со претставниците на новата влада на косовскиот премиер Бајрам Косуми, рече Јесен-Петерсен.
Тој, сепак, истакна дека ставот на српскиот премиер Воислав Коштуница е воздржан.
Претходно, за време на излагањето за ОН и Косово, Јесен-Петерсен рече дека верува оти Белград „има место покрај Приштина на разговорите и клучна улога“ во кои било идни разговори за статусот.
Овие разговори би можеле да започнат во септември, рече тој, ако се постигне позитивна оценка за спроведувањето на стандардите во јуни или јули.
Одењето напред во тој процес би можело да му овозможи на Косово решавање на неговите економски проблеми и да й помогне на Србија на нејзиниот пат кон европската интеграција, рече тој.
„Иднината на овој регион е зависна, взаемно и колективно, од одделните иднини на сите народи во нејзиниот состав.
Со своите ресурси, своето високообразовано и мотивирано население, овој регион се чини подготвен за влез во попросперитетно и помирно време.
За водачите во регионот ова претставува голем предизвик, да се држат до одлуки кои ќе ја одржат, па дури и забрзаат неговата целосна интеграција во модерните европски рамки“, рече Јесен-Петерсен во обраќањето во Институтот за меѓународна политика и економија во Белград.
И покрај тоа што одби да шпекулира во врска со исходот на разговорите околу статусот, Јесен-Петерсен рече дека им ја пренел на Тадиќ и Коштуница пораката дека „Поделбата на Косово не е опција“.
Тој рече дека е задоволен од фактот што ЕУ го дели овој став.
Јесен-Петерсен, кој е предложен од страна на Данска за местото висок комесар за бегалци на ОН, рече дека би можел да се повлече од местото шеф на УНМИК до јуни, но дека би останал за да ги следи разговорите за статусот, ако се донесе одлука за нивно започнување во септември.
„Му реков на [Taдиќ] дека имам лоши вести, дека ќе останам во Косово некое време, бидејќи моментно се наоѓаме во многу важен момент“, рече Јесен-Петерсен.
