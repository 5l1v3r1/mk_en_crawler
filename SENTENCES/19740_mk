23/12/2007
АТИНА, Грција -- Министрите за надворешни работи на Бугарија, Грција и Романија, во саботата (22-ри декември) изразија силна поддршка за европската перспектива на сите земји од Западен Балкан.
Ивајло Калфин, Дора Бакојани и Адријан Чиориану, кои се собраа во Атина на нивниот традиционален годишен состанок, рекоа дека иднината на Србија во ЕУ и нејзиното членство, на никој начин не треба да се поврзуваат со прашањето на статусот на Косово.
Тие, исто така, повикаа на идни дипломатски напори за решавање на иднината на Косово.
„Треба да бидеме многу внимателни во изнаоѓањето решение кое ќе ја загарантира стабилноста во регионот“, рекоа во изјавата тројцата дипломати.
Во изјавата за новинарите, Калфин рече дека Спогодбата за стабилизација и асоцијација со ЕУ треба наскоро да се потпише.
Сепак, тој предупреди дека мора да се исполнат сите критериуми, вклучително и целосната соработка со Трибуналот на ОН за воени злосторства.
(БГНЕС, Ромпрес, ФЕНА, АНА-МПА, ЕРТ, Макфакс, ДПА, АФП, Скај, БТА, Фена - 22/12/07)
