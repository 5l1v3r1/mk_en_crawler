21/06/2005
Од Зоран Николовски за Southeast European Times во Скопје – 21/06/05
На 14-ти јуни НАТО и македонската влада потпишаа меморандум на разбирање за субвенција наменета за реконструкција и поправка на патната инфраструктура.
Конкретно, 35 милиони евра ќе бидат инвестирани во поправката на 60 мостови оштетени за време на интервенцијата во Косово.
Мостовите се наоѓаат на автопатот Гевгелија-Скопје и патот Скопје-Блаце, на влезот за Косово.
Овие патишта сé уште ги користат конвоите на НАТО за потребите на војниците на КФОР во Косово.
Донацијата претставува дел од соработката и партнерството на НАТО со Македонија, изјави бригадниот генерал Денис Блис, командант на штабот на НАТО во Скопје, по церемонијата на потпишување.
Инвестирањето на Алијансата во поправањето на патиштата не претставува само финансиска инјекција за македонската економија, туку ќе помогне и во развојот на европските стандарди во земјата и унапредувањето на изгледите за интеграција во ЕУ и во НАТО, рече министерот за транспорт и врски, Џемаил Мехази.
Реставрацијата на мостовите треба да заврши до 2008 година.
Проектот ќе биде менаџиран од Агенцијата на НАТО за одржување и снабдување (НАМСА) во соработка со штабот на НАТО во Скопје (НХКС).
Во текот на целиот проект НАМСА ќе ги применува стандардните регулативи на НАТО во врска со тендерските процедури и менаџирањето на договорите.
Како проект-менаџер НАМСА е одговорна за осмислувањето, надзорот и спроведувањето на поправките.
Со потпишувањето на меморандумот се предвидува започнување на тендерската процедура.
Само претпријатијата од земјите-членки на НАТО можат да аплицираат на тендерот или да бидат избрани како главни изведувачи, но македонските градежни фирми може да бидат избрани за подизведувачи.
Блис рече дека се надева оти некои локални претпријатија ќе бидат избрани, и покрај тоа што предупреди дека оваа опција не им е секогаш на располагање на земјите кои допрва треба да станат членки на НАТО.
Министерството за транспорт и врски веќе поднесе барање до Комисијата за инфраструктура на НАТО да биде дадена ваква можност.
