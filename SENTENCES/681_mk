13/01/2006
(Разни извори – 06/01/06 - 13/01/06)
Српското претпријатие за електростопанство ЕПС побара дозвола од државното регулативно тело за електрична енергија за ново зголемување на цената.
Според генералниот директор на претпријатието, Владимир Ѓорѓевиќ, ЕПС сака да ја зголеми цената од 0,034 евра на 0,045 евра за киловатчас.
Како причина за ова ЕПС ја наведува потребата за развој.
Чешкото претпријатие за електростопанство ЧЕЗ е подготвено да отвори разговори за купување на бугарската термоцентрала во Варна ако избраниот конкурентски купувач, руското претпријатие РАО ЕЕС, ја повлече својата понуда.
ЧЕЗ беше на второто место на тендерот, на кој победи РАО ЕЕС во јуни 2005 година.
Руското претпријатие оттогаш се повлече од договорот, кој предвидуваше исплата на повеќе од 390 милиони евра за Бугарија, како и вложување на капитал во висина од 189 милиони евра во термоцентралата во Варна.
Tурскиот Осигурителен фонд за штедни депозити повторно отвори процедура за приватизација на весникот <I>Стар</I>, кој беше предаден на државна контрола од банкротираното семејство Узан.
Новата аукција за весникот е закажана за 25-ти јануари.
Претходниот тендер во октомври 2005 година пропадна, како резултат на недоволниот интерес на инвеститорите.
Европската комисија ќе й додели на Бугаријa 133 милиони евра за седум инфраструктурни проекти -- пет за секторот на животната средина и две за транспортниот сектор -- во рамките на програмата ИСПА.
Средствата, кои беа одобрени во меморандумот што го потпишаа двете страни на 11-ти јануари, мора да се искористат во текот на следните три години.
Aлбанијa објави дека следната недела ќе отвори меѓународен тендер за избор на консултант за приватизација на Албтелеком.
Минатиот месец владата го суспендираше постојниот договор, потпишан од претходната влада, според кој 76 отсто од Албтелеком би биле купени од страна на турскиот конзорциум Турк Телеком-Чалик Енерџи.
Надворешниот долг на Босна и Херцеговина изнесуваше 3,72 милијарди евра во 2005 година, според прелиминарните податоци од Агенцијата за промовирање на странските инвестиции на БиХ.
Извозот минатата година достигна 1,95 милијарда евра, додека увозот изнесуваше рекордни 5,67 милијарди.
Главните трговски партнери на БиХ беа Хрватска, Србија и Црна Гора, Словенија и Италија.
