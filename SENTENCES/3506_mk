15/03/2007
Од Наташа Радиќ за Southeast European Times во Загреб – 15/03/07
Судскиот процес против тројцата хрватски генерали, обвинети за нивната улога во воените злосторства за време на операцијата „Бура“ во 1995 година треба да започне на 7-ми мај во Трибуналот на ОН за воени злосторства во Хаг. 
Обвинетите -- Анте Готовина, Младен Маркач и Иван Чермак -- присуствуваа на конференцијата за статусот на почетокот од февруари и се појавија заедно во судот првиот пат. 
Готовина беше уапсен во Шпанија во 2005 година, додека Чермак и Маркач се предадоа во март 2004 година.
Тројцата се обвинети за учеството во „заедничките криминални дејства“ со намера да се изврши прогон на локалните Срби. 
Обвиненијата се засноваат на нивната командна одговорност. 
Властите во Хрватска се спротивставија на обвинението, велејќи дека е пристрасно и погрешно, истовремено обидувајќи се да издејствуваат статус „пријател на судот“.
Судењето привлече големо медиумско внимание, не само поради тоа што ова се највисоко рангираните хрватски воени функционери што се појавиле досега во Хаг, туку и поради одбранбениот тим.
Адвокатот на Маркач, Мирослав Шепаровиќ, е поранешен министер за правда во владата за време на операцијата „Бура“. 
Како во Загреб, така и во Хаг, многумина дебатираат за тоа дали тој треба да поднесе оставка од одбранбениот тим, со оглед на тоа што би можело да дојде до судир на интереси. 
Но, Шепаровиќ одби да го стори тоа, велејќи дека тоа би можело да му наштети на неговиот клиент.
Адвокатот на Готовина е поранешен обвинител во Хаг, Грегори Кихо, кој ги смена страните пред неколку месеци. 
За време на конференцијата за статусот, тој се пожали на работата на обвинителската канцеларија, велејќи дека не добил докази пред судскиот процес и дека необезбедувањето на истите го отежнуваат подготовувањето на одбранбената стратегија.
Во меѓувреме, еден од обвинетите, Чермак, се соочи со тешки прашања за време на конференцијата за статусот. 
Комисијата побара тој да ги разјасни неговите активности откако беше условно ослободен во 2004 година заедно со Маркач.
Чермак нe го почитуваше барањето да се држи понастрана од очите на јавноста. 
Фотографите од хрватскиот неделник Глобус го уловија на различни јавни настани и прослави на кои имаше забрана да присуствува додека е на условна слобода.
Кога беа објавени фотографиите, Трибуналот реагираше брзо и решително. 
Истиот ја суспендираше условната слобода на Чермак и Маркач, барајќи од хрватските власти веднаш да ги пренесат во Хаг. 
Оттогаш судот донесе пресуда дека Маркач може сé уште да ужива во својата условна слобода, бидејќи тој не ги прекрши правилата, додека Чермак остана во притворот во Шевенинген.
