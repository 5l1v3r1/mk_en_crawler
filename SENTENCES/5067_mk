08/09/2009
Од Игор Јовановиќ за Southeast European Times во Белград – 08/09/09
Новиот закон за јавното информирање усвоен на 31-ви август ги разгневи новинарските здруженија.
Тие велат дека истиот е антиевропски и има за цел да ја потисне слободата на медиумите.
Законот, исто така, предизвика судир и во рамките на владејачката коалиција.
Двајца членови на коалицијата -- Обединета Србија и Социјалистичката партија на Србија -- одбија да гласаат за истиот во парламентот.
Истиот беше конечно усвоен со поддршка на опозициската Либерално демократска партија.
Во прашање се одредбите со кои се наметнуваат остри казни за различни новинарски прекршувања.
Тука спаѓаат необјавување на име на весник, опишување на некого како криминалец без валидна судска пресуда или кршење на правата на малолетниците.
Медиумските организации кои не го почитуваат законот, се соочуваат со казни во висина и од милион евра.
Застапниците на истиот велат дека законот е потребен за воведување ред во српската медиумска сфера, но критичарите обвинуваат дека се работи за политички интереси.
Главната политичка партија која се залагаше за усвојување на законот беше Г17 Плус -- чиј партиски водач Млаѓан Динкиќ честопати се наоѓа на удар на српските таблоиди.
Новинарите тврдат дека медиумите можеле да бидат регулирани според постојните закони и дека оние што го подготвиле новиот закон не се консултирале со нив.
Иронично е, велат тие, тоа што политичарите кои се бореле за слободата на медиумите за време на режимот на Слободан Милошевиќ, сега предлагаат ваква легислатива, додека социјалистите, кои некогаш ги водеше Милошевиќ, сега се против.
Потпишувајќи го законот, претседателот Борис Тадиќ рече дека истиот е потребен за исполнување на европските стандарди.
Според Здружението на независните новинари на Србија, пак, законот е всушност спротивен на овие стандарди.
Мисијата на ОБСЕ во Србија, во меѓувреме, изрази загриженост во врска со ова прашање.
Шефот на мисијата Ханс Ола Урстад рече дека предвидените парични казни „се премногу високи за ситуацијата во Србија и може да водат до автоцензура и затворање на одредени медиуми“.
Истакнати домашни невладини организации, како што се Белградскиот центар за човекови права, застанаа на страната на новинарите.
„Можноста е пропуштена, поради слабоста во рамките на судството и поради склоноста на луѓето во власта или блиски до власта да ги користат медиумите на слабо професионално ниво кога им служат на нивните тесни интереси“, се вели во соопштението на невладината организација.
