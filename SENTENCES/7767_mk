21/02/2013
Ивана Јовановиќ и Сафет Кабашај за Southeast European Times во Белград и Приштина -- 21.02.13
Албанците во Косово изразија огорченост во врска со нападите на српските гробишта, што се случија низ целата земја. 
На повеќето места, надгробните плочи беа разместени и оштетени, но во селото Прилужје, во централно Косово, експлозија уништи три гробници.
Луѓето од двете страни се согласуваат дека ваков вид дејства можат да ги затегнат добрите односи во различните заедници и дека треба да се направи сè за да се спречи истото во иднина.
„Жал ми е за секој кој беше повреден во 1998 и 1999 година во Косово, но овие мртви луѓе не им направиле ништо лошо ним!“, рече Љиљана Недељковиќ (62) од Белград.
„Нашето општество се стреми кон различни стандарди, подобри нивоа на толеранција, разбирање и почит, но, за жал, некои ужасни дејства на поединци, како што се напади на гробишта, нé враќаат сите назад“, рече за SETimesжителот на Приштина Елез Морина.
Нападите се случија на крајот од јануари, веднаш откако српските власти го отстранија споменикот во чест на албанските герилци кои се бореа против српските сили во 2001 година, од Прешево, град во јужна Србија со претежно албанско население.
„Некои елементи можеби ги нападнале гробиштата поради одмазда, но жално е што овие инструменти [методи] сè уште се користат“, изјави за SETimesДритон Резја, аптекар од Призрен.
Косовскиот премиер Хашим Тачи, исто така, ги осуди насилствата и владата одвои 97.000 евра за поправка на оштетените надгробни плочи.
„Тоа е сумата пари што е потребна според сите извештаи за штетата претставена во проценките на локалните власти“, рече за SETimesЛумније Деми, шеф на одделот за врски со медиумите во Министерството за локална владина администрација.
Деми рече дека владата ќе формира комисија да ја процени штетата и да изготви план за поправка на оштетените надгробни плочи.
„Не се работи само за материјалната штета, туку и за фактот дека нападите на светите места и гробиштата ја поткопуваат довербата во локалните институции и сериозно му штетат на имиџот на Косово во светот“, рече за SETimesотец Сава Јањиќ, старешина на српскиот манастир Дечани во Косово.
Некои граѓани сметаат дека невладините организации и меѓународната заедница треба, исто така, да се вклучат во решавањето на овие прашања.
„Невладините организации може да имаат клучна улога! 
Тие имаат стручност и меѓународна поддршка и треба да им се приближат на луѓето од двете страни и да најдат начин да ги објаснат последиците од вандализмот на социјално и емоционално ниво“, рече за SETimesПредраг Ѓорѓевиќ, професор по хемија во Белград. 
Тој додаде дека владата, полицијата и меѓународните сили треба да се одговорни за безбедноста.
Гробот на синот на Љуба Начиќ во Племетин беше еден од 200-те гробници оштетени за време на нападите.
„Зошто? 
Кому му треба ова? 
Тој не беше во непријателски односи со никого“, рече Љуба, истакнувајќи дека сите нејзини соседи, вклучително и Албанци, дошле на гробиштата веднаш по нападот да го искажат своето сочувство и да покажат солидарност.
