25/11/2011
Мухамет Брајшори и Бојана Миловановиќ за Southeast European Times во Приштина и Белград -- 25.11.11
Многу Албанци доселени претежно од Косово, а посебно по Втората светска војна, го живеат белградскиот урбан животен стил.
Белград ги пречека со отворени раце и денес тие работат како лекари, адвокати или новинари.
Нивниот број не се знае -- градските власти велат дека има 1.492 Албанци.
Еден од најпознатите, актерот Беким Фехмиу, избра да живее во Белград до својата смрт минатата година.
Леке Ѓокај е студент по медицина на Белградскиот универзитет и сака да ја продолжи семејната традиција.
Тој изјави за SETimes дека да се биде Албанец во Белград не е предизвик.
„Моите родители работеа како лекари во Белград.
Иако сум по потекло од Пеќ во Косово, сум бил таму само неколку пати и повеќе се чувствувам како дома во Белград.
Тука е моето семејство и моите пријатели“, рече Ѓокај.
„Знам дека стереотипи постојат, но навистина не беше проблем да се биде Албанец кој оди на училиште или има пријатели.
Се разбира, некои се обидуваат да ми го направат животот потежок, но ако имате судбина, тоа не е важно“, рече Ѓокај.
„Ние имаме своја историја и живот тука.“
Белградскиот универзитет има катедра за албански јазик, една од најстарите во светот, формирана во 1925 година.
Истата оттогаш се развива и проширува.
Педесет студенти моментно студираат албански јазик, а околу 15 нови студенти се запишуваат секоја година.
Асистентката на катедрата, Мерима Кријези, Албанка родена во Белград, изјави за SETimes дека има сé поголем интерес за програмата.
Повеќето студенти се Срби, додека малку се Албанци и студенти од мешани бракови кои гледаат можност да го научат својот мајчин јазик.
„Сé поголем број млади луѓе ја гледаат својата иднина во познавањето на овој јазик и можноста да заработуваат од тоа.
Студентите кои дипломираа на нашата катедра имаат добра шанса да се вработат во државните институции како што е армијата, полицијата, парламентот, судовите, самиот факултет ...
па сé до различни невладини организации“, рече таа.
„Белград е неоспорно метропола и град каде што можете да се пронајдете себеси“, заклучи Кријази.
Семејството на Шкипе Сулејмани, по потекло од Тетово во Македонија, се преселило во Белград во 1980-тите, бидејќи нејзините родители работеле за поранешната југословенска федерална влада.
„За мене, политичките проблеми не беа важни;
тие никогаш немаа улога во мојот живот, но се разбира дека последиците можеа да се почувствуваат во текот на 1990-тите, кога Милошевиќ беше на власт.
Беше тешко да се гледа тоа, бидејќи луѓето гледаа во моето семејство непријател кој не треба да живее тука“, рече Сулејмани за SETimes.
Таа вели дека нејзиното име Шкипе -- што значи Албанка -- и националност й донеле слаби оценки за време на бомбардирањето на НАТО во косовскиот конфликт во 1999 година.
„Но, таквите односи не постоеја со моите пријатели во класот, кои многу ме почитуваа“, рече таа.
Сулејмани рече дека никогаш не би заминала од Белград, од ниту една причина.
„Моите родители се тука;
моите пријатели и роднини живеат тука и повеќе од тоа, јас сум родена тука и го сакам градот.
Во времето на Милошевиќ, некои луѓе се обидуваа да не натераат да заминеме, но не успеаја, и јас не гледам причина да заминам сега, откако останав тука во најтешкиот период.“
Политичките проблеми може да ги остават некои заедници заборавени, иако тие може да се мост на разбирањето, рече за SETimes политичкиот коментатор со седиште во Приштина, Фатлум Садику.
„Политичките разлики меѓу Косово и Србија имаат негативно влијание врз нашите животи.
...
Во Белград, некои може да ги гледаат како предавници или нешто друго, само затоа што се Албанци.
Но, тоа би било исто така вистина и во Пришина, каде што другите може да ги наречат предавници бидејќи останале во Белград кога бевме во војна“, рече Садику.
