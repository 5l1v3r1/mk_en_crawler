17/12/2011
Ерл Мурати за Southeast European Times во Тирана -- 17.12.11
Владејачката Демократска партија (ДП) и опозицијата предводена од Социјалистичката партија, се чини дека работат на постигнувањето консензус за надминување на политичката криза која ја одолговлекува интеграцијата на Албанија во ЕУ.
Во октомври министрите за надворешни работи на ЕУ ја отфрлија апликацијата на Албанија за добивање кандидатски статус во ЕУ, наведувајќи го како причина политичкиот ќор-сокак.
Во понеделникот (12-ти декември) двете страни се согласија во парламентарната комисија за интеграција, да почнат да работат на Нов акциски план за исполнување на дванаесетте препораки на ЕК.
Членот на Комисијата за интеграција, Таулант Бала, изјави за SETimes дека СП целосно го поддржува процесот на интеграција во ЕУ.
„Можеме да се надеваме на позитивен одговор од Брисел следната година, ако воспоставениот дијалог меѓу мнозинството и опозицијата биде стабилен“, рече Бала.
Тој објасни дека парламентот е одговорен за пет од 12 препораки на ЕУ, додека владата ќе се посвети на другите седум.
За две, организираниот криминал и корупцијата, Бала ја обвини владата дека не прави ништо. 
„Не опозицијата, туку полицијата е таа што треба да биде ефикасна“, рече тој.
„Однесувањето на мнозинството за притисок врз судскиот систем испраќа негативен сигнал. 
Опозицијата е целосно посветена на работата за стекнување кандидатски статус, но топката е во полето на владата“, додаде Бала.
И покрај критиките, министерката за интеграција, Мајлинда Брегу, е оптимист за потенцијалните резултати од консензусот.
„Ништо не е невозможно ако дијалогот продолжи и ако имаме конкретни резултати во парламентарните комисии за законите што чекаат на консензус. 
Шансите се дека во 2012 година ќе добиеме кандидатски статус во ЕУ, ако Социјалистичката партија не го опструира одобрувањето на законите“, рече Брегу за SETimes.
Таа предупреди дека не зависи сé од владата, бидејќи опозицијата мора да покаже посветеност на исполнувањето на Акцискиот план кој ќе биде одобрен следната година.
Шефот на Комисијата за надворешни работи, Фатос Беја, изјави за SETimes дека е охрабрен оти парламентот фунционира нормално по долго време.
„[Тоа] е добра основа, која ветува дека соработката мнозинство-опозиција ќе продолжи во 2012 година. 
Тоа значи, деблокирање на исполнувањето на 12-те критериуми на Европската комисија“, рече Беја.
Во обид да ги поддржи позитивните настани, делегацијата на Европскиот парламент, предводена од Едуард Кукан, ја посети Тирана.
„Албанија мора да го стигне новиот воз за ЕУ“, им рече Кукан на албанските политичари.
Но, политичките набљудувачи не ги делат оптимистичките предвидувања на политичарите дека Албанија може да го стигне следниот воз за ЕУ.
„Акцискиот план за кој дискутираше комисијата за интеграција не содржи конкретни и многу екслицитни услови и обврски, и тоа не е многу надежно. 
Ќе имаме поделено мислење и ќе избијат расправии кога ќе започнат дискусиите за барањата на опозицијата, за изборните реформи и реформите во парламентарната процедура“, рече за SETimes аналитичарот Илир Дима.
Друг аналитичар, Рудина Хоџа, изјави за SETimes дека албанските политичари треба да го почитуваат нивото на инвестирање на ЕУ во изнаоѓањето консензус меѓу двете главни партии.
„Консензусот ДП-СП ја истакнува повеќе од кога и да е улогата на ЕУ за донесување на двете главни политички партии на иста маса. 
Но, се разбира дека за да се постигне тоа, цената е висока. 
Одговорноста [што ја имаат партиите] е премногу голема и времето лета. 
Непродуктивниот консензус само за да се излаже ЕУ би й се вратил како бумеранг на Албанија“, заклучи Хоџа.
