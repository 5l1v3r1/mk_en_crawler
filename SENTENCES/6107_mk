02/03/2011
Од Алина Лехтинен за Southeast European Times во Истанбул -- 02/03/11
Десетици илјади луѓе се собраа пред џамијата Фатих во Истанбул во вторникот (1-ви март), да му оддадат последна почит на поранешниот премиер Неџметин Ербакан. 
Додека жените со шамии на главите чекаа на тротоарот, мажите се наредија на улиците, на молитва за починатиот политичар за кој многумина велат дека остави траен печат во турската политика.
Ербакан (84) почина во неделата поради откажување на срцето.
„Тој беше нашиот хоџа [учител]. 
Мислам дека им даде морални вредности како на Турција, така и на светот. 
Тој не беше само религиозна личност, туку човек на логиката и науката“, рече Туба Нур (23) за SETimes. 
„Нема да имаме повторно иста личност како Ербакан.“
„Има многу логични правила во Куранот, и тие се користат во многу земји, вклучително и Египет, па дури и Лондон. 
Ербакан ја знаеше вредноста на овие работи“, рече Ерсан Агбас, 30-годишен студент. 
„Тој беше гениј; имаше добра политичка позиција и сите го почитуваа.“
Во 1969 година Ербакан ја претстави идејата за комбинирање на исламот и политиката во модерна Турција под манифестот наречен „Национален поглед“, кој беше мешавина од националистичка, исламистичка и антизападна идеологија. 
Во своите 84 години, тој помина 42 активно вклучен во турската политика и доживеа три воени удари.
Неговите политички идеи влијаеја на многу високи политичари во Турција денес. 
Владејачката Партија на правдата и развојот (АКП) дојде на власт откако Ербакан го воведе политичкиот ислам во турското општество -- кој беше претходно неприфатлив поради секуларното наследство на Кемал Ататурк.
„Тој беше првиот водач на исламското движење во Турција и во светот. 
Чувството е како да починале нашите татковци. 
Тој се обиде да промени нешто во Турција“, рече Тунчај Ејупоглу (35) за SETimes. 
„Можеби некогаш успеваше, а некогаш не, но ние ги почитуваме неговите идеи.“
Ербакан беше водач на голем број партии за време на својот живот, вклучително и Партијата на националниот ред во периодот 1970-1971 година и Партијата на благосостојбата во периодот 1983-1997 година. 
Но, овие партии беа прогласени за спротивни на секуларните вредности на Турција од страна на судството и беа затворени.
Во декември 1997 година Ербакан ја формираше Партијата на доблеста, која се подели на две одделни партии во 2001 година, кога помладата генерација -- вклучително и актуелниот премиер Реџеп Тајип Ердоган и претседателот Абдула Ѓул -- основа сопствена партија, која официјално беше секуларна со прозападна ориентација.
„Ербакан беше научник кој го посвети својот живот на учењето. 
Ќе се сеќаваме на него со благодарност“, рече Ердоган во вторникот.
Ербакан беше премиер во период од 11 месеци. 
Му беше извршен притисок да поднесе оставка од страна на војската, која го спроведе првиот „постмодерен државен удар“ во февруари 1997 година, принудувајќи го да се откаже од местото.
Неговите политички идеи беа опишувани во медиумите како антизападни до самиот крај на неговиот живот.
„Тој стана маргинална сила во Турција. 
Неговата партија доби само 2 отсто од гласовите -- [но] неговото влијание во одредена смисла е многу поголемо. 
Актуелната влада [е составена од] луѓе кои некогаш беа негови следбеници“, изјави за SETimes известувачот на Hurryiet Daily News Мустафа Акјол.
