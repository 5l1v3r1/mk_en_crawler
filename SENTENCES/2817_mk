29/03/2006
(АП, Американска амбасада во Белград, Танјуг, Ксинхуа, Стратфор, Макфакс, Вашингтон пост - 28/03/06; AП, АФП, УПИ - 27/03/06)
Генералот на американските воздухопловни сили, Чарлс Валд, заменик-командант на Европската команда на САД (ЕУКОМ), во вторникот (28-ми март) го посети Белград, на разговори со српските официјални претставници околу начините за зајакнување на воената соработка помеѓу Србија и Црна Гора и САД.
Валд, првиот американски генерал со четири ѕвездички што ја посетил Србија по повеќе од шест години, се состана со министерот за одбрана на Србија и Црна Гора, Зоран Станковиќ, и со началникот на Генералштабот, генерал Љубиша Јокиќ.
„Фокусот на состаноците беше ставен на важноста на подобрените врски со Србија и Црна Гора и воспоставувањето на дијалог на високо ниво со Министерството за одбрана на Србија и Црна Гора за статусот и иднината на односите помеѓу нашите војски“, се вели во соопштението од вторникот на Американската амбасада во Белград.
По разговорите со Валд, Станковиќ рече дека тие се согласиле за текот на потпишувањето на четирите билатерални воени договори. 
Првиот - кој наводно ќе биде потпишан во блиска иднина - ќе вклучува одредби за зајакнување на соработката во спречувањето на ширењето на оружјето за масовно уништување и промовирањето на одбранбените и воените односи. 
Во тек се подготовките за трите други договори.
„Посетата на генерал Валд претставува можност тој да биде информиран за нашите активности и дури да се збогати нашата сé поголема соработка“, изјави Станковиќ за новинарите по состанокот.
Реорганизацијата на армијата на Србија и Црна Гора и кандидатурата на земјата за евроатланска интеграција беа помеѓу прашањата за кои се разговарало, според извештаите на медиумите.
Валд, кој е заменик-командант на ЕУКОМ од декември 2002 година „ја искористи посетата за да ја охрабри политичката и воената соработка за процесот на одбранбените реформи и да ја истакне важноста на потпишувањето на Договорот за соработка во безбедноста, кој е клучен за континуираниот напредок во градењето на нашите билатерални воени врски“, се вели во соопштението на Американската амбасада.
Србија и Црна Гора за залага за прием во програмата на НАТО Партнерство за мир. 
Сепак, Алијансата јасно стави до знаење дека ова зависи од целосната соработка на Белград со Меѓународниот кривичен трибунал за поранешна Југославија (МКТЈ), вклучувајќи го и апсењето и предавањето на сите обвинети воени злосторници.
Во последниве месеци Белград се наоѓа под зголемен меѓународен притисок да го фати и екстрадира во Хаг еден од најбараните свои обвинети, поранешниот воен командант на босанските Срби, Ратко Младиќ, кој се наоѓа во бегство веќе десет години и се смета дека се крие во Србија.
Во извештајот на српската агенција за воено разузнавање, поднесен од српската влада во јануари, се потврдува дека околу 50 официјалните претставници на службите за разузнавање и армијата биле дел од мрежата на поддршка што му помагала на бегалецот да ја избегне правдата. 
Младиќ е обвинет за геноцид во врска со масакрот во Сребреница во 1995 година на околу 8.000 мажи и момчиња од босанските муслимани.
„Овие сознанија можат да доведат до гонење на одредени луѓе кои биле во контакт со осомничените за воени злосторства“, се вели во извештајот од вторникот во Вашингтон пост, во кој се цитираше изјавата на Станковиќ. 
„Овие официјални претставници беа тргнати од нивните позиции само пред неколку месеци. 
Тоа значи дека сега ние успеавме да создадеме услови за поефикасен и поголем ангажман“ во врска со апсењето.
ЕУ предупрди дека е можно да ги прекине своите разговори за Договорот за стабилизација и асоцијација со Белград ако тој не го предаде Младиќ до 5-ти април.
За време на својата посета на Белград Валд „ја истакна политичката важност на целосното исполнување на обврските од страна на Белград“ кон МКТЈ, вели Американската амбасада.
