08/04/2009
Од Пол Чикои за Southeast European Times во Букурешт – 08/04/09
Апсењата на директорот на Генералниот директорат за информации и внатрешна заштита (ДГИПИ), Корнел Илие Сербан, и директорот на оперативната единица на Генералниот антикорупциски директорат (ДНА), Петру Питковичи, пред две недели, се последните во големиот скандал што го тресе романското Министерство за внатрешни работи.
Полицијата, исто така, го уапси поранешниот универзитетски ректор Јоан Николае Алеку и бизнисменот Аурел Пуиу Поповичиу.
Четворицата се испитуваат за наводно учество во сомнителните договори за недвижен имот во 2000 година, објавија антикорупциските обвинители.
Властите ги товарат Сербан и Питковичи за обид за блокирање на истрагата во врска со наводната вмешаност на Поповичиу и Алеку.
Договорите се однесуваат на земјиште со површина од 220 хектари во Банеаса, богато предградие на Букурешт.
Земјиштето вреди стотици милиони евра, но купувачите платиле само 82.000 евра.
Еден од најамбициозните проекти за недвижности на Романија, вреден 1,5 милијарди евра и инициран од Поповичиу, се наоѓа на парцела од ова земјиште.
Инспектор на ДНА му рекол на обвинителството дека Сербан и Питковичи му ветиле голема сума пари и работа во министерството ако го „среди досието Поповичиу“.
Полицијата го следеше парот три месеци пред да ги приведе.
За време на следењето, ДНА откри дека Сербан, исто така, му давал доверливи информации на романскиот конзул во Милано, Тибериу Дину.
ДНА го свика Дину како сведок.
Инспектор на ДНА, исто така, рече дека двајцата функционери споменале оти претседателот Трајан Башеску се заложил во случајот во име на Поповичиу, наводно, поради тоа што неговиот брат имал бизнис врски со Поповичиу.
Кабинетот на претседателот отфрли каква било поврзаност помеѓу Башеску и Поповичиу.
Но, локалните медиуми објавија дека ќерката на Башеску, Јоана, отворила нотарска канцеларија во резиденцијалниот комплекс на Поповичиу, каде што, исто така, купила и стан од 550.000 евра.
Двајцата поранешни министри за внатрешни работи предложени од владината коалиција претходно поднесоа оставка поради скандалот поврзан со ДГИПИ.
Апсењето на Сербан доаѓа помалку од месец по неговото доаѓање на функцијата шеф на тајната служба.
Меѓу други високи функционери, наводно, вклучени во скандалот се и поранешниот премиер Калин Попеску Таричеану, чија фирма за увоз на автомобили е со седиште во Банеаса, и министерот за здравство, Јоан Базак, кој има бизнис врски со ќерката на Дину.
Министерот за внатрешни работи, Дан Ника, ги негираше гласините дека ќе ја распушти ДГИПИ.
На 1-ви април Ника рече дека ќе ја реформира агенцијата за истата да ги задоволи европските стандарди.
Тој ја истакна улогата на ДГИПИ во борбата против криминалот;
скоро 90 отсто од криминалците се уапсени врз основа на разузнавачките податоци на ДГИПИ, рече Ника.
