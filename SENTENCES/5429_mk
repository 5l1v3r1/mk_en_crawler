19/08/2010
Од Ерл Мурати за Southeast European Times во Тирана --19/08/10
Повеќе од една година по последните општи избори во земјата, Албанија останува парализирана од политичкиот ќор-сокак меѓу владејачката коалиција и социјалистичката опозиција.
Втората, обвинувајќи за изборни нерегуларности, го оневозможуваше усвојувањето на легислативата бојкотирајќи го парламентот.
Владејачката коалиција, пак, ги отфрли барањата на социјалистите за повторно пребројување на гласовите.
Кризата го постави прашањето за функционалноста на албанскиот политички систем, две децении по падот на комунизмот.
„Има проблем со демократијата во Албанија“, рече амбасадорот на Европската комисија (ЕК) во Тирана, Хелмут Лохан.
„Би сакал албанските политичари да сфатат дека оваа криза го загрозува интегративниот процес на земјата и да најдат решение.“
Околу 89 отсто од Албанците се за интеграцијата во ЕУ, а 82 отсто велат дека патот на земјата кон ЕУ е важен, според истражувањето на Албанскиот институт за меѓународни студии.
Но, брзиот напредок кој таа цел е малку веројатен ако земјата не може да го убеди Брисел дека нејзиниот политички систем е зрел.
„Ако парламентот не функционира добро, позитивната препорака на ЕК за патот на Албанија кон ЕУ може да биде загрозен“, предупреди Лохан.
Двете страни во ќор-сокакот одбиваа да се повлечат.
„Опозицијата нема да гласа во ниту еден предлог-закон во парламентот додека не видиме изборна транспарентност“, рече Грамос Ручи од парламентарната група на СП.
„Сé што бараме е отворање на гласачките кутии.
Има нерегуларности.
Постојано им го повторуваме тоа на демократите.
Гласачките кутии треба да се отворат, најмалку во една изборна зона.
Ако нашите тврдења се погрешни, јас сум подготвен да дадат оставка од мојот мандат како пратеник“, изјави Руци за SETimes.
Опозицијата бара формирање парламентарна комисија која ќе ги испита наводните изборни манипулации, но владејачката Демократска партија (ДП) тврди дека ваквиот потег е нелегален.
„Транспарентноста може да се добие само во согласност со уставот.
Не можеме да ги поништуваме судските одлуки.
Еди Рама, претседателот на Социјалистичката партија, изгуби на изборите и сега тој треба да научи да дејствува како опозиција“, рече премиерот Сали Бериша.
Меѓународната заедница се обиде да ја разреши кризата.
Водачите на двете најголеми партии се состанаа во мај, во Стразбур, со посредство на комесарот за проширување на ЕУ, Штефан Филе.
Состанокот стави крај на 19-дневниот штрајк со глад на 20 пратеници на СП и повеќе од 200 поддржувачи, кои поставија шатори пред канцелариите на Бериша.
Опозицијата го прекина својот бојкот и се врати во парламентот, но одби да гласа за легислативата.
Многу закони што бараат консензус за усвојување се одложени на неопределен рок.
Претставниците на ЕУ, од кои Албанија се надева да добие покана за членство, велат дека ова е неприфатливо.
Во меѓувреме, продолжуваат напорите зад сцената за постигнување решение.
„Организираме состанок настрана од медиумите за да ги разбереме нашите заеднички точки“, рече Астрит Патози од парламентарната група на ДП за SETimes.
„Во ноември, ЕУ ќе ни го даде своето мислење за Албанија.
Се надеваме дека ќе има позитивни сигнали“, рече белгискиот амбасадор Марк Михелсон, чија земја претседава со ЕУ.
