14/05/2013
Светла Димитрова за Southeast European Times во Софија -- 14.05.13
Изборните експерти велат дека во текот на следните недели во Бугарија ќе се формира некој вид коалициска влада, но тие не очекуваат истата да остане на власт за време на целиот четиригодишен мандат.
Причината за нивниот скептицизам беше гласањето без јасен победник на предвремените парламентарни избори во оваа балканска држава во неделата (12-ти мај), на кои поранешната централно-десничарска партија ГЕРБ доби најголем број гласови, но не успеа да обезбеди мнозинство за самостојно да владее.
Според прелиминарните резултати, објавени од Централната изборна комисија во понеделникот изутрина, партијата на поранешниот премиер Бојко Борисов освои скоро 31 отсто од гласовите, со што доби 98 од 240 места во бугарското народно собрание.
Коалицијата за Бугарија, предводена од главната опозициска Бугарска социјалистичка партија (БСП), беше втора со 27 отсто од гласовите, освојувајќи 86 места.
Две други партии -- претежно етничкото Турско движење за права и слободи (МРФ) и ултранационалистичката партија Атака -- исто така го поминаа изборниот праг за влез во парламентот од 4 отсто, освојувајќи 33, односно 23 места.
Изборниот шеф на ГЕРБ, Цветан Цветанов, не ја исклучи можноста неговата партија повторно да формира малцинска влада, исто како што направи по парламентарните избори во јули 2009 година.
Истата ќе треба да биде поддржана со просто мнозинство во парламентот за да биде назначена.
Но, водачите на другите три партии кои ќе бидат претставени во 42-рото бугарско Народно собрание, Сергеј Станишев од БСП, Љутви Местан од МРФ и Волен Сидеров од Атака, рекоа дека нема да поддржат една таква влада.
„Малцинска влада не доаѓа предвид“, рече Станишев, кој претседава и со Партијата на европските социјалисти, на прес-конференцијата во понеделникот.
„Влада на национален спас, составена од експерти, е единствениот спас за Бугарија“, додаде тој, истакнувајќи дека „последно нешто што ѝ треба на оваа држава е политичка криза“.
Социологот Јуриј Асланов, член на извршниот одбор на софискиот Институт за социјална интеграција, предвидува дека ќе се постигне договор за формирање влада.
„Но, тоа не е големото прашање.
Големото прашање е дали истата ќе биде стабилна и силна влада, и дали ќе може да се потпре на стабилна парламентарна поддршка“, рече тој за SETimes во понеделникот.
„Комбинациите за создавање едно такво мнозинство се ограничени, теоретски, на партиите кои имаат многу малку заедничко, чии односи во минатото беа честопати сложени и од кои некои имаат идеи што меѓусебно се исклучуваат.“
Најдобра идеја, најверојатно, е партиите што ќе бидат претставени во следното собрание, или дел од нив, да постигнат некаков вид договор за привремена влада „за да се смири социјалната клима“ во земјата сега-засега, рече Асланов.
Освен тоа што е најсиромашна членка на ЕУ, нивото на невработеност во Бугарија се зголеми во последниве години и моментно изнесува 12,5 отсто.
Економскиот раст е, исто така, бавен.
Минатата недела Европската комисија го намали своето претходно предвидување за економски раст од 1,4 отсто во оваа балканска држава во 2013 година, на 0,9 отсто.
Скоро 25 отсто од гласачите кои излегоа на гласање на изборите во неделата ги поддржаа партиите и коалициите кои не го поминаа изборниот праг од 4 отсто.
Одѕивот беше околу 51 отсто.
Димитар Аврамов, политиколог од Софија, рече дека е уверен оти новата влада ќе се формира во следните недели и дека со тоа ќе се намалат и тензиите.
„Има две опции“, рече тој за SETimes во понеделникот.
„Тоа или ќе биде двопартиска мнозинска влада или некоја влада на национални приоритети која ќе трае околу една година, или повеќе.
Мислам дека страстите ќе се смират во текот на следните денови и дека конвенционалните очекувања и волја ќе спречат да преовлада какво било негативно сценарио.“
Кој е најголемиот предизвик за следната бугарска влада?
Кажете го вашето мислење во просторот долу.
