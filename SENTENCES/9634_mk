28/05/2013
Дражен Ремиковиќ за Southeast European Times во Сараево -- 28.05.13
Властите во Босна и Херцеговина (БиХ) ги испитуваат случаите на оружје кое е исчезнато од армиските касарни и складишта низ целата држава, во обид да се спречат понатамошни злоупотреби и да се стави ред во целата ситуација.
„Откриени се бројни нерегуларности, кои вклучуваат многу луѓе од Министерството за одбрана и армиските сили, како и многу други. 
Очекувам сите исчезнувања на оружје од нашите касарни да бидат расветлени по истрагата“, рече за SETimes министерот за одбрана, Зекеријах Осмиќ.
Локалните медиуми објавија дека оружјето било нелегално продадено.
„Оружјето од БиХ ... 
било продадено на домашни претпријатија во Азербејџан и Јемен, кои се под ембарго на ОН за увоз на оружје од 2010 година. 
Главната врска на нелегалниот синџир за продажба на оружје е Слободан Тесиќ, човекот кој е обележан како еден од најопасните шверцери на оружје во светот и кој се наоѓа на ,црната листа' на ОН поради неговиот бизнис“, објави дневниот весник во БиХ „Независне“.
Неделникот Слободна Босна неодамна објави дека оружјето од БиХ може лесно да се најде во Сирија, Либија и Сомалија и дека шверцерите на оружје заработуваат милиони со овој бизнис.
Големиот број случаи на исчезнато оружје и муниција покрена истрага. 
Најнов случај е исчезнување на наведувачки ракети од складиште во Мркоњиќ Град во април, по што двајца војници беа суспендирани.
„Само можеме да потврдиме дека е исчезната ракета и дека Министерството за одбрана спроведува истрага“, изјави за новинарите Марина Пандес, заменик-министерка за одбрана.
Најголемиот случај беше откриен во 2011 година, кога министерството откри дека се исчезнати 11 тони ТНТ од воено складиште во Сараево.
Душанка Мајкиќ, претседателка на заедничката парламентарна комисија на БиХ за безбедност и одбрана, рече дека парламентот предлагал и неколку пати известувал дека прашањето на оружјето мора да се реши, но без успех.
„Неколку луѓе [дискутираа] за позицијата на министерот за одбрана ... 
но, ниту еден не успеа да го реши прашањето. 
Тоа скапо ја чинеше државата. 
Одговорноста за ова лежи кај најодговорните луѓе во министерството, а не кај чуварите на складиштата и војниците“, рече Мајкиќ за SETimes.
Таа рече дека не се водел ниту еден официјален записник за оружјето, но се проценува дека во складиштата има околу 25.000 тони оружје.
Министерството објави дека има дополнителни 17.000 тони оружје кои се декларирани како вишок, а кои требало да бидат уништени.
„Добрата вест е што министерството конечно почна да составува список за она што го поседува. 
Звучи неверојатно дека реформите во одбраната беа завршени во 2006 година, а до денес сè уште не знаеме што има министерството, кога станува збор за оружјето. 
Затоа се случуваат вакви работи, како што е исчезнување на оружјето. 
По комплетирањето на истрагата, ќе видиме дали ова беше организирана група, која систематски продавала оружје“, рече за SETimes Денис Хаџовиќ, директор на сараевската невладина организација Центар за безбедносни студии.
Осмиќ рече дека министерството ќе го комплетира списокот на целото оружје во касарните до крајот на годинава, со цел воспоставување база на податоци.
„ЕУФОР И НАТО работат со нас на ова прашање. 
Има многу нерегуларности. 
Со години имавме непрецизни записници, но ќе го решиме овој проблем до крајот на годинава“, додаде Осмиќ.
Обвинителството на БиХ и Државната агенција за истраги и заштита потврдија дека водат истрага, поради можната нелегална продажба на оружјето, но не излегоа со коментар.
Што може да се направи за спречување на кражбата на оружје во регионот? 
Кажете ни ги вашите размислувања долу.
