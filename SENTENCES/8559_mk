11/02/2012
Дражен Ремиковиќ за Southeast European Times во Сараево -- 11.02.12
Екстремното зимско време кое го зафати регионот во изминатите неколку недели сега се заканува да ја остави без електрична енергија Босна и Херцеговина (БиХ). 
Хидроцентралите се забавени од скоро празните езера и мразот, додека дотурот на јаглен за термоцентралите е, исто така, компромитиран.
За време на викендот температурите се очекува да паднат на околу -19 Целзиусови степени, а се очекува и нов снег.
Екстремно ниските температури и снегот ги замрзнаа рудниците за јаглен во Бреза, Какањ и Зеница. 
Иако Електропривреда БиХ објави дека сегашните резерви јаглен изнесуваат близу 100.000 тони, снабдувањето на корисниците е тешко.
„Железницата не работи, а патиштата кон термоцентралите во Тузла и Какањ се непроодни“, рече генералниот директор на државното електрично претпријатие Електропривреда БиХ, Елведин Грабовица, на прес-конференцијата во вторникот.
БиХ е единствен извозник на електрична енергија во регионот, но властите минатата недела објавија дека мора да престанат со продажба додека не се подобри временската состојба.
„Поради домашните потреби, мораме да го прекинеме извозот. 
Оваа ситуација се случува еднаш во 100 години и јас се надевам дека брзо ќе заврши“, рече во средата (8-ми февруари) министерот за енергија, рударство и индустрија на Федерацијата на БиХ (ФБиХ), Ердал Трхуљ.
Стефан Пејовиќ (29), жител на селото Биоград во близина на Невестиње во источна Херцеговина, е без електрична енергија и вода една недела.
„За среќа, имаме [шума] и можеме да се грееме. 
Ако немаше дрвја, досега ќе бевме умрени. 
Цело Невестиње нема електрична енергија. 
Не знам како луѓето во зградите ги греат своите станови. 
Се надевам дека некој ќе ја преземе одговорноста за оваа катастрофа“, рече Пејовиќ за SETimes.
Грабовица рече дека ФБиХ може да остане без електрична енергија ако продолжат суровите временски услови.
„Целата енергетска мрежа е преоптоварена од екстремните зимски услови“, рече за SETimes претставникот на Електропривреда БиХ, Мидрета Курспахиќ.
Вицепремиерот на ФБиХ, Јерко Иванковиќ-Лијановиќ, рече дека ситуацијата е сериозна во сите делови на земјата, но владата вложува максимални напори за решавање на проблемите -- првенствено оние кои се однесуваат на електричната енергија.
„Според информациите што јас ги имам, голем дел од Мостар, и неколку други градови во Херцеговина имаат електрична енергија, и повторно ги повикувам граѓаните да штедат енергија. 
Владата формираше кризен центар, кој е во постојано заседавање, за да ги реши сите проблеми кои постојат во моментов“, рече Лијановиќ за SETimes.
Тој додаде дека штетите на електричните мрежи низ целата земја се големи, но нема проценки колку голема ќе биде вкупната загуба.
Во Република Српска условите се подобри, но потрошувачката на електрична енергија достигна рекордно ниво. 
Властите на Електропривреда РС бараат од граѓаните да ја намалат потрошувачката.
Опозициските политичари бараат од владата на ентитетот да ги субвенционира сметките за електрична енергија за населението кое е најранливо.
„Ако владата одлучи да не ги плаќа сметките за електрична енергија за најранливите граѓани, ќе побараме парламентарна иницијатива за тоа“, рече за SETimes заменик-претседателот на Партијата за демократски напредок (ПДП), Зоран Ѓериќ.
Владините претставници рекоа дека ова прашање ќе биде дискутирано на нејзината следна седница на 16-ти февруари.
Владата на РС ги елиминираше субвенциите за електричната енергија во овогодинешниот буџет, додека владата на ФБиХ ќе субвенционира 300.000 сметки на пензионери.
