23/05/2006
Од Антонела Архин и Игор Јовановиќ за Southeast European Times во Подгорица и Белград – 23/05/06
Еден ден откако Црногорците гласаа за нивната република да стане најновата европска независна држава, премиерот Мило Ѓукановиќ во понеделникот (22-ри мај) одржа прес-конференција и рече дека дојде време да се премостат поделбите и да се оди напред.
„Пред нас е фаза на заздравување на раните од политичките поделби ... 
не само околу референдумското прашање, туку и, општо, околу политичките прашања“, рече Ѓукановиќ, додавајќи дека гласањето во неделата ја разреши дилемата која лебдеше над Црна Гора скоро еден век. 
„Вчера ние добивме демократски одговор од нашите граѓани и сега мораме да ги надминеме разликите и тензиите и да ја развиеме Црна Гора во политички хомогено општество на нејзиниот пат кон Европа.“
„Сигурен сум дека Црна Гора го има тој демократски потенцијал“, рече Ѓукановиќ. 
Тој, исто така, рече дека чекорот кон независноста не е направен за да й се наштети на Србија, туку за целосно преземање на црногорската одговорност за иднината во Европа и да се подобрат нејзините врски со Србија.
Продолжувањето на разговорите за Спогодбата за стабилизација и асоцијација со ЕУ - прекинати поради неапсењето и неекстрадицијата на обвинетиот за воени злосторства Ратко Младиќ - ќе бидат владиниот прв приоритет, рече Ѓукановиќ.
Во вторникот претседателот на Републичката референдумска комисија Франтишек Липка ги објави последните официјални резултати: 55,5 отсто од гласачите ја поддржале независноста - половина процентен поен повеќе од прагот што го одреди ЕУ.
Излезноста изнесуваше 86,49 отсто од вкупно 484.718 лица со право на глас, рече словачкиот дипломат.
Независноста беше поддржана од гласачите во Подгорица, Никшиќ, Бијело Поље, Цетиње, Бар, Будва, Даниловград, Котор, Плав, Розае, Тиват и Улцињ. 
Проунионистичкиот блок, пак, победи главно во северните и во еден крајбрежен град - конкретно во Беране, Жабљак, Колашин, Мојковац, Плужине, Пљевља, Андријевица, Савник и Херцег Нови.
Хрватскиот птетседател Стипе Месиќ беше првиот странски шеф на држава кој му честиташе на црногорскиот претседател Филип Вујановиќ за резултатите, за кои рече дека претставуваат пресвртница. 
Одлуката на гласачите ќе го одреди идниот пат на Црна Гора и ќе овозможи дефинирање на односите помеѓу Црна Гора и нејзините соседи, меѓу кои и Србија, рече Месиќ.
Стабилна и прогресивна Црна Гора, посветена на демократијата и европските вредности и стандарди, е во интерес на Хрватска и на одржувањето на концептот на регион на мир, безбедност и стабилност, додаде Месиќ.
Македонскиот премиер Владо Бучковски рече дека црногорскиот народ слободно ја изразил својата волја. 
Резултатот на референдумот, додаде тој, треба да ја „освести“ Србија и да ја убеди да се фокусира на својата евроатланска иднина.
Албанскиот премиер Сали Бериша, пак, рече дека исходот ќе го направи регионот „послободен, постабилен и побезбеден на патот кон евроатланската интеграција“. 
Тој предвиде дека по црногорската независност ќе следи независноста на Косово.
Српската влада посочи дека ги чека конечните резултати пред да даде официјален одговор. 
Сепак, сојузниот министер за надворешни работи, Вук Драшковиќ, кој ја предводи Српската партија за обнова, й честиташе на Црна Гора, велејќи „Србија мора да ги прифати резултатите на референдумот, да ги поздрави и да се сврти кон себеси“. 
Тој ја повика Србија „да се врати на своите корени“ и да размисли за обновување на монархијата.
Честитки, исто така, дојдоа и од српската партија Г-17 Плус и нејзиниот водач, Млаѓан Динкиќ, кој рече дека Србите сега имаат можноста самите да ја преземат одговорноста за својата судбина. 
Поранешниот заменик-премиер Мирољуб Лабус ја повика српската влада да ја признае независноста на Црна Гора и рече дека српскиот премиер Воислав Коштуница треба веднаш да оствари разговори со Ѓукановиќ.
