07/04/2009
Од Јонилда Коци за Southeast European Times во Тирана -- 07/04/09
Владата минатиот месец презеде чекор за сопирање на бранот повлекувања од банките на клиентите што бараат поголеми осигурувања на депозитите во странство.
Банкарските сметки сега ќе бидат осигурени на 25.000 евра, зголемување од претходните 5.400 евра.
Според премиерот Сали Бериша, иницијативата ќе заштити околу 80 отсто од банкарските сметки во државата.
„Тука тие ќе најдат посигурно место за своите пари“, рече Бериша, повикувајќи ги Албанците дома и во странство да ги чуваат своите заштеди во албанските банки.
Повеќе од 900.000 имигранти работат во странство, главно во Италија и Грција.
Поради тоа што овие земји имаат повисоки максимални нивоа на депозитарно осигурување, имигрантите имаат малку мотив да се потпрат на албанските банки.
Глобалната економска криза дополнително го усложни проблемот, при што сé поголем број уплашени депоненти избираат да ги повлечат своите пари.
На крајот од минатата година експертите ги повикаа властите да ги зголемат нивоата на депозитарно осигурување.
Помеѓу крајот на септември и средината на декември минатата година, околу 8 отсто од депозитите беа, наводно, повлечени.
Според Ројтерс, вкупните депозити низ целата земја се намалија од 5,1 милијарди евра во септември 2008 година на 4,7 милијарди евра на крајот од годината.
Банката на Албанија инсистира дека и покрај повлекувањата, банкарскиот систем на земјата не е во опасност.
„Овие повлекувања сочинуваат мал дел од завршните пресметки на комерцијалните банки и не влијаат на цврстината на банкарскиот систем“, рече гувернерот Ардијан Фулани.
