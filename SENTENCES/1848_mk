22/09/2004
Од Миранда Новак за Southeast European Times во Загреб - 22/09/04
Меѓународниот кривичен трибунал за поранешна Југославија (МКТЈ) го разгледува првото досега формално барање од страна на обвинителите за предавање на судските процеси за воени злосторства на локалните власти. 
На почетокот од септември, судијата кој претседава со МКТЈ, Теодор Мерон, објави формирање на кабинет на судии кои ќе одлучат дали судските процеси против хрватските генерали, Мирко Норац и Рахим Адеми, треба да се одржат во Хрватска. 
Тие се обвинети за нивните наводни улоги во злосторствата за време на воената операција во 1993 година.
Одлуката на обвинителите за поднесување на ова барање во јавноста се гледа како знак за подобрената хрватска соработка со судот на ОН. 
Ако кабинетот од тројца судии даде одобрение, Адеми и Норац ќе им бидат предадени на хрватските власти и обвинителите ќе им ги дадат сите неопходни материјали на нивните колеги. 
Според хрватската министерка за правда, Весна Шкаре-Озболт, судењето би можело да започне во Хрватска на почетокот од оваа година.
Правилата на Хашкиот трибунал дозволуваат предавање на судските процеси на земјата каде што наводното кривично дело е извршено или каде што е уапсен обвинетиот, или онаму каде што има овластување и подготвеност да се прифати случајот.
Како дел од напорите за завршување на сите преостанати работи до 2010 година, официјалните претставници на Трибуналот проверуваат дали судските процеси против некои обвинети поединци можат да бидат ефикасно пренесени во локалните судови.
50-годишниот Адеми и 60-годишниот Норац беа команданти за време на воената операција во септември 1993 година против српската енклава, позната како Медачки џеб. 
Најмалку 29 лица беа убиени и голем број други беа ранети кога хрватските сили ја нападнаа енклавата, уништувајќи голем дел од нејзините земјоделски објекти и опрема, во очигледен напор областа да стане невозможна за живеење за преживеаните.
Двајцата генерали се предадоа веднаш по покренувањето на обвиненијата против нив и оттогаш се затворени во Хашкиот трибунал. 
Според адвокатите на одбраната, сите услови за нивно ослободување се исполнети.
Во извештајот објавен во текот на летово, ОБСЕ заклучи дека Хрватска е подготвена да преземе одреден број случаи на воени злосторства од Хашкиот трибунал. 
Оваа организација ги наведе напорите на Владата за судење на обвинетите за воени злосторства, промените во ставот на јавноста во врска со судењето на хрватски граѓани, како и владината програма за обука на судии кои ќе ги водат случаите на воени злосторства.
