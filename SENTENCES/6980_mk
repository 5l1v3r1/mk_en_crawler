31/03/2012
Дражен Ремиковиќ за Southeast European Times во Загреб -- 31.03.12
Додека владите на Хрватска и Србија во последниве години се фокусираа претежно на политиката, бизнизмените од двете земји работат на поттикнување на извозот и увозот и бизнис соработката, што резултираше со видлив економски раст за двете земји.
„Не со политичарите, туку само економски двете земји може да најдат решение за проблемите што ги мачат двете“, рече Милан Јанковиќ, претседател на српската Стопанска комора, на состанокот на комората на 15-ти март во Белград.
Миливоје Кочиќ, претседател на Здружението на бизнисмени од Раковица, рече дека по состанокот во Белград, претпријатијата од Раковица го зголемиле својот интерес за инвестирање во Хрватска.
Тој рече дека бизнизмените од Србија ќе имаат специјален експо-штанд на престојниот Саем за мебел во Загреб во април, и истакна дека слични состаноци како овој во Белград се објавени за во иднина.
„Ги известувам сите мои бизнисмени за бизниз условите, и можам да кажам дека многумина се заинтересирани.
Претпријатијата кои изразија интерес се занимаваат со производство на опрема за бебиња, електрични материјали и хотелски услуги.
Ваквиот вид соработка меѓу двете земји сигурно ќе биде плоден“, рече Кочиќ за SETimes.
Нешто помалку од десет помали српски претпријатија работат во Хрватска.
Но, повеќе од 200 хрватски претпријатија имаат бизнис во Србија.
Српските бизнисмени се охрабруваат да ги лансираат своите производи на хрватскиот пазар со специјалниот третман на саемите за трговија во Хрватска.
Јанковиќ објави дека комората ќе го финансира учеството на голем број српски бизнисмени на саемот во Загреб оваа година.
„Ним ќе им се понуди подобра цена за изнајмување изложбен простор, дополнителни намалувања на изложувањето, и специјални цени на билетите за посета на саемот.
Бројот на изложувачите од Србија во минатиот период беше занемарлив, додека пред конфликтот во периодот 1990-1995 година овој број беше постојано 15 отсто.
Искрено веруваме дека оваа соработка ќе биде уште подобра во иднина, и дека ова е само почеток на добрите резултати“, рече за SETimes Наташа Мрѓен, портпаролка на саемот.
Трговската размена меѓу двете земји резултираше со 700,806 милиони евра во 2011 година во извозно-увозните приходи, 26,7 отсто повеќе отколку во 2010 година.
Хрватските претпријатија извезуваат претежно бензиски масла и масла од битуменски материјали, шишиња, тегли, садови, производи и амбалажа за транспорт на стока, и цигари.
Хрватска увезува железо и челик, обоени метали, овошје и зеленчук, и облека од Србија.
Еден од најголемите инвеститори во Србија, хрватската Нексе група, има пет фабрики во Србија кои произведуваат тули, вар, ќерамиди за покриви и цемент.
Нексе групата инвестираше околу 100 милиони евра во Србија, и моментно има повеќе од 800 работници.
Иван Ерцеговиќ, извршен директор на Нексе група, рече за SETimes дека соседните држави се најочигледниот пазар за бизнис проширување.
„Пониските даноци, помалите трошоци за работната сила, ниските цени на енергијата -- тоа се работите што ја прават Србија поволна инвестициска дестинација.
Од друга страна, има некои полоши околности на српскиот пазар:
ниската купувачка моќ, девалвацијата на курсот и инфлацијата“, рече Ерцеговиќ.
Тој додаде дека политичката стабилност е предуслов за инвестирањето.
„Одговорноста е највеќе на политичарите, кои носат одлуки за обезбедување политичка стабилност и создавање клима со услови за раст, што ги стимулира пазарните инвестиции и вработувањето, и гарантира еднакви услови за сите“, рече тој.
Дописникот на SETimes Марко Биоцина во Загреб и Ивана Јовановиќ во Белград дадоа свој придонес за овој извештај.
