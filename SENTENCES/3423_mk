21/05/2007
Од Блерта Фониќи-Кабаши за Southeast European Times во Приштина – 21/05/07
Aлбанскиот министер за надворешни работи, Лулзим Баша, повика на мир, стабилност и воздржаност во Косово, на крајот од дводневната посета на Приштина во петокот (18-ти мај).
Баша, кој се состана со претседателот на косовскиот парламент Кољ Бериша на вториот ден од неговата посета, ја истакна важноста на одржувањето на мирот во овој решавачки момент во процесот на решавање на статусот.
Баша, исто така, ја потврди целосната поддршка на неговата земја за планот на поранешниот фински претседател Марти Ахтисари за надгледувана независност на Косово и рече дека Тирана е подготвена да соработува со САД и ЕУ во напорите за зачувување на стабилноста во регионот.
„Тирана ја поддржува независноста на Косово и ние [ги повикуваме] САД и ЕУ да ја усвојат резолуцијата што е можно побргу“, рече Баша по состанокот со шефот на УНМИК Јоаким Рикер.
Во меѓувреме, македонскиот премиер Никола Груевски, кој ја посети Приштина за првпат во четвртокот, рече дека одбележувањето на границата помеѓу Косово и Македонија ќе се реши по дефинирањето на статусот.
„Ние ја потврдивме нашата поддршка за планот на Ахтисари и сметаме дека веднаш по решавањето на статусот на Косово, ќе започне одбележувањето на границата.
Веруваме дека соработката помеѓу двете земји ќе биде подобрена уште повеќе во иднина.“ Рикер рече дека Груевски и неговата влада се многу конструктивни во врска со прашањата на Косово.
Косовскиот претседател Фатмир Сејдиу му рече на Груевски дека конечниот статус на Косово ќе биде наскоро решен, што ќе создаде услови за релаксирање на односите во регионот.
Одговарајќи на прашањето дали Македонија, која има добри односи со Србија, може да влијае на српските власти да го прифатат планот на Ахтисари, Груевски рече дека се надева оти новата српска влада ќе најде начин да го поддржи решението на ова прашање, без да предизвика какви било турбуленции во регионот.
„Поддршката на Македонија за планот на Ахтисари ќе му помогне на Косово [на патот кон] интеграцијата во ЕУ и НАТО, со цел целиот регион да биде подготвен за Европа“, рече косовскиот премиер Агим Чеку.
