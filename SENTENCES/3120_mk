08/09/2006
(AП, АФП - 07/09/06; Турски дневни вести - 04/09/06; Ројтерс - 01/09/06; ФЕНА - 21/07/06; Yahoo - 02/05/06; Hollywood.com; Википедиа)
Во наредните неколку месеци Ричард Гир ќе живее во луксузна вила во предградие на Загреб. 
Американскиот актер пристигна во хрватскиот главен град во четвртокот (7-ми септември), неколку дена пред почетокот на холивудскиот филмски проект за гонењето на бегалецот обвинет за воени злосторства, Радован Караџиќ.
Снимањето на филмот „Spring Break in Bosnia“ на режисерот Ричард Шепард треба да започне во вторник. 
Повеќето сцени ќе се снимаат во Босна и Херцеговина (БиХ), а само неколку во Хрватска.
Филмот, кој во Hollywood Reporter минатата година беше опишан како „трилер црна комедија“ е базиран на натписот на Скот Андерсон, кој го покриваше конфликтот во БиХ во периодот 1992-1995 година за Esquire.
Гир, 57, ја игра улогата на новинар, кој заедно со искусниот камерман (Теренс Хауард) и младата колешка новинарка (Џеси Ајсенберг) се впуштаат во неовластена мисија да го фатат Караџиќ. 
Локалното население мисли дека се командоси на ЦИА и тројцата запаѓаат во проблеми.
Сé уште не се знае кој ќе ја игра улогата на Караџиќ.
Воениот политички водач на босанските Срби најпрво беше обвинет од Меѓународниот кривичен трибунал за поранешна Југославија на крајот од 1995 година, заедно со неговиот воен командант, Ратко Младиќ. 
Обвинети за геноцид за нивната наводна улога во масакрот во Сребреница од 1995 година и 43-месечната опсада на Сараево, тие се наоѓаат на врвот на листата на ОН на најбарани обвинети.
Додека за Младиќ е раширено мислењето дека се крие во Србија, престојувалиштата на Караџиќ сé уште не се познати. 
Според извештаите на медиумите, тој постојано се движи помеѓу БиХ и неговата родна Црна Гора.
„Spring Break in Bosnia“ се очекува да биде промовиран следната година.
Гир в сабота треба да им се придружи на околу 160 филмски работници во Сараево.
Едо Шаркиќ од сараевската продуцентска куќа „Скаут филм“ за Ројтерс претходно овој месец изјави дека сите технички подготовки, вклучувајќи го и изборот на локациите за снимање, се завршени, така што екипата би можела да започне со снимањето на 12-ти септември. 
Првите десет дена ќе се снима во БиХ, а потоа во Хрватска, рече тој.
Актери од БиХ и Хрватска ќе се појават во филмот, изјави Шепард за босанската новинска агенција ФЕНА во јули.
Будист и активен поддржувач на Далај Лама, Гир ја освои наградата „Златен глобус“ за најдобар актер за неговата улога на Били Флин во „Чикаго“ во 2002 година. 
Тој, исто така, е добитник на наградата Национален одбор на преглед на слободата на изразувањето во 1997 година за „Red Corner“ и Светската театарска награда во 1980 година за „Bent“.
Помеѓу успешните филмови во кои играл се: „Американски жиголо“, „Офицер и џентлмен“, „Внатрешни работи“, „Убава жена“, „Примарен страв“, „Невестата бегалка“, „Неверна“ и „Ќе играме?“.
