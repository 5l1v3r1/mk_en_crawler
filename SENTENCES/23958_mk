19/12/2008
БАГДАД, Ирак -- Албанија одлучи да ги повлече своите 200 војници од Ирак, по повеќе од пет години служба во Мосул и Багдад.
Министерот за одбрана, Газменд Окета, беше присутен на церемонијата во четвртокот (18-ти декември) во Ирак, на која војниците го спуштија албанското знаме.
Албанските војници ќе останат распоредени во Босна и Херцеговина, Афганистан и Чад.
Исто така во четвртокот, Велика Британија и Естонија го ратификуваа протоколот на Албанија за НАТО, станувајќи 14-тата, односно 15-тата земја што го потврди членството на Албанија во Алијансата.
Во меѓувреме, во Париз, претседателот на албанскиот парламент Јозефина Топали во четвртокот се состана со Марк Лафине, заменик-претседателот на францускиот парламент, кој ги пофали албанските „важни напори за реформи“.
Топали го увери дека Албанија сега нуди стабилна инвестициска клима за француските бизниси.
Во другите вести од четвртокот, полицијата во Берат пресече мрежа на трговија со луѓе која, наводно, нелегално ги испраќала Албанците во Грција.
Тие уапсија шестмина осомничени.
(Старт, Топ ченал, Балканвеб, Шекули - 19/12/08;
Топ ченал, Телеграфи, ТВШ, Алсат, Ројтерс - 18/12/08)
