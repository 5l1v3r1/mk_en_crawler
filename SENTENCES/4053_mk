01/02/2008
(Maкфакс, Балкан инсајт, ЕУ - 31/01/08)
Бројот на Македонците кои се оптимисти во врска со изгледите на нивната земја за пристап во ЕУ е значително намален во втората половина од 2007 година, според новото истражување на Евробарометар објавено во четвртокот (31-ви јануари).
Економските тешкотии, заедно со извештаите на медиумите според кои Македонија најверојатно нема да добие датум за почеток на своите преговори за членство со Унијата во блиска иднина, се верува дека се причина за разочараноста помеѓу народот во оваа земја-кандидатка на ЕУ.
Според истражувањето, спроведено помеѓу крајот на септември и почетокот на ноември, 40 отсто од повеќе од 1.000 испитани Македонци веруваат дека ЕУ ги зема предвид интересите на нивната земја, што е намалување од 54-те отсто што го делеа ова мислење во првата половина од 2007 година.
Претходните резултати на поширокото истражување на Евробарометар за истиот период, покажаа дека 76 отсто од Македонците ја поддржуваат кандидатурата на нивната земја за пристап во ЕУ. 
Тоа истражување ги покриваше сите 27 земји-членки на ЕУ, трите земји-кандидатки и заедницата на кипарските Турци во Кипар.
Извештајот објавен во четвртокот дава една покомплексна слика. 
„Мислењето дека земјата се движи во вистинска насока го искажале 42 отсто од кои сметаат дека членството во ЕУ е позитивна работа и значително помалку (31 отсто) од оние кои веруваат дека членството во ЕУ е лоша работа“, се вели во извештајот.
И покрај социјалните и економските тешкотии со кои се соочува земјата, 38 отсто од Македонците веруваат дека нивната земја се движи во вистинската насока, додека 33 отсто имаат спротивно мислење.
Испитаниците ги посочиле невработеноста, тешката економска ситуација и стапката на криминал како најголеми проблеми на Македонија, истовремено изразувајќи сé поголема загриженост за растечките цени и инфлацијата.
Податоците на истражувањето покажаа дека 88 отсто од Македонците ја сметаат ситуацијата со вработувањето во земјата како лоша, што е за осумпати повеќе од оние што ја сметаат за добра. 
Бројките се сосема различни од оние на 27-те земји-членки на ЕУ (ЕУ27), каде што 61 отсто од граѓаните сметаат дека ситуацијата со вработувањето е лоша, а 36 отсто дека е добра.
Загриженоста од порастот на цените и инфлацијата доведе до зголемување од 9 отсто -- од 7-те отсто во пролетното истражување на Евробарометар до 16-те отсто во неговото истражување есента -- на бројот на Македонците кои сметаат дека тоа е најголем проблем за нивната земја. 
Во рамките на ЕУ27 загриженоста за инфлациската стапка се зголеми за 8 отсто во текот на истиот тој период, на 26 отсто.
Помеѓу Македонците, 48 отсто веруваат дека ЕУ има најпозитивно влијание врз домашната економија, додека 25 отсто сметаат дека најнепозитивното влијание на блокот е инфлацијата и станбениот простор.
Македонската јавност е скоро подеднакво поделена околу прашањето дали земјата треба да носи одлуки за економијата независно (49 отсто) или треба истите да ги координира со ЕУ (46 отсто).
Извештајот, исто така, покажа пад на довербата во јавноста за клучните национални институции во текот на периодот помеѓу пролетното и есенското истражување на Евробарометар. 
Нивната доверба во владата се намали за 4 отсто, на 36 отсто. 
Довербата во парламентот падна за 9 отсто, на 23 отсто.
