11/11/2011
Бојана Миловановиќ за Southeast European Times во Белград -- 11.11.11
Кога „Јуес стил“ во 2003 година ја купи српската челичарница Сартид -- која беше во постапка на стечај -- потенцијалната катастрофа се чинеше дека е избегната. 
Осум години подоцна, поради светската економска криза, претпријатието со производствени капацитети во Смедерево се бори да преживее.
Министерот за економија и регионален развој, Небојша Чириќ, изјави за медиумите дека владата преговара со директорите на претпријатието и дека очекува решение пред фабриката да затвори.
„Највеќе мораме да мислиме на големото влијание што „Јуес стил“ го има за нашиот извоз, како и дека таму работат 5.500 луѓе“, рече Чириќ. 
Тој, исто така, истакна дека „Јуес стил“ беше во слична ситуација на крајот од 2008 и почетокот на 2009 година.
Градоначалникот на Смедерево, Предраг Умчевиќ, неодамна објави дека одредени даноци ќе бидат скратени за „Јуес стил“, со цел да се помогне во намалувањето на оперативните трошоци и задржување на сите работници.
Умчевиќ изјави за медиумите дека градскиот совет на Смедерево одлучил да ги намали дневните такси за користење на брегот на реката Дунав и дека се во тек разговори за кратење и на данокот за животната средина.
Умчевиќ објави дека данокот за животната средина може да се скрати во согласност со придонесите на претпријатието за заштитата на животната средина. 
Локалната власт, посочи тој, е отворена за тоа барање, и сега разгледува што може „Јуес стил“ да направи за да помогне во заштитата на животната средина.
Умчевиќ додаде дека првичните проценки покажуваат оти истиот може да се скрати од сегашните 100 милиони динари на 2,5 милиони динари годишно.
„Со кратењето на давачките ние сакаме да му помогнеме на „Јуес стил“, бидејќи истиот изрази желба да не ја намалува работната сила“, рече градоначалникот.
Економскиот аналитичар Милан Ковачевиќ смета дека мерките на владата и локалната власт може да помогнат, но проблемот може да се реши само со стабилизирање на пазарот и поголема побарувачка за челик.
„Тоа не е проблем само во Србија, туку и во регионот и Европа. 
Производствените капацитети ја надминаа побарувачката“, рече Ковачевиќ за SETimes.
„Јуес стил“ претрпе загуба од 15 милиони евра во 2010 година.
Една од високите печки во челичарницата е моментно на „тивок режим“. 
Шефовите на претпријатието во САД се незадоволни од производството на фабриката и ја објавија можноста за затворање на двете печки, или отпуштање на поголем број работници.
Пред купувањето на „Јуес стил“, Сартид работеше далеку под својот целосен производствен капацитет од 2,2 милиони тони. 
„Јуес стил“ Србија произведуваше преку еден милион тони суров челик во својата прва година, зголемување од 40 отсто во споредба со 2003 година.
