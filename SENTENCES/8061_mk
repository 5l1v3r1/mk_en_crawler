02/05/2013
Линда Карадаку и Ивана Јовановиќ за Southeast European Times во Приштина и Белград -- 02.05.13
Косово бара Србија да ги врати уметничките дела што беа префрлени од Приштинскиот музеј во Белград во 1999 година, но српскиот главен град одбива, наведувајќи ги како причина безбедноста и правната сопственост.
Еден аналитичар вели дека прашањето ќе стане дел од косовско-српскиот дијалог.
Вкупно 1.200 уметнички дела вклучуваат археолошки и етнографски предмети собрани од различни ископувања пред 1999 година.
„Бараме [повеќе од] 1.200 уметнички дела, неправично земени од Косовскиот музеј во 1999 година, да бидат вратени, и тоа што е можно поскоро“, рече за SETimes Шкељзен Драгај, портпарол на косовското Министерство за култура.
Бранко Јокиќ, директор на белградскиот огранок на Приштинскиот музеј, рече дека релоцирањето на некои уметнички дела од Косово во Белград е направено од безбедносни причини, со помош на КФОР и одобрение на ОН.
„Во јуни 1999 година, кога околностите беа неповолни за луѓето, природата и културното наследство во Косово, Управниот комитет на ОН во Приштина предложи итна мерка за заштита на наследството, преместување на одреден број предмети од Приштинскиот музеј, за кои постоеше ризик да бидат уништени.
Овие предмети ја претставуваат српската традиција и култура во Косово и Метохија.
Беше побарано нивно преместување на побезбедна локација, со помош на КФОР“, рече Јокиќ за SETimes.
„Генерал Мајкл Џексон, шеф на КФОР во тоа време, го одобри преместувањето на уметничките дела ...
кои најпрво беа префрлени во дворот на манастирот Грачаница, а потоа со помош на американските трупи на КФОР, на крајот од 1999 година, во централна Србија, во белградскиот етнографски музеј, каде што се наоѓаат и денес“, рече Јокиќ.
Сега Приштина бара Белград да ги врати уметничките дела.
„Постојано апелираме до Србија да го промени својот пристап и да почне да ги враќа уметничките дела од Приштинскиот музеј, бидејќи ваквото дејство најпрво ќе значи градење почит во билатералните односи, а потоа и почит кон културното наследство.“
„Дел од етнографската и археолошката колекција на Приштинскиот музеј беше сместен во музеите во централна Србија во 1998 и 1999 година.
Археолошката колекција се наоѓа во белградскиот Народен музеј, а вкупниот број уметнички дела од косовските музеи е околу 3.000“, рече Јокиќ, додавајќи дека етнографската колекција „се зголеми значително во последниве години со додавање на предмети добиени од српските бегалски семејства од Косово по 1999 година“.
Но, косовските власти велат дека постојано бараат од Советот на Европа, Европската комисија, ОБСЕ, УНЕСКО и разни амбасади да извршат притисок врз Србија да ги врати уметничките дела.
Драгај изјави за SETimes дека последното барање било упатено на состанокот на министрите за култура на Југоисточна Европа во Словенија.
Косовскиот министер за култура, Мемли Красниќи, побарал двете земји да почнат да работат на враќање на уметничките дела во Косовскиот музеј.
„Ако сме посветени на цивилизираните европски принципи, тогаш ова враќање не треба да се одложува“, рече Красниќи на состанокот.
Александар Радовановиќ, амбасадор во српската делегација во Словенија, го напуштил состанокот и се вратил дури откако Красниќи престанал да говори.
Радовановиќ рече дека барањето на Приштина е претворање на културното наследство во политичко прашање.
Драгај изјави за SETimes дека Косово ќе продолжи да го решава прашањето и ќе бара истото да биде решено во рамките на косовско-српскиот дијалог.
„Со оглед на тоа што Србија не го признава Косово како независна држава, во согласност со законот, имотот и културното наследство ѝ припаѓаат на Србија“, рече за SETimes Игор Исаиловиќ, адвокат од Белград.
Според српскиот устав и меѓународното право, кое не дозволува насилно и присилно отцепување, Србија има целосно право да се грижи за своето културно наследство.
Прашањето на наследството е прилично компликувано“, рече Исаиловиќ.
Ќазим Намани, историчар во Косовскиот институт за заштита на спомениците, рече дека има преговори и состаноци со српските власти, под раководство на УНМИК во Косово, за враќањето на уметничите дела.
„Барањето на Косово е законско право и треба да има континуирано барање.
Србија нема да ги врати уметничките дела без притисок и услови од меѓународната заедница.
Овие уметнички дела беа избрани и ги претставуваат најдобрите вредности и цивилизацијата во Косово, од праисторија до денешно време“, рече Намани за SETimes.
Каде треба да се изложени уметничките дела?
Кажете ни што мислите.
