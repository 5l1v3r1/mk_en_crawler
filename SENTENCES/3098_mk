11/05/2006
Од Кристина Чук за Southeast European Times во Загреб - 11/05/06
Хрватските возачи ги чувствуваат последиците од повисоките цени на бензинот. 
И покрај тоа што премиерот Иво Санадер го убеди националниот нафтен монопол ИНА да не ја крева цената на најпопуларниот бензиски дериват, Супер 95 -- кој го користат околу 70 отсто од возачите -- цените на остатокот од горивата се повисоки дури и за 2,6 отсто.
И покрај тоа што оваа тенденција претставува одраз на условите на пазарот, Хрватите, исто така, сметаат дека ИНА можеби го користи својот монополски статус за своја корист. 
Хрватска се разликува од остатокот од регионот, каде што индустријата е помалку централизирана, а цените се синхронизирани со пазарната динамика. 
Цената на нафтата моментно во Хрватска е повисока отколку во другите делови на Балканот, освен Босна и Херцеговина.
И покрај тоа што во повеќето земји не е невообичаено да се најдат различни цени на различни бензински пумпи, во Хрватска сите бензински пумпи нудат цени што ги одредува ИНА.
Владата на Санадер го критикуваше монополот за „неразумно зголемување на цените без консултација со владата или Министерството за економија“. 
Според Санадер, ИНА едноставно ги достави новите цени до министерството брз претходни разговори -- што е спротивно, рече тој, на утврдената практика. 
Минатиот месец премиерот ја прекина државната посета на Полска за да ја реши растечката криза околу ова прашање.
ИНА, од своја страна, инсистира на тоа дека се однесува во согласност со регулативите и дека цените го достигнале својот максимум. 
Претпријатието одбива да ја прифати вината за зголемувањето на цените, тврдејќи дека не може да продава бензин за помала цена од онаа што ја плаќа за нејзиниот увоз.
Ако продолжи да се зголемува цената на бензинот, инфлацијата во Хрватска -- која моментно изнесува 3,6 отсто -- би можела да достигне 4 отсто. 
Санадер вети дека неговата влада ќе стори повеќе за да ја задржи ситуацијата под контрола, преку флексибилни трошоци на владата и со наоѓање на добра продажна цена за ИНА, која е во раната фаза на процесот на приватизација. 
Тој, исто така, вели дека неговата администрација ќе продолжи да ги следи меѓународните тенденции и да осигури дека домашните цени се во согласност со истите.
