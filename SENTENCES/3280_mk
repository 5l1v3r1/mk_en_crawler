22/11/2006
Од Наташа Радиќ за Southeast European Times во Загреб -- 22/11/06
Од февруари 2003 година Хрватска беше дел од Меѓународните сили за помош во безбедноста (ИСАФ) во Авганистан, кои им помагаат на властите во земјата која е разорена од војната, и помагаат да се осигури безбедна средина во Кабул и околните области.
Од почетокот на мисијата, бројот на хрватските војници е зголемен.
Заедно со последниот контингент од 69 војници, распоредени во јуни, вкупниот број сега е 150.
Сепак, има постојана потреба за нови војници.
На состанокот во септември на министрите за надворешни работи на НАТО во Порторож, Словенија, беше побарано од Хрватска двојно да ги зголеми своите сили во ИСАФ.
Сепак, претседателот Стипе Месиќ и мнозинството опозициски партии ја отфрлија идејата.
Парламентот се очекува да гласа за планот до крајот на оваа година.
Советниците на претседателот велат дека главната загриженост е недоволното време за опремување и обука на војниците за оваа опасна теренска мисија.
Истото прашање беше покренато кога властите беа запрашани за нивната подготвеност да испратат воено-полициски сили во Либан.
Збрката дополнително ја зголеми неодамнешната промена во распоредот на хрватскиот контингент во Авганистан.
Во септември, дел од контингентот беше преместен од релативно безбедниот север во турбулентиот југ, во близина на градот Кандахар.
Градот е центар на активноста на Талибанците и е многу опасно место.
Властите во Хрватска одлучија да спроведат истрага за да утврдат зошто и под какви околности е променета локацијата на хрватскиот контингент.
Секој инцидент во кој се вклучени хрватските војници во Авганистан покренува нови дебати и прашања дома.
Од почеток на хрватската мисија во 2003 година, хрватските војници беа вклучени во четири вооружени инциденти во Авганистан.
Досега сите инциденти резултираа со помали повреди.
Сé на сé, повеќе од 18.000 војници го сочинуваат ИСАФ, со учество на 37 нации.
Бројот на војниците од секоја земја редовно се менува, како резултат на ротацијата на војниците.
ИСАФ спроведува патроли низ различни полициски области и е групирана под три команди:
северниот штаб во Мазар-е-Шариф, западниот штаб во Херат и јужниот штаб во Кандахар.
Хрватските војници служат под северната регионална команда.
