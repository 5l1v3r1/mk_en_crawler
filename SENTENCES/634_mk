05/01/2005
(Разни извори – 29/12/04 – 05/01/05)
Преку грчкиот телетон досега се собрани повеќе од 7 милиони евра за жртвите на азиската катастрофа предизвикана од „цунами“, објавија организаторите. 
Скоро 550.000 лица испратиле пораки преку специјалниот број, донирајќи едно евро по порака. 
Поединци и претпријатија платија 4 милиони евра на банкарски сметки и ветија уште 2,2 милиони евра преку телефонски повици и електронски пораки. 
Атина досега потроши околу 1 милион евра во вид на помош за Јужна Азија. 
Нема извештаи за евентуални грчки жртви досега, и покрај тоа што седум Грци се водат за исчезнати.
САД, во меѓувреме, спроведува масовна операција за помош со својата војска, испраќајќи редици воени бродови, авиони и хеликоптери, како и повеќе од 13.000 воен персонал. 
Вашингтон обезбеди 350 милиони американски долари за помош на жртвите од катастрофата.
***
Познатиот хрватски сликар и академик Едо Муртиќ почина на 2-ри јануари на 84-годишна возраст. 
Кариерата на Муртиќ вклучува над 150 самостојни изложби и 300 колективни изложби низ целиот свет.
***
Сараево ќе именува една своја улица „Сузан Сонтаг“ во чест на прославената американска писателка, која почина на 28-ми декември. 
Општинските власти велат дека овој потег претставува израз на благодарноста на народот за Сонтаг, која помогна во подигнувањето на свеста и зголемувањето на помошта за градот во текот на конфликтот во Босна и Херцеговина.
***
Музејот на современа уметност на Република Српска во Бања Лука ќе ја отвори својата овогодинешна сезона на 11-ти јануари со изложбата посветена на финскиот архитект Алвар Алто (1898-1976). 
Изложбата претходно беше прикажана во Белград, во Загреб и во Сараево.
***
Концертот на балканскиот композитор и музичар Горан Бреговиќ и неговиот Оркестар за свадби и погреби беше главниот настан на Новогодинешната прослава во Скопје. 
На настанот присуствуваа илјадници лица од Македонија и од странство.
***
Романскиот професор по филозофија Андреј Марга е добитник на овогодинешната награда Хердер на фондацијата Алфред Тоефер и Виенскиот универзитет за неговиот придонес за „одржувањето и промовирањето на европското културно наследство“. 
Церемонијата на доделување на наградите ќе се одржи на 29-ти април во Виена.
***
Уметничката изложба „Бет нуар“ на грчкиот сликар Костас Авгулис беше отворена во галеријата Апартман во Атина минатата недела. 
Ова е трета самостојна изложба на Авгулис, кој е познат по сликите на напнатост и експериментите со новите техники. 
Изложбата ќе биде затворена на 8-ми јануари.
