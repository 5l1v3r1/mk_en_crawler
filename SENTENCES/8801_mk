29/06/2012
Игор Јовановиќ за Southeast European Times во Белград -- 29.06.12
На 8-ми мај, кога српските социјалисти и демократи потпишаа договор за коалиција по парламентарните избори, се чинеше дека двете партии лесно ќе формираат нова влада.
Но, тоа никогаш не се случи.
По изборите, српскиот претседател Томислав Николиќ му даде на својот ривал, поранешниот претседател Борис Тадиќ, мандат, но разговорите со социјалистите -- без кои нема лесно да се формира влада -- завршија со одолговлекување од повеќе од 50 дена.
Кога прогресивците му го понудија на водачот на Социјалистичката партија на Србија, Ивица Дачиќ, премиерското место, социјалистите ја променија страната -- и во четвртокот (28-ми јуни) Дачиќ го доби мандатот од Николиќ за формирање нова влада.
Николиќ изјави за новинарите дека новата влада сега мора да се формира брзо.
„Српската влада треба да биде мала по обем, ефикасна и одговорна, и треба да одлучува за работите што се важни за граѓаните со договор“, рече Николиќ по состанокот со Дачиќ.
Дачиќ рече дека главните цели на неговата влада ќе бидат „да изгради силна држава која се грижи за националните интереси, континуитетот на европската интеграција, социјалната правда и еднаквоста, и борбата против организираниот криминал и корупцијата“.
Новата влада ќе ја сочинуваат Напредната партија, Социјалистичката партија и Обединетите региони на Србија.
Вторите две партии беа партнери со демократите во владата во изминатите четири години.
Тадиќ рече дека проблемот бил тоа што одбил да им го даде на социјалистите премиерското место.
„Новата влада има право на шанса, но прашањето е -- дали луѓето што денес управуваат со Србија имаат доволно знаење и искуство да ги решат сите сериозни проблеми?“, изјави тој за новинарите откако беше објавена веста.
Дејан Вук Станковиќ, професор на Белградскиот универзитет, изјави за SETimes дека пресвртницата во разговорите за формирање влада се случи кога социјалистите „добија премногу добра понуда од Напредната партија“.
„Факт е дека нема големи политички разлики меѓу партиите, значи реалното прашање е кој не може да оди со кого, а не кој може да оди со кого“, рече Станковиќ.
Владимир Радомировиќ, од Центарот за стратешки анализи, изјави за SETimes дека Тадиќ не се справил добро со работите по поразот на претседателските избори.
„Не е ретко во источна Европа претставниците на стариот режим кои беа сменети со масовни демонстрации да се вратат на власт.“
„Некои такви влади се покажаа како прилично добри.
Покрај тоа, дури и ЕУ немаше ништо против тоа Ивица Дачиќ да влезе во владата со Борис Тадиќ во 2008 година, и таа влада беше пофалена на Запад како „проевропска“ во тоа време“, рече Радомировиќ.
Граѓаните, исто така, имаат мешани ставови.
„Демократите се главната проевропска сила во земјата;
не знам дали овие партии ќе имаат квалитетен персонал за водење на државата“, рече за SETimes Милорад Трифуновиќ (26).
Но, Никола Јанковиќ изјави за SETimes дека новата влада ќе биде поуспешна од претходната.
„Со демократите земјата потпадна под влијание на корупцијата и ние сме во многу тешка економска ситуација.
Не знам кому може да му недостига Демократската партија.“
Во Косово сојузот Николиќ-Дачиќ ги потсети некои луѓе на една слична комбинација на власта во Србија во 1990-тите.
Белул Беќај, претседател на Европското движење во Косово, рече дека оваа коалиција ќе ги расчисти односите меѓу Србија и Косово и Албанците и Србите.
„Ова сегашно дуо ќе се обиде да ја трансформира ситуацијата на северот ...
компромисот ќе биде признавањето на [уникатната] реалност, во која ќе функционираат два системи.
Еден на северот, каде што ќе им се даде приоритет на европските закони и Европската повелба за локалната власт и ...
[друг во остатокот на Косово].
Северот ќе биде контролиран повеќе од Србија, отколку од Косово.“
Дописничката на SETimes Линда Карадаку во Приштина даде свој придонес за овој извештај.
