14/09/2010
Од Наташа Радиќ за Southeast European Times во Загреб -- 14/09/10
По скоро две години рочишта, судењето на генералите Анте Готовина, Иван Чермак и Младен Маркач завршува, при што обвинителите, како и адвокатите на одбраната ги очекуваат пресудите на Меѓународниот кривичен трибунал за поранешна Југославија.
Тројцата беа обвинети за воени злосторства во врска со операцијата Бура во 1995 година, и беа обвинети за учество во заедничка криминална акција за етничко чистење на Србите од регионот на Краина. 
Готовина, кој се криеше откако беа објавени обвиненијата, беше фатен од шпанската полиција во 2005 година, додека беше во бегство.
Во текот на 303-те денови судење, обвинителите и одбраната испрашаа скоро 140 сведоци. 
Многу истакнати актуелни и поранешни официјални претставници беа испрашани, вклучително и поранешниот американски амбасадор во Хрватска, Питер Галбрејт, и блиски соработници на починатиот претседател Фрањо Туѓман.
Поранешни српски бунтовници и офицери на Југословенската народна армија, како што се Коста Новаковиќ и Миле Мркшиќ, исто така, сведочеа.
Како што и се очекуваше, одбраната ги искористи своите завршни изјави за да повика на ослободување од обвиненијата, додека обвинителите побараа долги затворски казни -- 27 години за Готовина, 23 години за Чермак и 17 години за Маркач.
Обвинителот Алан Тајгер рече дека доказот „несомнено потврдил дека тројцата генерали биле правно одговорни за злосторствата“.
Претседателот на судскиот процес, Алфонс Ори, објави дека судот ќе ја донесе својата пресуда во „блиска иднина“, но не даде краен рок.
Адвокатот на Маркач, Горан Микулчиќ, рече дека очекува пресуда до Божиќ.
Генералите се единствените високи хрватски претставници обвинети за воени злосторства во Хаг.
Адвокатот на Готовина, Лука Мишетиќ, изјави за SETimes дека „е уверен оти Трибуналот ќе ги види работите онака како што ние ги гледаме“.
Готовина, додаде тој, „се однесувал чесно и во согласност со сите закони на војната“.
Друг член на одбраната на генералот, Грег Кео, го опиша Готовина како патриот кој работел „во тешки услови, обидувајќи се да воспостави демократија во својата земја“.
Кео, исто така, е сигурен во ослободувањето.
Адвокатите на Чермак и Маркач, исто така, ги повикаа судиите да ги ослободат нивните клиенти, опишувајќи ги чесни мажи и патриоти, кои сакале да ја одбранат својата земја без да вршат злосторства.
Анкетите покажуваат дека мнозинството Хрвати очекуваат тројцата да бидат ослободени и да им се дозволи да се вратат дома. 
Родниот град на Готовина Пакоштане -- на јадранскиот брег -- веќе организира прослава за враќањето на генералот.
