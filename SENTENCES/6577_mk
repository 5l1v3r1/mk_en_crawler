10/12/2011
Од Лилјана Ковачевиќ за Southeast European Times во Бања Лука – 10/12/11
Јавноста во Добој -- на која й се веќе познати ваквите инциденти -- беше повторно потресена откако четири лица загинаа, а неколку беа сериозно повредени во одделни експлозии на мини пред десет дена.
Добој, кој се наоѓа околу 60 километри северно од Сараево, беше стратешка точка за време на конфликтот во периодот 1992-95 година. 
Завојуваните страни ги користеа мините за да направат линија на поделба во областа околу градот.
Шеснаесет години по крајот на војната, брачниот пар Салих и Сахза Хасанамиџиќ отишле на ридот Бараковац во близина на градот за да собираат гранати, како што велат пријателите и роднините, со цел да ги продаваат како старо железо.
Двајцата залутале во сé уште не исчистено минско поле и нагазиле на мина. 
Сахза беше серозно повредена од експлозијата и набргу почина. 
Салих, воен ветеран, се здоби само со помали повреди.
„Тимот за цивилна заштита дојде на местото на настанот да ја исчисти областа, за да може полицијата да спроведе истрага, при што најде дно на мина. 
Тоа е прилично недостапен терен, каде што има ровови, бидејќи таму за време на војната беше првата борбена линија“, рече за SETimes офицерот за анти-мински операции на Цивилната заштита, Симо Ѓуровиќ.
Подоцна истиот ден, експлодираше мина додека пет работници на РС Железници ја расчистуваа областа околу шините во Севарлије, во близина на Добој. 
Душан Петровиќ и Мирослав Никиќ починаа во болница, додека другите тројца беа сериозно повредени.
Емир Агиќ ловел риба на реката Босна, во близина на местото на инцидентот, и беше првиот кој ја слушна експлозијата и врисоците, и повиците за помош.
„Еден млад човек, исто така, железничар, ме повика да им помогнам на неговите колеги. 
Викнав уште пет други рибари, се качивме на грмушките и ги однесовме. 
Амбулантното возило пристигна набргу“, изјави Агиќ за медиумите.
Локалните рибари рекоа дека областа каде што се случи експлозијата била покриена со мини за време на војната. 
Но, менаџментот на РС Железници, соопшти дека не бил поставен знак на предупредување за опасност.
Бојан Топаловиќ, еден од повредените работници, рече дека претпријатието ги уверило работниците дека областа е безбедна. 
Несреќата, а особено сеќавањето на неговите распарчени пријатели, ќе останат со него цел живот, рече тој.
„Ме погодија две парчиња шрапнел, но успеав да се јавам на брза помош, да излезам на патот и да ги запирам возилата за помош“, се сеќава тој. 
Еден ден по инцидентите во Добој, средновечен маж загина во селото Јасеница -- кое се наоѓа на линијата на поделба на ентитетите меѓу Модрица и Градачац -- кога влегол во минско поле, сечејќи дрвја.
Во 16-те години од крајот на војната, 1670 луѓе беа повредени од нагазување на мини во БиХ, а 583 од нив загинаа. 
Покрај тоа, 113 отстранувачи на мини се здобија со повреди при извршување на своите операции, со 46 смртни случаи како резултат на тоа.
Околу 24 квадратни милји од општина Добој се минирани, што ја прави еден од најсериозните случаи во земјата. 
Осумдесет и четири лица претрпеле повреди од експлозија на мина во општина Добој од крајот на конфликтот. 
Триесет од нив загинале.
Двајца припадници на персоналот за анти-мински операции загинаа, а двајца беа повредени во три одделни инциденти при деминирање во Добој.
Само оваа година, седум лица загинаа, а 11 беа повредени во десет несреќи со мини низ цела БиХ.
„Најчести причини што водат до жртви се игнорирањето на знаците за мини и влегување во сомнителни области за сечење дрвја, собирање боровинки, како и диви овошја, или за собирање материјали за рециклирање“, рече портпаролот на Центарот за акција против мините на БиХ (БХ МАЦ), Свјетлана Трифковиќ.
Трифковиќ објасни дека најголема концентрација на мини, покрај Добој, има во девет други градови, вклучително и Брчко и Бихаќ.
БиХ е рангирана како една од земјите чии граѓани се соочуваат со најголема закана од несреќи со мини.
„Мините се најопасни за луѓето во руралните области, кои се претежно економски зависни од пристапот до земјиштето кое е контаминирано со мини“, рече Трифковиќ.
Официјалните претставници на БХ МАЦ тврдат дека решение за сложениот проблем со мините е можно само преку активно и ефикасно учество на локалните власти на сите нивоа. 
Неопходно е, исто така, постојано да се подига свеста за опасностите од нагазните мини за луѓето во неразвиените области преку брошури, постери и презентации. 
Само оваа година, програмата за едукација во врска со ризикот од мини обучи скоро 16.000 луѓе.
На 62 локации низ целата земја има центри за ментално здравје, поврзани со Центрите за примарна рехабилитација (ЦБР), кои обезбедуваат бесплатна медицинска помош за жртвите.
Формирани се седум „клиники за болка“ со целосно обучен персонал за помош на жртвите од мините, додека невладини организации со помош од странски донатори спроведуваат проекти за помош на жртвите на мините, првенствено да добијат вработување.
Надлежните институции проценуваат дека БиХ може да биде исчистена од мини до 2019 година со просечен трошок од 41 милион евра годишно.
„Босна има доволно луѓе и опрема да ги исчисти контаминираните области, но моментните планови не се исполнети главно поради недостатокот на пари“, рече портпаролот на БХ МАЦ, Трифковиќ.
Иницијативи за преживеаните од нагазни мини (ЛСИ) во БиХ е невладина организација која покрива преку 40 заедници погодени од мини. 
Во своето 14-годишно постоење, организацијата обезбеди помош за повеќе од 2.900 преживеани од повеќе од 80 општини.
„Како дел од пошироката популација луѓе со хендикеп, преживеаните од нагазни мини во БиХ имаат права и бенефиции дефинирани со најразлични домашни закони и политики. 
БиХ постигна значаен напредок во исполнувањето на потребите на преживеаните во здравствениот сектор, но не се развиени програми за решавање на долготрајните потреби во економските можности и социјалното еманципирање“, рече Амира Кавгиќ, координатор на организацијата.
Преживеаните од експлозиите на мини не добиваат еднаков третман, истакна таа, бидејќи воените жртви имаат повеќе права и бенефиции отколку цивилите. 
Во исто време, постои неусогласеност бидејќи спроведувањето на законите е одговорност на кантонските/општинските власти.
Тие се многу често ограничени во своите ресурси и не се во состојба да им обезбедат на преживеаните основни инвалидски бенефиции“, рече Кавгиќ.
