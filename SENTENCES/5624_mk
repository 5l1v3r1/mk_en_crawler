02/06/2010
Од Ерол Измирли за Southeast European Times во Истанбул и ХК Цанис во Атина -- 02/06/10
Премиерот Реџеп Тајип Ердоган им се обрати на турските пратеници во вторникот (1-ви јули) во врска со израелскиот напад на флотилата која пренесуваше хуманитарна помош за Газа еден ден порано.
„Однесувањето на Израел треба дефинитивно, дефинитовно да биде казнето“, рече Ердоган откако ја скрати посетата на Чиле и се врати дома.
Тој рече дека ќе го притисне Израел да го повлече „нехуманото“ ембарго на Газа што е можно поскоро.
Во меѓувреме, во Вашингтон, турскиот министер за надворешни работи, Ахмет Давитоглу, предупреди дека блискоисточниот мировен процес се поткопува.
„Како можеме да сметаме дека имаме вистински партнер кој сака мир, откако видовме дека тие не ги почитуваат граѓаните на една пријателска земја?
Како можеме да ја убедиме Сирија и другите земји во регионот дека Израел сака мир?“, рече Давутоглу.
Најмалку десет цивили, од кои четворица Турци, беа убиени во инцидентот, додека многу повеќе беа повредени.
Ситуацијата, која беше осудена од меѓународната заедница, уште повеќе ги оддалечи врските меѓу Израел и Анкара, некогаш цврсти сојузници во многу нестабилниот регион.
Турскиот цивилен брод, Блу Мармара, имаше околу 560 доброволци.
Хуманитарниот конвој го сочинуваа уште пет други бродови -- две под грчкото знаме -- и волонтери од 32 земји.
Турција веднаш го повлече својот претставник во Израел и откажа три воени вежби.
Во Грција беше итно прекината тековната грчко-израелска вежба на воздухопловните сили, и посетата од висок профил на израелскиот началник на воздухопловните сили -- кој требаше да ја надгледува вежбата -- беше откажана.
Грчкото Министерство за надворешни работи го повика израелскиот амбасадор, Али Јахја, на разговори, додека истовремено беше активирана резервна единица во министерството за справување со грчките државјани и бродовите вклучени во нападот.
Говорејќи во понеделникот вечер, грчкиот премиер Јоргос Папандреу рече дека акцијата на израелската војска „не може да се оправда.
Истата имаше трагични резултати и ни предизвика длабока тага“.
Главната опозициска партија во Грција, Нова демократија, го осуди нападот како неиспровоциран и спротивен на меѓународното право.
„Очигледно е дека дејствата на невладините организации треба да бидат непречени и да се шират надвор од границите;
секое мислење спротивно на нивната законитост треба да биде определено од меѓународните тела, а не од некоја држава унилатерално“, рече партискиот портпарол.
Стратегија од три столба на Турција
По сето ова, Анкара се подготвува за долгорочна дипломатска борба со Израел, со три главни димензии -- меѓународна, законска и хуманитарна.
„Инцидентот не беше нешто меѓу Турција и Израел, туку беше нешто што е за светот“, рече Ердоган.
„Изјавите со осуда не се доволни.
Ние [меѓународната заедница] треба да добиеме резултати/“
НАТО ги собра своите постојани претставници на разговори околу ова прашање, додека Организацијата на исламската конференција треба да се состане на 7-ми јуни.
На правно поле, мерките што Турција планира да ги преземе се покомплицирани.
Вицепремиерот Булент Аринч, влијателен владин претставник, рече дека турските обвинители веќе почнаа да разгледуваат дали израелското качување на турски брод претставува кривично дело според турскиот Кривичен законик.
„Упадот на брод сигурно е кривично дело.
Иако е извршено во меѓународни води, тоа е сепак турски брод“, рече тој.
Во меѓувреме, во Атина, претставник во Израелската амбасада го минимизираше влијанието на грчко-израелските врски.
„Не мислам дека ќе има некакви долгорочни последици по грчко-израелските односи;
ние жалиме поради фактот што одредени аспекти од нашата соработка, кои беа закажани за следнава недела, беа откажани поради настаните во Газа, но не мислиме дека ќе има некакви долгорочни последици по грчко-израелските односи во иднина“, рече портпаролот на амбасадата, Вилијам Анагностарас за SETimes, додавајќи дека зајакнатите врски се од корист за двете земји.
