22/06/2006
(AП, ДПА, ББС, РФЕ/РЛ, Макфакс, Белата куќа, Вашингтон фајл - 21/06/06; Официјална веб-страница на австриското претседателство на ЕУ)
ЕУ има „суштинска“ улога во помошта за зајакнување на демократијата во Балканот, рече во средата (21-ви јуни) американскиот претседател Џорџ В. 
Буш, ветувајќи ја поддршката од Вашингтон во напорите за остварување на таа цел.
Американскиот претседател го изјави ова за време на заедничката прес-конференција со австрискиот канцелар Волфганг Шисел -- чија земја моментно претседава со ЕУ -- и претседателот на Европската комисија, Жозе Мануел Баросо, на крајот од самитот на САД и ЕУ во Виена.
„Ние разговаравме за Балканот и јас го уверив канцеларот дека улогата на Австрија на Балканот и улогата на ЕУ на Балканот е од суштинска важност и ние со задоволство ќе ја поддржиме вашата улога“, рече Буш. 
„Ние сакаме да учествуваме во донесувањето на мирот во регионот.“
Шисел рече дека ЕУ го информирала Буш за стратегијата на блокот за Балканот, при што некои „отворени прашања“ биле дискутирани во детали.
Во извештајот за напредокот на самитот што го објави во средата Белата куќа се наведуваат заедничките напори за поддршка на процесот на решавање на статусот во Косово, промовирањето на уставните и полициските реформи во Босна и Херцеговина, зајакнувањето на демократијата во Србија и Црна Гора и помошта за Црна Гора да се подготви за својот референдум за независност.
САД и ЕУ, исто така, го делат ставот и дека целосната соработка со Меѓународниот кривичен трибунал за поранешна Југославија претставува клучен услов за интеграцијата на земјите од Западен Балкан во европските и евроатланските структури, се вели во извештајот.
Во декларацијата што беше потпишана на крајот од самитот се истакнува дека следната година ќе биде „клучниот период“ за Западен Балкан и се ветуваат континуирани напори како помош за стабилизирањето на земјите во регионот, поддршка за европските и евроатланските перспективи и помош во нивната борба против организираниот криминал и корупцијата.
„Ние ќе продолжиме да работиме со НАТО и со ОБСЕ со цел да се загарантира безбедноста и благосостојбата на регионот“, се вели во декларацијата. 
„Особено за Косово, ние ќе продолжиме да работиме на доближувањето на нашите позиции за тековните разговори со цел да се промовира траен статус кој ќе ги запази принципите на Контакт-групата. 
Ние ќе ги развиваме нашите односи со Црна Гора како суверена, независна држава и ќе ги повикуваме Србија и Црна Гора да продолжат со директниот и конструктивен дијалог за нивните идни односи.“
Исто така, беше постигнат консензус за другите прашања од заеднички интерес за ЕУ и САД, како што е продлабочувањето на нуклеарната криза со Северна Кореја и Иран.
