05/02/2009
(Јуропиан комишн, Њу Јуроп, СНА, новинска агенција Фокус, Радио Србија - 03/02/09)
Европската комисија (ЕК) во вторникот (3-ти февруари) предложи доделување на најмалку 120 милиони евра на Западен Балкан, со цел да им се помогне на седумте земји во регионот да го ублажат влијанието од светската економска криза оваа година.
Овој пакет за одговор на кризата се „очекува да подигне сума од 500 милиони евра во вид на заеми од меѓународните финансиски институции“, се вели во новиот документ на ЕК, во кој се наведени регионално релевантните активности во Западен Балкан за 2008-2009 година.
Половина од предложените 120 милиони евра ќе одат за општински инвестиции во седумте земји. 
ЕУ сака да додели заем од 30 милиони евра за проекти кои ќе ја зголемат енергетската ефикасност. 
Преостанатите 30 милиони евра ќе обезбедат макрокредити, имено, заеми за малите и средни претпријатија во програма за унапредување на конкурентноста на регионот, како и за зајакнување на соработката помеѓу регулаторите во финансискиот сектор во регионот и ЕУ.
Предложениот пакет за одговор на кризата е само еден од повеќе од 90 конкретни активности поддржани од ЕУ и иницијативи што ЕУ ги спроведе во изминатата година или планира да ги спроведе оваа година во осум различни сектори.
„Го поздравувам напредокот постигнат во земјите од Западен Балкан во текот на изминатата година“, рече комесарот за проширување на ЕУ, Оли Рен, во вторникот.
Еден од најважните настани минатата година беше влегувањето во сила на визното олеснување и договорите за реадмисија што ЕУ ги потпиша во 2007 година со Албанија, Босна и Херцеговина (БиХ), Македонија, Црна Гора и Србија и отпочнувањето на дијалогот за визно олеснување со овие земји. 
Привремениот безвизен режим веќе беше на сила за Хрватска.
Напредокот резултираше со зајакнување на регионалната соработка и интеграција во многу области во 2008 година, кога почна со работа новоформираниот Регионален совет за соработка.
Меѓу другите важни настани минатата година се и зголемувањето на бројот на стипендиите што се доделуваат за младите од Западен Балкан и зголемените финансии за развојот на граѓанското општество во споредба со претходните години.
„Знам колку слободното патување, или евентуалното учење во странство, е важно за секојдневниот живот на луѓето“, рече Рен.
Повеќе млади луѓе од Западен Балкан ќе можат да учат во ЕУ оваа година, откако Брисел одлучи двојно да го зголеми бројот на стипендии за студентите од регионот за академската година 2009-2010.
Иницијативата на ЕК за формирање Регионално училиште за јавна администрација, најверојано, ќе биде спроведена целосно оваа година. 
Проектот има за цел поттикнување на регионалната соработка во областа на јавната администрација, зајакнување на административниот капацитет и развој на човечките ресурси.
Финансиските средства на ЕУ за развојот на граѓанското општество во Западен Балкан ќе бидат тројно зголемени во 2009 година.
