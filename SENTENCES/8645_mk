07/12/2011
Енди Дабилис за Southeast European Times во Атина -- 07.12.11
Заклучокот на Меѓународниот суд на правдата (МСП), со 15 наспрема 1, дека Грција погрешила кога го блокирала влезот на Македонија во НАТО во 2008 година, во долготрајниот спор за името на земјата, предизвика одреден силен гнев кај Грците, но исто така и тврдења за победа бидејќи судот соопшти дека нема да ја спречи Грција повторно да го направи тоа.
Битката за името, која се одолговлекува повеќе од 15 години, откако Грција му дозволи на својот северен сосед да го усвои името Поранешна Југословенска Република Македонија -- подбивно позната како ФИРОМ во Грција -- е далеку од решена.
Иако некои Грци стравуваат дека судската пресуда може да води до официјално признавање на името Македонија, на што тие жестоко се противат поради грчката северна гранична провинција со истото име.
Правниот советник на Грција, Марија Телалиан, рече пред судот во март дека Атина не го прекршила привремениот договор од 1995 година меѓу двете земји -- кој ја спречуваше да го блокира пристапувањето на Скопје во меѓународните организации -- туку дека Македонија го прекршила договорот кога побарала да пристапи под своето име Република Македонија.
Пресудата може да им даде на тежина на приговорите на Македонија дека Грција неправедно го блокира влезот во меѓународните тела, но судот го избегна тоа.
Јоргос Цогопулос, член-истражувач на атинската Грчка фондација за европска и надворешна политика, рече дека македонските водачи сé уште не треба да се радуваат.
„Ова може да се смета за победа [за нив], но ако ја читате одлуката сфаќате дека Грција може повторно да стави вето против нив“, рече тој за SETimes.
Тој рече дека Грција направила грешка дозволувајќи зборот „Македонија“ да биде вклучен во сложениот акроним, и дека судската одлука може да ги отвори вратите за целосно меѓународно признавање на тоа име, наспроти противењата на Грција.
Додека ЕУ и ОН го признаваат ФИРОМ како официјално име, повеќе од 100 земји го прифатија Република Македонија.
Цогопулос рече дека иако судската пресуда нуди по нешто и за двете страни и може да й дозволи на Грција да го забрани влезот на Македонија во ЕУ или во НАТО, истата сепак создава дилема.
„Грција веќе прифати зборот ,Македонија’ да биде дел од сложено име ...
сега кога повеќето земји де факто почнаа да го признаваат уставното име, тие [Maкедонија] сметаат дека за неколку години сите ќе го користат тој збор.
Тие не сакаат да прават компромис.
Грција има голем притисок бидејќи ние немаме многу земји на наша страна сега.“
Грција сака географска одредница, и посредникот на ОН, Метју Нимиц, работи со редица луѓе од грчките администрации и македонски официјални претставници на изнаоѓање решение.
Сепак, постигнат е мал напредок, особено со оглед на тоа што Грција е вознемирена поради тоа што Македонија го именуваше својот аеродром Александар Велики, кој Грција го смета за свој.
Грција, исто така, стравува дека Македонија има територијални амбиции, особено кон нејзиниот втор по големина град, Солун, каде што околу 150 членови на ултрадесничарска група одржаа демонстрации по одлуката, викајќи „Грција им припаѓа на Грците“.
Националистите, особено екстремната десничарска Народен православен собир (ЛАОС), предводена од Јоргос Караџаферис, која е дел од привремената коалициска влада што управува со Грција до изборите на почетокот од следната година, беа лути поради одлуката.
Караџаферис рече дека неговата партија ќе ја напушти владата ако Македонија на крајот победи во битката за името.
Грчкиот привремен премиер Лукас Пападимос рече дека „постигнувањето взаемно прифатливо решение за прашањето на името претставува услов за целосно нормализирање на односите“, но рече дека, како што ја нарече, „континуираната провокација“ на Македонија претставува пречка.
Надвор од судницата, амбасадорот на Грција во Холандија, Јоанис Економидес, ја повика Македонија „да се воздржи од искористување на денешната одлука за поткопување на преговорите“, а шефот на НАТО, Андер Фо Расмузен, рече во Брисел дека Македонија нема да биде прифатена во Алијансата додека не биде решено прашањето на името, поради што некои грчки аналитичари се смирија околу, како што го нарекоа, техничкиот нокаут за Македонија.
„Некои луѓе тука се чини дека се среќни во смисла дека ова е сега завршено па можеме да работиме на прашањето на името, бидејќи тоа не е толку лошо за Грција“, рече за SETimes Алекс Јанулиас, висок член-истражувач во атинскиот Истражувачки институт за европски и американски студии, кој специјализира безбедносни прашања.
„Нема страв, иако некои политички партии се плашат“, рече тој.
„Единствената загриженост од целото ова прашање е дека некои луѓе се загрижени во врска со способноста на владата да преговара за нешто“, додаде тој.
Атина речиси не се противеше на тоа поранешната југословенска република да го користи името Македонијa додека не прогласи независност во 1991 година.
Земјата зафаќа дел од територијата во регионот кој бил познат како Македонија по освојувањата на Александар Велики во 4-тиот век п.н.е., и Грција се однесува исклучително заштитнички кога станува збор за него и, како што тврди, историските докази дека Македонија е грчка, став жестоко оспоруван во Македонија.
Вонредниот професор на Атинскиот универзитет за меѓународни односи, Костас Ифантис, поранешен Фулбрајтов стипендист на Харвард, кој е соработник на Грчкиот центар за европски студии, рече дека не е изненаден од судскиот исход.
„Оваа одлука можеше да се очекува;
таа беше избалансирана“, рече тој за SETimes.
„Постои политички елемент во истата.
Тоа е сигнал од судовите дека прашањето треба да се реши и не треба да се подига до правни одлуки.“
Тој рече дека иако судот не ја спречи Грција во тоа да го искористи своето право да ја блокира Македонија повторно, „Мислам дека ова не е покана за повторно вето ...
прашањето е зрело за компромис“.
