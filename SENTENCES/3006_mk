20/10/2006
Од Светла Димитрова за Southeast European Times во Софија - 20/10/06
Четириесетишестиот меѓународен театарски фестивал Мала експериментална сцена Сараево (МЕСС), беше отворен на 15-ти октомври во Сараево.
Тој се смета за еден од најважните театарски настани во Југоисточна Европа.
Фестивалот, основан во 1960 година, повторно заживеа по прекинот за време на конфликтот во Босна и Херцеговина (БиХ) во периодот 1992-1995 година, добивајќи меѓународен статус во 1997 година.
Според организаторите, тој е познат по својата „традиција на разновидност, неконвенционалност и посветеноста на духот на театарот“.
Оваа година театарски групи од 13 европски земји учествуваат на настанот.
Ќе бидат прикажани дваесет претстави, вклучувајќи и три премиери.
Покрај БиХ, балкански земји кои ќе учествуваат на фестивалот се:
Хрватска, Македонија, Црна Гора, Романија, Србија и Турција.
Други земји-учеснички се:
Германија, Унгарија, Италија, Литванија, Полска и Шпанија.
Претставите ќе бидат изведени на сцените на неколку театри во Сараево и во Босанскиот народен театар во четвртиот по големина град во БиХ, Зеница, на околу 70 километри северно од Сараево.
Настанот ќе трае до 30-ти октомври.
Фестивалот го отвори режисерот и драматург Душко Јовановиќ на официјалната церемонија во Сараевскиот народен театар.
Потоа следеше изведбата на претставата „Фауст“ -- поставена според драмата на британскиот драматург од 16-тиот век Кристофер Марлоу.
Во интерпретацијата на босанскиот режисер Харис Пашовиќ на претставата, дејството се случува во 21-виот век.
Изведбата, која имаше своја национална премиера во градот Тузла во средината на август, предизвика голем интерес помеѓу локалните гледачи.
Претставата „Фауст“ наводно ја гледаа повеќе од 2.000 гледачи на МЕСС, со што е постигнат рекорд не само за фестивалот, туку и за босанскиот театар воопшто.
Шекспировата драма „Дванаесеттата вечер“, во режија на Силвиу Пуркарете од Романија, ја изведе народниот театар „Марин Сореску“ од Крајова во Босанскиот народен театар во Зеница, на вториот ден од настанот.
Комедијата имаше две изведби.
Следна на програмата беше „Леб и игра“, во изведба на Војводинскиот словачки театар -- најмлад театар во Србија -- и во режија на Мирослав Бенка.
„Без употреба на ниту еден единствен збор и во отсуство на постојана драматична раскажувачка линија, претставата успеа да предизвика интерес кај публиката во Сараево -- и уште повеќе, целосно ги воодушеви и ги одведе во својот сопствен свет“, се вели во рецензијата на претставата.
Црна Гора во средата го одбележа своето деби на фестивалот МЕСС како независна држава со изведбата од страна на Народниот театар на драмата на британскиот драматург Едвард Бонд „Никаде никого немам“.
Постановката, под водство на познатиот режисер Егон Савин, доби стоечки овации од публиката.
Со целокупната оцена од 8.49 „Никаде никого немам“ е на врвот на рејтинг-листата на публиката за претставите изведени досега на фестивалот.
Помеѓу другите претстави што беа изведени од балканските земји се:
„Евридикиевиот крик“ на турското Студио Ојунџулари во четвртокот, „На другата страна“, во изведба на загребскиот Младински театар на 23-ти октомври и „Дон Жуан“ на скопскиот Драмски фестивал на 26-ти октомври.
Петчленото жири, во кое има претставници од БиХ и од Србија и еден од Унгарија, ќе ја додели наградата Златен ловоров венец на крајот од фестивалот.
Покрај тоа, ќе биде доделена и наградата Избор на гледачите и три други награди спонзорирани од локалните медиумски организации.
