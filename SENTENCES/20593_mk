10/09/2007
ВИАНА ДО КАСТЕЛА, Португалија -- По состанокот со нејзините колеги од ЕУ во Португалија, австриската министерка за надворешни работи, Урсула Пласник, ги критикуваше позициите на Русија и САД во врска со идниот статус на Косово.
Во интервјуто од неделата (9-ти септември) за австриското радио, Пласник ја критикуваше неодамнешната изјава на официјален претставник на американскиот Стејт департмент, кој посочи дека Вашингтон ќе ја признае независноста на Косово ако не биде постигнат договор помеѓу Белград и Приштина.
Таа, исто така, ја критикуваше неменливата просрпска позиција на Москва.
„Ниту една од двете страни -- Србија или Косово -- нема да влезе во САД или Русија, туку правецот е ЕУ“, рече Пласник.
Исто така во неделата, рускиот претставник во тројката на Контакт-групата за Косово, Александар Ботсан-Карченко, инсистираше на тоа дека иднината на Косово не е европско прашање, туку прашање на ОН.
Тој повика на решавање на конечниот статус според Резолуцијата на ОН 1244.
Што се однесува до ставот на Вашингтон, српскиот министер за надворешни работи, Вук Јеремиќ, во неделата рече дека истиот е штетен за тековните преговори.
Тој побара разјаснување од Американската амбасада во Белград.
(Политика, Данас - 10/09/07;
Б92, РТС, АП, ДПА, РФЕ, Танјуг, Телеграфи, АФП, Ројтерс, ДВ - 09/09/07)
