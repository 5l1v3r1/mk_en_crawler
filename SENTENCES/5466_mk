10/03/2010
Од Ерол Измирли за Southeast European Times во Истанбул -- 10/03/10
По малите рации во Франција и Италија, белгиската полиција уапси 30 лица под сомневање за врски со Курдистанската работничка партија (ПКК) во четвртокот (4-ти март), откако спроведе широки рации на 25 локации, вклучително и студиото на курдската телевизија Рој.
Меѓу уапсените беа и Зубејир Ајдар и Ремзи Картал, две водечки фигури.
ПКК е официјално прогласена за терористичка група од Европа, Турција и Соединетите Држави.
Нејзиниот штаб е на планината Ќандил во северен Ирак, но таа има и силна мрежа во Европа, каде што организацијата собира големи приходи.
Анкара и Вашингтон долго време повикуваат на остри мерки против ПКК во Европа, велејќи дека членовите таму ја финансираат групата преку шверц на дрога, шверц со луѓе и изнудување пари.
Турција ги поздрави апсењата.
„Го цениме решителниот и одговорен пристап на белгиските власти“, рече министерот за надворешни работи, Ахмет Давутоглу, на прес-конференцијата за новинарите.
Рацијата уследи еден ден откако ПКК им нареди на членовите во Европа да ги интензивираат активностите на изнудување пари, објави анкарската новинска агенција Анатолија.
ПКК се соочува со „парични проблеми“ поради битките на законот со групата во Турција, Иран, Ирак, Сирија и Европа.
објави Анатолија.
Турските медиуми шпекулираа дека Државната организација за разузнавање им дала информации на белгиските власти.
„Дознаваме дека операциите се сé уште во тек.
Не сакам да навлегувам во деталите.
Она што е важно се солидарноста и ослободувањето на Турција и Европа од терористичките организации“, рече Давутоглу.
Тој го истакна „променетиот став на белгиските власти“ кон турските напори против ПКК и изрази благодарност за улогата на САД во организирањето на рациите.
Tурција побара екстрадиција на Ремзи Картал и Зубејир Ајдар од Белгија, објави во петокот дневниот весник „Хуријет“.
Според колумнистот на Ватан, Русен Чакир, рациите ќе имаат значителен ефект врз терористичката организација.
„Очигледно, операциите во Белгија й нанесоа политички и економски удар на ПКК.“
Истакнувајќи дека телевизијата Рој е затворена, Чакир рече дека групата сега „ќе има тешкотии да емитува пропаганда, барем на некое време“.
Станицата, која емитува програма од Данска, но нејзините канцеларии и студија се во Белгија, наводно продолжила со работа по 24 часа.
Рациите наодоа на остри критики од страна на Курдите во Европа, како и од турската прокурдска Партија за демократија и мир (БДП).
Илјадници Курди и поддржувачи на ПКК протестираа против рациите во Белгија и другите европски држави, како и во Турција, изминатиот викенд.
Околу 5.000 демонстранти се собраа во Брисел во саботата.
Шефот на БДП Селахатин Демиртас се состана со белгискиот амбасадор во Турција, Пол де Вит, за да ја искаже својата загриженост и да разговара за процедурата за ослободување на уапсените.
„Секој треба да се запраша во кој степен овие рации можат да бидат од корист за Турција, во еден момент кога државата ужива поблага клима за решавање на курскиот проблем“, изјави Демиртас за новинарите по состакот.
Белгија и Турција се судрија во уште еден случај поврзан со тероризмот, кога белгискиот суд одби да ја дефинира турската Револуционерна народноослободителна партија-Фронт или ДХКП-Ц како терористичка организација, и покрај одлуката на ЕУ да го стори тоа.
