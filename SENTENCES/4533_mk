28/05/2009
Од Јусуф Рамадановиќ за Southeast European Times во Сараево -- 28/05/09
Делегатите на Муслиманската партија за демократска акција (СДА) го избраа актуелниот претседател Сулејман Тихиќ за уште еден четиригодишен мандат, на конгресот на партијата во вторникот (26-ти мај).
Тихиќ (57) го презеде раководството на СДА во 2001 година, наследувајќи го претседателот Алија Изетбеговиќ.
„Мораме да го продолжиме процесот на преговори, да направиме компромиси и ...
персонални промени во самата партија“, рече Тихиќ по изборите, истакнувајќи ги своите напори за зачувување на единството во СДА.
Тихиќ освои 425 од вкупно 766 гласови на делегатите, додека другите кандидати -- Бакир Изетбеговиќ и Аднан Терзиќ -- освоија 301, односно 19 гласови.
Делегатите, исто така, избраа потпретседател, петмина заменици-претседатели и нови членови на одборите.
Медиумите ги пофалија овие избори на СДА како многу демократски, бидејќи имаше тројца кандидати во трката, наместо еден.
Неодамна, опозициската Социјалдемократска партија, предводена од Златко Лагумџија, и Сојузот на независните социјалдемократи на етничките Срби, предводен од Милорад Додик, имаа само еден кандидат на нивните избори.
Фадил Мандал, политички колумнист во водечкиот сараевски весник Дневни аваз, коментираше дека „сите тројца кандидати на [СДА] преку своите кампањи, во своите жестоки телевизиски дуели и покажаниот капацитет за лобирање, им одржаа вистинска лекција на другите политички партии, [за спроведувањето на демократски избори].“
Тихиќ беше многу критикуван од страна на некои партиски членови дека направил прекумерни отстапки во Прудскиот договор од 2008 година, кој се фокусира на наследувањето на државниот имот и уставните измени, и беше потпишан од страна на српскиот и хрватскиот водач во БиХ.
Потпретседателот на СДА, Бакир Изетбеговиќ, го обвини Тихиќ дека направил отстапки во Прудскиот договор на своја рака, без да се консултира со другите членови на СДА.
Аднан Терзиќ -- потпретседател на СДА и поранешен претседател на владата на БиХ од 2002 до 2007 година -- ги избегна обвинувањата против Тихиќ.
СДА изби како водечка партија на босанските муслимани за време на првите повеќепартиски демократски избори на земјата во 1990-тите.
Предводена од Алија Изетбеговиќ, СДА достигна ниво на огромна важност за време на конфликтот во периодот 1992-1995 година.
