15/04/2013
Мишко Талески за Southeast European Times во Скопје -- 15.04.13
Македонија и Турција го зајакнуваат своето стратешко партнерство, при што Турција вети дека ќе обезбеди помош во заштитата на шумите, земјоделството и наводнувањето, покрај другите инвестиции во Македонија.
Турска делегација предводена од Рустем Кирис, директор на канцеларијата за планирање во Управата за шумарство, и македонскиот министер за земјоделство, шумарство и водостопанство, Љупчо Димовски, постигнаа согласност за договорот претходно овој месец.
„Најголемото прашање со кое се соочува македонското земјоделство се поплавите, за да се спречи реките да ги преплават полињата.
Искуството на Турција со најновите технологии на наводнување ќе помогне да се реши овој проблем“, рече за SETimesВељо Тантаров, претседател на Здружението на земјоделци на Македонија.
Тантаров рече дека турските искуства со системите за наводнување капка по капка ќе бидат од корист, со оглед на тоа што метеоролозите предвидуваат дека температурите во иднина ќе се зголемуваат.
Турската агенција за меѓународна соработка (ТИКА) минатиот месец, исто така, потпиша протокол со македонското Министерство за земјоделство, во врска со проектот за подобрување на квалитетот на оризот.
Во изјавата за SETimes, Махмут Чевик, координаторот на ТИКА во Скопје, рече дека проектот има за цел развој на индустријата на ориз во Македонија со користење современа технологија.
„Ќе донираме вкупно 30 тони оризово семе за Македонија со овој проект.
Работата ќе почне на 16-ти април...
Од 30 тони, 4 тони семе ќе одат директно за фармерите за експериментални цели, додека 26 тони ќе бидат искористени за производство“, рече тој, додавајќи дека турската страна ќе обезбеди и академска помош за македонскиот Институт за ориз во Кочани.
Вкупно 200.000 евра ќе бидат потрошени од страна на ТИКА на овој проект.
Турските претпријатија, исто така, имаат намера да спроведат уште три други проекти во Македонија -- одгледување добиток, црни цреши и производство на млеко и млеко во прав.
Најголемиот производител на млеко и млечни производи во Турција, СУТАШ, следниот месец ќе го рестартира производството на поранешното банкротирано македонско претпријатие Сведмилк, откако инвестираше 10 милиони евра, рече Чевик.
„Нашата главна цел со овие проекти е да придонесеме за локалната економија, да ги помогнеме локалните претпријатија и да промовираме продлабочување на турско-македонското пријателство“, рече тој.
„Ќе продолжиме да работиме на повеќе проекти за решавање на проблемите во нашата братска земја.“
Три нови турски инвеститори, исто така, ќе влезат на македонскиот пазар.
Матек ќе инвестира 15 милиони евра во Македонија и ќе вработи 200 работници;
Искрем Медикал ќе инвестира 20 милиони евра и ќе вработи 250 луѓе;
и Тотал ќе инвестира 15 милиони евра и ќе вработи околу 250 луѓе.
„Сите три претпријатија се занимаваат со медицинска технологија и ќе инвестираат во индустриската зона Бунарџик, во близина на Скопје“, рече Висар Фида, директор на агенцијата за странски инвестиции и промоција на извозот за Македонија во Анкара.
Турско-македонската трговија достигна вкупно 390 милиони евра минатата година, од кои Македонија увезе турска стока во вредност од 323 милиони евра, а експертите велат дека има простор за зголемување на трговијата и инвестициите.
Турските инвестиции во Македонија од 2010 до 2012 година изнесуваа 150 милиони евра, но аналитичарите очекуваат значително зголемување.
„Стратешкото партнерство на двете држави, исто така, се потпира на нивните културни сличности и фактот дека седум милиони турски граѓани се со македонско потекло, од кои многумина се бизнисмени“, рече за SETimes Љубица Нури, советничка во одборот на директори на македонската Стопанска комора.
Нури рече дека важен елемент во развојот на партнерството е геостратешката позиција на земјите.
„Македонија е порта за Европа, додека Турција е порта за Блискиот Исток, Кавказ и Азија“, рече таа.
„Комората ја смета Турција за стратешки партнер, како и партнер за лансирање на македонските производи и услуги на пазарите на трети земји, додека Турција ја смета Македонија за партнер на својот пат кон пазарот на ЕУ“ рече Нури.
Во Турција, Орхан Деде, балкански истражувач во Центарот на мудрите за стратешки студии (БИЛГЕСАМ), експертска група со седиште во Истанбул, рече дека постои голем потенцијал за соработка.
„Како земја што се обидува да пристапи во ЕУ, Македонија е многу пристоен партнер во кој Турција треба да инвестира“, рече тој за SETimes.
„На Македонците им треба Турција, додека нивната држава е, исто така, врата која се отвора кон Европа ...
Сега кога Грција не може вистински да тргува и инвестира таму поради рецесијата, турско-македонските односи се интензивираа“, рече тој.
Покрај земјоделството и преработувачката на храна, производството на автомобилски делови, информатичките и комуникациските технологии, фармацевтската индустрија и медицинските апарати, туризмот и инфраструктурата се сферите за можни турски инвестиции во Македонија.
Во кои други области Турција и Македонија можат да го зајакнат своето партнерство?
Споделете го вашето мислење коментирајќи долу.
Дописникот Алакбар Рауфоглу даде свој придонес за овој извештај.
