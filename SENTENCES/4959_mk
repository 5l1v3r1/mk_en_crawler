22/02/2010
Од Линда Карадаку за Southeast European Times во Приштина -- 22/02/10
Две години по едностраното отцепување на Косово од Србија, неговите граѓани се позаинтересирани за нерешените проблеми отколку за прославите на историскиот момент.
Иако новата држава ја признаа 65 држави, и се приклучи на меѓународни институции како што се ММФ и Светската банка, земјата сé уште се соочува со редица економски и други предизвици.
Според главниот уредник на Коха Диторе Агрон Бајрами, постои значителна лутина.
„Мислам дека втората годишнина од прогласувањето независност го затекна Косово во компликувана внатрешна ситуација, со зголемено незадоволство кај поголем дел од граѓаните [поради] недостатокот на очекуваниот напредок во градењето држава заснована на демократија и владеење на правото во Косово“, изјави тој за SETimes.
Бајрами, познат по своите остри уреднички натписи, вели дека клучните проблеми како што се економската ситуација, корупцијата и организираниот кроминал не се решаваат соодветно.
Етнички поделениот север е во состојба на тензии, Србија и понатаму поставува пречки и бројот на признавањата е несоодветен, вели тој.
„Ако на тоа ја додадеме тешката социјална ситуација, заедно со неограничените владини трошоци, мислам дека, не е [чудно] што на втората годишнина од независноста, она што паѓа на памет се успесите што недостасуваат“, рече Бајрами.
Друг новинар, поранешниот главен уредник на Зери Бард Хамзај, ги истакнува позитивните чекори што земјата ги прави.
„Пристапувањето кон ситуацијата на север е зрело“, изјави Хамзај за SETimes.
„Институциите се фокусирани на спроведувањето на Планот на Ахисари.
Концентрираноста на создавањето закони како што е предвидено во планот, и децентрализацијата, е видлива.“
Сепак, додаде тој, не се направени конкретни чекори во справувањето со корупцијата и организираниот криминал.
„Сé што се прави е давање изјави“, рече тој.
Други проблеми што мора итно да се решат, според Хамзај, се несоодветното управување со буџетот, проблемите со правниот систем, недостатокот на институционална транспарентност, притисокот врз медиумите, сиромаштијата и слабата надворешна политика.
Од сите овие предизвици, економијата е нешто што експертите најчесто го споменуваат.
Стапката на невработеност е 45 отсто, и десетици илјадници луѓе зависат од помошта на владата.
Светската банка вели дека директните странски инвестиции паднале за 45 милиони евра во 2009 година, во споредба со претходната година.
„На пазарот на труд секоја година имаме двапати повеќе работна сила отколку што економијата може да апсорбира“, вели аналитичарот Ибрахим Реџепи.
Во меѓувреме, властите тврдат дека работите се движат во вистинската насока.
„Две години по независноста, Косово може да се класификува како држава која покажа фискална стабилност, економска стабилност и е креатор на стабилноста во регионот, без оглед дали економска или политичка“, рече министерот за економија, Ахмет Шала, неодамна.
Бујар Букоши, кој беше премиер на косовската влада во прогон, во времето на режимот на Милошевиќ, гледа на пошироката слика.
„Предизвиците на Косово од прогласувањето независност се многу суштински“, рече тој за SETimes.
„Од белградското брутално владеење наследивме исцрпено население, руинирана инфраструктура, и пљачкосано земјиште.
Независноста, пак, ни овозможи да направиме за себе она што мора да се направи за нашите граѓани.“
„Иако патувањето за обезбедување добробит и благосостојба на сите Косовари само што започна, ние ги направивме првите критични чекори“, рече Букоши, додавајќи дека поддршката од меѓународната заедница и понатаму е од суштинска важност.
