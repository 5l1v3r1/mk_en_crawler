22/02/2010
(Ројтерс, ДПА - 19/02/10;
Стандард, Дневник, новинска агенција Фокус, Банкер -16/02/10;
Бугарски енергетски холдинг, Национално претпријатие за електрична енергија, Државна комисија за енергија и водоснабдување)
Државната регулаторна комисија за енергија и водоснабдување (СЕВРЦ) во Софија се очекува да одлучи во понеделник (22-ри февруари) дали ќе й додели лиценца на „Гаспром маркетинг енд трејдинг“ на 20 години, за трговија со енергија во Бугарија.
Претпријатието, кое аплицираше за дозволата во август, обезбеди загарантиран депозит од околу 75.000 евра и неговата кандидатура ги исполнува бугарските законски услови.
Формирано во 1999 година, претпријатието за трговија со енергија со седиште во Лондон, работи во голем број европски држави, и тоа:
Велика Британија, Чешка, Франција, Холандија, Полска и Швајцарија.
Минатата година истото доби и романска лиценца, објавија бугарските дневни весници.
Ако претпријатието добие лиценца од СЕВРЦ, истото ќе може да влезе на бугарскиот енергетски пазар во рок од два месеци, медиумите го цитираа претставникот на претпријатието Богдан Преда.
Првично истото ќе продава 50 милиони мегавати електрична енергија годишно, но неговите амбиции се продажбата на крајот да достигне 350 милиони мегавати годишно.
„Гаспром маркетинг енд трејдинг“ не ги идентификуваше претпријатијата за генерирање електрична енергија од кои би купувало струја или групите клиенти кон кои би било насочено.
Но, Преда не ја отфрли можноста претпријатието да се натпреварува за удел на бугарскиот пазар со сегашните дистрибутери на електрична енергија.
Во 2005 година Бугарија приватизираше седум претпријатија за електродистрибуција, продавајќи три во западниот дел од државата на чешката ЧЕЗ, две на североисток на германската E.ON и две на југоисток на австриското ЕВН за сума од 693 милиони евра.
Секое од овие три претпријатие доби лиценца на 30 години.
Тие се овластени јавни снабдувачи на електрична енергија за домаќинствата и претпријатијата со по 50 вработени и годишен обрт од помалку од 10 милиони евра.
Заедно, тие опслужуваат повеќе од 5,6 милиони крајни корисници.
Исто така има и бугарско претпријатие, чија лиценца ја покрива само дистрибуцијата на електрична енергија на територијата на северниот црноморски туристички центар Златни песоци.
Пазарот на електрична енергија во Бугарија беше целосно либерализиран шест месеци откако земјата влезе во ЕУ во јануари 2007 година.
Во 2008 година имаше 56 претпријатија лиценцирани за тргување на бугарскиот енергетски пазар, при што 20 од нив активни тргувачи, објави СЕВРЦ во извештајот на Европската комисија минатата година.
Еден од клучните актери е Националното претпријатие за електрична енергија (НЕК).
Тоа е едно од осумте претпријатија вклучени во државниот Бугарски енергетски холдинг (БЕХ) кој беше формиран во септември 2008 година.
Други филијали на БЕХ се единствената нуклеарна централна во државата во Козлодуј и нејзиниот дистрибутер на природен гас Булгаргас.
НЕК е сопственик на 29 хидроцентрали и пумпни складишни централи, со вкупен инсталиран капацитет од 2.563 мегавати во генерирачки мод и 943 мегавати во пумпен мод.
Нејзините главни активности вклучуваат генерирање и трансмисија, централизирано купување и продажба на електрична енергија, снабдување со електрична енергија на клиентите поврзани на трансмисиона мрежа, како и увоз и извоз на електрична енергија.
НЕК продава електрична енергија на големите потрошувачи поврзани со високоволтажни мрежи врз основа на билатералните договори склучени на слободно договорени цени.
Еден од најголемите производители на електрична енергија во Југоисточна Европа, Бугарија е исто така и традиционален мрежен извозник на електрична енергија за земјите во регионот, како што се Грција, Македонија, Србија и Турција.
