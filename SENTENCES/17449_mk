27/06/2007
AНКАРА, Турција -- Судот за казација во вторникот (26-ти јуни) не го прифати правото на поглаварот на истанбулската православна црква, Бартоломеј Први, да биде нарекуван универзален или екуменски патријарх.
Според одлуката, со оглед на тоа што седиштето на Патријаршијата е во Турција, истата е предмет на турскиот закон, кој не дозволува доделување „специјален статус“ на која било малцинска група.
Како резултат на тоа, Турција ќе продолжи да го признава Бартоломеј само како поглавар на локалната грчка православна заедница, која брои околу 3.000 припадници.
Одлуката се смета за уште еден обид на турските власти за намалување на влијанието на Бартоломеј и спречување на тоа Патријаршијата да добие статус како Ватикан.
(Заман, Сабах - 27/06/07;
AП, Ројтерс - 26/06/07)
