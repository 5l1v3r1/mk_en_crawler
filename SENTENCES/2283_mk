07/04/2005
(ФТ - 07/04/05; ЕУ, АФП, АП, Доу Џонс, Атинска новинска агенција, Македонска прес-агенција - 06/04/05; ФТ - 01/04/05)
Европската комисија (ЕК) во средата (6-ти април) ги пофали напорите на грчките власти за усогласување на големиот буџетски дефицит на земјата со правилата на ЕУ. 
Во својата изјава ЕК заклучува дека владата презема ефикасни дејства за исполнување на барањата поставени пред две недели.
„Грчката влада мора да биде пофалена не само за ригорозното спроведување на буџетот за 2005 година, туку и за објавувањето на дополнителни мерки за оваа година“, рече Јоакин Алмуња, комесарот на ЕУ за економски и монетарни прашања. 
„Имајќи ги предвид постојните ризици, ја поздравувам решеноста за презентирање на буџетот за 2006 година во кој дефицитот ќе биде доведен под границата од 3 отсто од БДП.“
Во февруари министрите за финансии на ЕУ й дадоа на Грција рок до крајот на 2006 година да го доведе буџетскиот дефицит под границата од 3 отсто од БДП, која важи за сите земји на Еврозоната. 
Ако не го стори тоа, земјата би можела да се соочи со судско дејство и казни, предупредија тие.
Ревидираната програма за стабилност на владата за 2004-2007 година покажува дека буџетскиот дефицит се намалил од 6,1 отсто од БДП во 2004 година на 3,7 отсто оваа година и 2,9 отсто во 2006 година. 
Понатамошно намалување од 0,5 отсто е предвидено за 2007 година, кога дефицитот се очекува да се намали на 2,4 отсто од БДП.
Сепак, канцеларијата за статистика на ЕУ, Еуростат, укажа на тоа дека цифрата на буџетскиот дефицит за 2004 година би можела да биде зголемена по финализирањето на трошоците поврзани со здравството и Олимпијадата за изминатите години.
Владината стратегија се заснова на комбинација на мерки за зголемување на приходите и намалување на трошоците, овозможувајќи акумулирање на примарниот суфицит од 0,7 отсто од БДП во 2005 година. 
Предупредувајќи за евентуалните ризици оваа година и потоа, ЕК во средата побара од земјата да ги спроведе неопходните трајни мерки за да осигури исполнување на целта на буџетскиот дефицит за 2006 година.
Според ревидираната грчка програма за стабилност, реалниот раст на БДП се очекува да се намали на 2,9 отсто од БДП оваа година од 4,2 отсто во 2004 година и потоа да го задржи нивото од 3,0 отсто во 2006 и 2007 година. 
ЕК очекува грчкиот долг да падне под 109,5 отсто од БДП оваа година на 104,7 отсто на крајот од тригодишната програма.
Една од мерките за намалување на буџетскиот дефицит што грчката десничарска влада неодамна ја презеде беше зголемувањето на данокот на додадена вредност (ДДВ) од 18 отсто на 19 отсто од 1-ви април. 
Акцизите за цигарите и алкохолот беа, исто така, зголемени. 
Зголемувањата, рече министерот за финансии Јоргос Алогоскуфис минатата недела, ќе бидат придружени со дополнителни мерки за да се осигури исполнување на целта.
„Мора да вложиме големи напори за усогласувањето и мора да продолжиме со притисокот во собирањето на приходите“, изјави Алогоскуфис за Финаншал тајмс минатата недела. 
„Ние, исто така, преземаме остри мерки против затајувањето на ДДВ и екстензивниот шверц со гориво.“
