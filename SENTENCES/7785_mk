17/06/2013
Линда Карадаку за Southeast European Times во Приштина -- 17.06.13
Бројот на високи политичари во Косово кои не доставиле изјава за својата имотна состојба во согласност со законот е загрижувачки, велат експертите и меѓународните официјални претставници.
Пратеникот на Демократската партија, Берат Бужала, кој не доставил изјава за својот недвижен имот, сега се испитува од страна на државното обвинителство.
Агрон Бехрами, шеф на одделот за пријавување на имотната состојба во косовската Антикорупциска агенција, рече дека Бужала го прекршил законот за пријавување на имотната состојба и кривичниот законик на земјата.
Покрај неподнесени изјави на десетици јавни функционери, агенцијата откри промени во имотната состојба на деветмина јавни функционери откако тие ги презеле своите функции, во висина од милиони евра, рече Бехрами.
Ибрахим Реџепи, извршен директор на Косовскиот центар за стратешко и социјално истражување, рече дека главниот проблем не е тоа што високи функционери го кријат или не го пријавуваат своето богатство, туку фактот што не го почитуваат законот.
„Не ја исклучувам можноста некој да не сака да пријави колку богат станал додека врши политичка и јавна функција“, рече Реџепи за SETimes, „но, уште позагрижувачко е неспроведувањето на законот што го јакне мислењето дека законот не може да направи ништо против оние што имаат сила и моќ.
Оттаму, тоа е легализација на нелегалноста и косовските граѓани ја плаќаат цената за тоа“.
Според Мерита Мустафа, експерт за борба против корупцијата во Косовскиот демократски институт, пријавувањето на имотната состојба како што се прави сега во Косово може „апсолутно“ да се оспори.
„Ние, како држава, сѐ уште не сме успеале да изградиме такви механизми кои би потврдиле дека изјавите за имотната состојба на високите функционери се реални“, рече Мустафа за SETimes.
„Владата нема волја да изгради такви механизми со кои би се вршела многу поубедлива и поквалитетна верификација, која би била поразлична од верификацијата што ја врши антикорупциската агенција.“
Според косовската легислатива, еден функционер може да биде осуден меѓу 3 и 5 години затвор за давање лажни цифри за својата имотна состојба и може да биде казнет со парична казна во висина од 1.000 до 2.500 евра за непочитување на законот.
Но, проблемот не е во легислативата, туку во спроведувањето на антикорупциските закони и санкционирањето на непочитувањето на законот, велат меѓународните набљудувачи.
„Големиот проблем е во недостатокот на независност, а понекогаш и капацитет, на овие институции, особено надзорните тела, кои имаат надлежност да го спроведуваат законот“, рече за SETimes Тинатин Нинуа, регионален координатор на Трансперенси интернешнал во Југоисточна Европа.
Според Трансперенси интернешнал и антикорупциските експерти, неефикасното спроведување на одредбите во врска со изјавите за имотната состојба од страна на високите функционери и политичкото мешање во институционалната одговорност и работењето, ја попречуваат интеграцијата на Косово во ЕУ и во НАТО.
„Еден од клучните критериуми што ЕУ ги разгледува за време на процесот на пристапување е борбата против корупцијата“, рече Нинуа.
„Ако корупцијата во јавниот сектор и понатаму доминира во некоја земја-кандидатка, голема е веројатноста за негативно влијание врз процесот на пристапување.“
„Пред пристапувањето во ЕУ, идните членки треба да имаат механизми што ги спречуваат сите форми на корупција како важна заштита од економска криза“, рече за SETimes Јана Митермаер, директорка на канцеларијата за врски во ЕУ на Трансперенси интернешнал.
Како може Косово да се бори против корупцијата на високо ниво?
Кажете ни во коментарите.
