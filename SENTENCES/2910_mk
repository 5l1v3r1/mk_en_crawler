25/05/2006
(ФT - 25/05/06;
Канцеларијата на високиот претставник, SEE Security Monitor - 24/05/06)
Кристијан Шварц-Шилинг, специјален претставник на ЕУ за Босна и Херцеговина (БиХ), во средата (24-ти мај) рече дека пратениците во централниот парламент во земјата „немаат чесни намери“ кога дозволуваат пропаѓање на можностите да се продолжи со реформите.
Тој ги повика пратениците да го искористат времето до општите избори во октомври за да ја усвојат клучната легислатива потребна за подобрување на животите на граѓаните и исполнување на условите на ЕУ.
Не треба да губите време во донесувањето на решителни чекори за подобрување на ситуацијата“, рече Шварц-Шилинг во парламентот за време на првиот значаен говор во оваа босанска институција од преземањето на функцијата во февруари.
„Следните 100 дена -- последни на актуелниот парламент -- ќе дадат бројни можности да го сторите тоа.“
Германскиот политичар-ветеран, кој беше и специјален претставник на ЕУ во БиХ, ја истакна потребата за реформи во образовниот сектор -- особено Законот за високото образование, кој ќе ги хармонизира стандардите и ќе ги зголеми можностите младите луѓе од земјата да студираат во Европа.
„Ве повикувам повеќе да не ја задржувате младината на оваа земја“, рече Шврац-Шилинг.
„Иднината на оваа земја зависи од нив.
Тие гледаат што правите вие -- немојте да ги изневерите.“
На економската сцена, Шварц-Шилинг наведе три мерки, за кои рече дека можат да донесат „значаен економски напредок“ -- законот за облигации, законот за плати и создавањето на централен банкарски систем за супервизија.
Понатамошни реформи се потребни и во судскиот сектор, вклучувајќи ги и измените кои имаат за цел зајакнување на судството и осигурување на континуиран успешен трансфер на случаите од Хашкиот трибунал, рече тој.
Тој, исто така, истакна дека двете главни реформи -- на полициските структури во земјата и на системот за радиодифузија -- се основни за „самата структура на ова општество“ и успехот на разговорите на БиХ за Договорот за стабилизација и асоцијација (ДСА) со ЕУ.
Во однос на неодамнешното отфрлување од страна на пратениците на клучниот пакет уставни реформи, Шварц-Шилинг го увери парламентот во неговата подготвеност да одигра активна улога во поглед на постигнувањето напредок во оваа област.
„Вашата одговорност не завршува со гласањето „против“ -- тоа е само почеток“, рече тој.
„Демократијата не запира кога нешто се одбива.“
При преземањето на функцијата претходно оваа година Шварц-Шилинг јасно стави до знаење дека неговата улога ја смета за помошник, советник и гласник на БиХ и нејзините политичари.
Во обраќањето на пратениците во средата, тој истакна дека не планира промена во активностите, особено кога станува збор за планираното укинување на Канцеларијата на високиот претставник следната година.
Но, тој предупреди дека нема да дозволи недостатокот на одговорност и политичка храброст -- „потемната страна на политичкиот живот“ на која тој беше сведок во БиХ во последниве месеци -- да „фрлат сенка врз она што е добро и позитивно во оваа земја“.
