21/11/2007
Од Игор Јовановиќ за Southeast European Times во Белград – 21/11/07
Српската влада луто реагираше на новиот извештај во кој се тврди дека децата и возрасните со посебни потреби се злоупотребуваат во институциите за социјална грижа во Србија, при што премиерот Воислав Коштуница рече дека наводите се „злонамерни“.
„Обвиненијата дека врз децата се применува тортура и дека овие се кампови за деца, а не институции за социјална грижа, се делумно злонамерни“, рече премиерот. 
Тој додаде дека ќе биде формирана специјална комисија која ќе поднесе извештај за вистинските услови во институциите што имаат задача да се грижат за луѓето со посебни потреби.
Меѓународната организација за правата на ментално хендипенираните (МДРИ), американска невладина организација, во својот извештај на 14-ти ноември ги обелодени заклучоците на својата четиригодишна истрага. 
Студијата ги опишува -- и ги документира со слики -- суровите услови во шест српски институции.
Децата се врзувани во нивните кревети, не им се дава соодветна медицинска грижа, принудувани се да ги користат своите кревети како тоалети и во зима се чуваат без греење, вели МДРИ.
„Нечистотија, заразни болести, недостаток на медицинска грижа и рехабилитација, како и на контрола, го прави сместувањето во српските институции опасно по живот“, се вели во извештајот. 
„Истражителите на МДРИ најдоа деца и возрасни со хендикеп врзани за креветите или, пак, никогаш не им се дозволува да станат од кревет -- на некои и со години.“
Додека владата заслужува пофалби за признавањето на проблемот, недостатокот на финансии, слабата општинска помош и несоодветната легислатива ги попречија напорите за реформа на системот, се вели во извештајот.
„Ова се најранливите српски граѓани. 
Илјадници луѓе врзани за институциите се предмет на нехуман и деградирачки однос и злоупотреба. 
Врзувањето и ограничувањето на децата и возрасните во текот на животот претставува опасен и болен третман еднаков на тортура -- јасни кршења на Европската конвенција за човекови права“, рече адвокатот Ерик Розентал, извршен директор на МДРИ и експерт за законот за човекови права, во соопштението за печатот.
„Ја повикуваме владата на Србија да прекине веднаш со овие злоупотреби и да ги почитува човековите права на сите граѓани со хендикеп“, рече тој.
Но, Коштуница ја обвини МДРИ дека се вклучува во кампања на клеветење во време кое се поклопува со разговорите за статусот на Косово.
„Српската влада ќе се спротивстави на ваквата црна пропаганда користејќи ги сите демократски и законски средства што се на располагање“, додаде тој.
Српскиот министер за труд и социјална политика, Расим Љајиќ, пак, рече дека и покрај тоа што извештајот имал политички призвук, истиот вклучувал оправдани критики. 
Но, тој ја обвини МДРИ за предлогот подобрувањето на условите за хендикепираните да биде услов за идното членство на Србија во ЕУ.
„Невообичаено е што овој извештај им беше обелоденет на меѓународните медиуми пред да ни биде предаден нам, и беше презентиран на прес-конференција пред да им биде претставен на овластените државни институции“, рече Љајиќ.
За министерот за здравство, Томица Милосављевиќ, извештајот е само „политичка злоупотреба“.
„Ако едно лице или организација најпрво излезе во јавноста и каже дека истражувале проблем во земјата четири години, без да има какви било контакти со официјалните институции во земјата, тогаш тоа не изгледа сочувствително, туку повеќе личи на политичка злоупотреба“, рече Милосављевиќ.
Сепак, владини претставници ветија дека ќе ја подобрат ситуацијата во институциите за луѓето со специјални потреби. 
Усвоен е национален план за стратегијата за ментална здравствена грижа, а сега се подготвува закон за заштита на правата на луѓето со ментална попреченост.
Владата, исто така, објави дека инвестира 12 милиони евра во реновирањето на психијатриските болници и планира да изгради нови институции.
