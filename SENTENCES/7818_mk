17/05/2013
Линда Карадаку за Southeast European Times во Приштина -- 17.05.13
Албанците во Прешевската долина бараат еднакви права со косовските Срби, но мислењата како тоа да се постигне се различни.
За време на мирните демонстрации минатата година, малцинската група ги повика српските власти да им дадат загарантирани права, а не да користат двоен стандард за двете малцински групи.
Прешевската долина во јужна Србија е центарот на Албанците што живеат во Србија.
Тие се доминантно мнозинство од населението во Прешево и сочинуваат 50 отсто од населението во Бујановац и се 25 отсто од населението во Медвеѓа.
Повеќе од 60.000 Албанци живеат во долината.
„Ја поддржуваме нашата позиција за правата кои им се гарантирани на Србите во Косово.
Ги бараме истите права“, рече за SETimes Ремиз Љатифи, претседател на општинскиот совет на Прешево.
Љатифи рече дека ако нивните права не се загарантираат, прешевските политичари може да го променат својот став.
Албанските политички водачи во долината поднесуваат барања до српските власти за решенија засновани на дијалог, мирољубиви средства и соработка со белградските власти.
Промената во нивната политичка реакција може да варира од помалку соработка со белградските власти до барање во долината да се стационираат меѓународни сили.
Албанските членови на општинските совети во Прешевската долина, Прешево, Медвеѓа и Бујановац, во март составија документ во кој се бара од Белград да најде решенија за прашањата како што се безбедноста, економските прашања, користењето на јазикот и симболите и децентрализацијата на судовите.
Тие, исто така, побараа, врз основа на моделот на северно Косово, да се формира здружение на албански општини во Србија.
Јонуз Муслиу, претседател на Движењето за демократски напредок, рече дека прешевските граѓани бараат решенија за проблемите на Албанците во оваа област од 2001 година.
Тој рече дека договорот oд Кончуљ, со кој беше ставен крај на конфликтот меѓу Ослободителната армија за Прешево, Медвеѓа и Бујановац и владините сили, не се спроведува.
„Гласот на Албанците во долината не се зема предвид.
Ако Албанците не ги добијат своите права, ситуацијата ќе се радикализира“, рече Муслиу за SETimes.
Поголем дел од Албанците во Прешевската долина сакаат нивните права да се почитуваат и гарантираат, но не се согласуваат сите дека радикализацијата е начин тоа да се оствари.
Бесник Садику, наставник од Прешево, вели дека Албанците долго време поддржуваат политичко, мирно решение.
„Мал дел е за радикализација, но мнозинството ја дефинираше својата позиција за поддршка на политичко решение.
Тие го покажаа тоа со учество на изборите и станување дел од системот во кој живееме.
Радикализацијата нема да му служи никому тука“, рече Садику за SETimes.
Садику рече дека прашањето на правата на Албанците во долината требашр да е дел од разговорите меѓу Приштина и Белград.
Шкумбин Реџепи, стоматолог од Прешево, се согласува.
„Сметам дека времето за радикализам заврши.
Сé треба да се решава низ дијалог.
Ако политичките фактори бидат обединети, ќе биде полесно“, рече Реџепи за SETimes.
Дрен Доли, истражувач за Косовската група за правни и политички студии во Приштина, рече дека Србија треба да ги приспособи механизмите на заштита на малцинствата спрема албанското малцинство во Прешевската долина и другите етнички групи што живеат во Србија.
На тој начин, Србија ќе докаже дека е подготвена да се промени и дека сака да ги усвои вредностите на ЕУ, рече Доли за SETimes.
„Се разбира, во тој поглед, Косово дава драгоцен пример во поглед на уставната заштита на правата на етничките малцинства и своите членови.“
Основно е Приштина да изврши притисок врз српската влада за проширување на потребните права и уставните гаранции за етничките Албанци што живеат во Србија, рече тој.
„Најдобар начин да се постигне тоа е преку дипломатски средства.
Се разбира, поради важноста на заштитата на етничките малцинства во однос на европската перспектива на западнобалканските држави, Косово може да инсистира секое следно придвижување на Србија кон ЕУ да биде придружено со уставни гаранции за албанското етничко малцинство што живее во Прешевската долина“, рече Доли.
Како може Србија да ги гарантира правата на малцинствата?
Кажете ни ги вашите размислувања во коментарите долу.
