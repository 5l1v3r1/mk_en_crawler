17/09/2012
Светла Димитрова за Southeast European Times во Софија -- 17.09.12
Бугарскиот премиер Бојко Борисов во четвртокот (13-ти септември) ја искажа својата лутина поради барањето за надоместок од една милијарда евра на руското претпријатие Атомстројекспорт, во врска со проектот за нуклеарната централа Белене, кој оваа балканска држава го откажа претходно оваа година.
На прес-конференцијата во Софија тој искажа надеж дека рускиот претседател Владимир Путин не бил запознаен со одлуката на Атомстројекспорт од четвртокот да поднесе барање до Меѓународниот арбитражен суд во Париз најпрво за 58 милиони евра.
„Но, кога би знаел, тој нема да ужива во нашиот состанок во Бугарија на 9-ти ноември, кога треба да го потпишеме проектот за гасоводот Јужен поток, рече Борисов, истакнувајќи само дека „овој проект е договорен и изградбата ќе започне“.
Бугарскиот претседател Росен Плевнелиев, исто така, истакна дека фокусот на престојните разговори со неговиот руски колега ќе биде на енергетските прашања, истакнувајќи дека „вистинските пријатели никогаш не би прибегнале кон взаемно уценување“.
Двајца бугарски министри -- Симеон Џанков за финансии и Дељан Добрев за економија, енергија и туризам -- рекоа дека се убедени оти судот во Париз ќе го отфрли барањето.
Ниту еден од проект-документите што беа обелоденети не го оправдува барањето на Атомстројекспорт од една милијарда евра, рече Иван Иванов, пратеник на десничарската партија Демократите за силна Бугарија (ДСБ).
„Владата објави дека останува да се плати само една сметка од 140 милиони евра за тој проект“, изјави тој за SETimes.
ГЕРБ и десничарската Сина коалиција, вклучително и ДСБ и Сојузот на демократските сили, повикаа на формирање привремена комисија која ќе треба да ги проучи сите документи за проектот.
Комисијата ќе ги провери сите детали и ќе се погрижи за тоа да нема „тајни документи“ или неоткриени обврски преземени од претходните владини претставници, според Иванов.
Атомстројекспорт потпиша договор за изградба на втора нуклеарка во Бугарија во ноември 2006 година.
Но, владејачката трипартиска коалиција предводена од социјалистите не потпиша финален договор за инженеринг, набавка и градење за проектот до јули 2009 година, кога централнодесничарската партија во Бугарија ГЕРБ победи на парламентарните избори и формираше нова влада.
Наспроти тоа, спроведувањето на проектот почна да замрзнува на крајот од 2009 година, кога германското енергетско претпријатие РВЕ, главен инвестициски партнер во потфатот, се повлече од истиот, поради сè поголемата неисигурност во врска со неговата иднина.
Најспорното прашање што го спречуваше потпишувањето на финалниот договор од страна на владата на Борисов беше цената на проектот, која првично беше одредена на 4 милијарди евра.
Русија подоцна објави дека изградбата на нуклеарната централа со два реактори од 1.000 мегавати ќе чини 6,3 милијарди евра, додека владата на ГЕРБ инсистираше на тоа дека трошоците не треба да ја надминат сумата од 5 милијарди евра.
Проценката што Софија ја нарача од британско мултинационално претпријатие за банкарски и финансиски услуги ХСБЦ покажа претходно оваа година дека финалната цена веќе изнесува повеќе од 10 милијарди евра.
По повеќе од десетина дополненија за продолжување на ефективноста на првичниот договор од 2006 година, Бугарија на 28-ми март објави дека се откажува од проектот поради недостигот на стратешки инвеститор и средства за изградба на проектот Белене на реката Дунав.
Поради големата зависност од рускиот енергетски дотур, оваа балканска земја постојано бара начини да дојде до разновидност на своите извори и правци на дотур.
Само неколку недели пред почетокот на разговорите за новиот договор за дотур на гас со Русија, бугарските власти потпишаа петгодишен договор за експлоатација на нафта и гас во блокот Хан Аспарух 1-21 во Црното Море, со француското претпријатие Тотал, австриското ОМВ и шпанското Репсол, на крајот од август.
Покривајќи област од 14.440 квадратни километри, ова место е на само 15 километри оддалеченост од блокот Нептун, покрај романскиот брег, кој може да содржи повеќе од 80 милијарди кубни метри гас.
„Правиме огромен скок кон вистинска енергетска разновидност на Бугарија во дотурот на нафта и гас“, рече Борисов по потпишувањето на договорот.
