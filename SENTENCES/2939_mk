17/03/2006
Од Давор Коњикушиќ за Southeast European Times во Белград – 17/03/06
Република Српска, ентитетот на босанските Срби во Босна и Херцеговина (БиХ), ги прави првите чекори кон изведување на осомничените за воени злосторства пред лицето на правдата, според извештајот на „Хјуманс рајтс воч“ во четвртокот (16-ти март). 
Сепак, одржувањето на процесот бара посветеност од локалните власти и поддршка од меѓународната заедница, предупредува мониторинг групата за човекови права.
„За првпат од крајот на босанската војна жртвите можеби ќе видат некаква правда во РС“, се цитира директорот на ХРВ Европа и Централна Азија во соопштението за печатот. 
„Но, предизвиците се големи. 
Без политичка волја за реформа на судскиот систем, ужасните злосторства и понатаму ќе бидат неказнети.“
Во извештајот од 42 страници се истакнува неодамнешниот напредок во судските процеси за воени злосторства, но истовремено се опишуваат и континуираните пречки за спроведување на ефикасни и фер судења, како што се ограничените ресурси и недостатокот на полициска помош.
На крајот од минатата година, според ХРВ, судските процеси за воени злосторства во РС добија на интензитет. 
Петмина Срби беа осудени за воени злосторства по трите судски процеси што се одржаа во окружните судови во Бања Лука во Требиње. 
Од февруари 2006 година во окружниот суд во Требиње во тек е судскиот процес за воени злосторства против еден етнички Србин. 
Обвинителите задолжени за случаите на воени злосторства во неколку делови на РС, исто така, се приближуваат кон комплетирање на другите истраги, се вели во извештајот.
„Зголемениот број судски процеси ја одразува поголемата подготвеност од страна на властите на РС за изведување на осомничените за воени злосторства на судење, како резултат на сé полабавата контрола на екстремните националисти во политиката на ентитетот“, вели ХРВ. 
По воспоставувањето на новиот Сараевски суд за воени злосторства, главниот обвинител во БиХ им префрлил околу 40 случаи на обвинителите во РС, се истакнува во истиот.
И покрај новиот интензитет во судењето на воените злосторства, и понатаму остануваат голем број сериозни проблеми, според ХРВ. 
Меѓу нив се и недостатокот на обвинителски ресурси и несоодветен истражен капацитет во врска со сé поголемиот број случаи, недоволната експертиза во хуманитарното право, недоволната помош од страна полицијата на РС, заплашувањето на сведоците, како и недостапноста на осомничените.
Со цел да осигури дека судските процеси ги исполнуваат меѓународните стандарди, ентитетот на босанските Срби треба да вработи професионални истражувачи во обвинителските канцеларии на окружно ниво, да го зголеми бројот на обвинители, ако тоа биде потребно, повеќе да ги користи правните службеници, како и целосно да ги користи расположливите средства за информирање, вклучувајќи ги и записите на МКТЈ и информациите на невладини организации, вели оваа организација за човекови права.
Извештајот на ХРВ за РС дојде два месеци по објавувањето на Светскиот извештај за 2006 година, кој ги покрива ситуациите на човекови права во 53 земји низ целиот свет. 
Во извештајот се заклучува дека одговорноста за воените злосторства и враќањето на раселените лица од конфликтот во периодот 1992-1995 година остануваат клучни прашања во БиХ. 
Што се однесува до соседна Србија и Црна Гора, во Светскиот извештај се истакнува одреден степен на подобрување во однос на соработката со Трибуналот на ОН за воени злосторства -- изразен преку предавањето на тројца армиски и полициски генерали -- со истовремено предупредување за недостатокот на судската независност во двете конститутивни републики и влошениот третман на застапниците за човекови права во Србија.
