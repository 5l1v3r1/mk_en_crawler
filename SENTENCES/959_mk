31/07/2007
Грчкиот премиер Костас Караманлис во понеделникот (30-ти јули) во Париз се состана со францускиот претседател Николас Саркози, на разговори околу економските односи, животната средина и имиграционата политика.
Тие, исто така, разговараа околу ситуацијата на Балканот, блискоисточната криза, соработката помеѓу Франција и Грција во борбата со шумските пожари и предлогот за Медитерански сојуз.
Црногорскиот министер за надворешни работи, Милан Рочен, во понеделникот (30-ти јули) беше во Скопје, на разговори со неговиот македонски колега, Антонио Милошоски.
Тие потпишаа договор за соработка помеѓу двете министерства и рекоа дека наскоро ќе биде потпишан нов договор за соработка во процесот на евроатланска интеграција.
Рочен, исто така, рече дека тој и Милошоски разговарале за обновување на трилатералните состаноци помеѓу Македонија, Албанија и Црна Гора.
Грчкиот претседател Каролос Папуљас во саботата (28-ми јули) пристигна во Кипар, за да учествува на активностите по повод одбележувањето на 30-годишнината од смртта на архиепископот Макариј Трети.
За време на неговата посета, тој се состана со својот кипарски колега, Тасос Пападопулос.
Американскиот претседател Џорџ Буш во петокот (27-ми јули) се состана со македонскиот aмбасадор во САД, Зоран Јолевски.
Буш рече дека верува оти Македонија ќе добие покана за членство во НАТО на самитот во Букурешт следниот април и й се заблагодари на земјата за нејзиното учество во мировните мисии во Авганистан и Ирак.
Тој, исто така, ја охрабри македонската влада да продолжи со реформите.
На состанокот во четвртокот (26-ти јули) во Подгорица, државните обвинители на Црна Гора и Aлбанијa -- Весна Меденица и Теодори Солаку -- ветија здружени напори во борбата против организираниот криминал.
Тие потпишаа меморандум за разбирање во врска со соработката помеѓу нивните институции.
Началникот на Генералштабот на грчката морнарица, вицеадмиралот Димитриос Гусис, минатата недела беше во официјална посета на Подгорица.
Фокусот беше ставен на можностите за зајакнување на воената соработка.
Грција неодамна беше одбрана за контакт-земја на Црна Гора, за нејзините подготовки за членство во НАТО.
(Разни извори -- 24/07/07-31/07/07)
