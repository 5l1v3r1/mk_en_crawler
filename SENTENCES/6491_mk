14/07/2011
Есра Серез за Southeast European Times во Истанбул -- 14.07.11
Додека билатералната трговија е во пораст со стабилизацијата на Ирак, се прават подготовки за отворање граничен премин на земјата со Турција.
Бизнис организациите се ентузијасти.
Но, некои прашања, вклучително и некои што се однесуваат на инфраструктурата, сé уште не се решени.
„Преговараме околу една година со ирачките власти за новиот граничен премин“, објаснува Рамазан Исик, претставник на турскиот Царински потсекретаријат.
„Мораме да почекаме разговорите да се финализираат.
Почетокот на градежните работи може да биде за два до три месеци.“
Партиите сега дискутираат за локацијата на преминот, при што две главни локации кои се разгледуваат се Овакој и Синава, двете села во југоисточната провинција Сирнак.
Ирак беше петти по ред извозен пазар на Турција во 2010 година, по Германија, Велика Британија, Италија и Франција.
Турскиот извоз за Ирак се зголеми повеќе од седумпати од 718 милиони долари во 2003 година на 6 милијарди минатата година, според податоците на турскиот Надворешен трговски потсекретаријат.
Во меѓувреме, ирачкиот извоз за Турција скокна од 84 милиони на 1,4 милијарди долари за истиот временски период.
„Вториот граничен премин е од суштинска важност за олеснување на товарот на постојниот Хабур гејт, каде што камионите чекаат во редици со денови, со што се ограничува трговијата“, рече за SETimes Мехмет Аслан, претседател на Стопанската комора Газиантеп.
Турскиот југоисточен регион претежно извезува за Ирак, рече Аслан, додавајќи дека извозот, најверојатно, ќе се зголеми уште повеќе откако ќе се отвори нов влез.
„Благосостојбата ќе може да се сподели меѓу земјите во регионот, со проширување на трговијата меѓу нив.
Со тоа, ние ќе можеме да станеме регионална сила“, рече тој.
Товарните камиони понекогаш мора да чекаат и по 15 дена за да ја преминат Хабур гејт, со што се доцни со испораката на стока и турските фирми мора да плаќаат дополнителни трошоци за доцнењето, според Чахит Накибоглу, претседател на Организираниот индустриски регион Газиантеп и претседател на Никсан холдинг, претпријатие за пластични производи, кое тргува со Ирак.
„Ќе го користам вториот пограничен премин веднаш штом ќе се отвори.
Дури и трет пограничен премин би бил добар за нашите бизниси“, рече за SETimes Накибоглу, додавајќи дека очекува извозот на Турција за Ирак да се зголеми значително, додека реконструкцијата на Ирак продолжува.
Обемот на трговијата меѓу Турција и Ирак ќе достигне 10 милијарди долари до крајот на 2011 година, според Рифат Хисарчиклиоглу, претседател на турскиот Сојуз на комори и размена на стока, кој ја обелодени оваа цел во јуни по состанокот со претседателот на ирачката Федерација на стопански комори, Јаафар Расол Јаафар Ел Хамдани, во Истанбул.
Сепак, претседателот на турско-ирачкиот Бизнис совет во турскиот Одбор за надворешни економски односи (ДЕИК) Еркумент Аксој вели дека сé уште има прашања што треба веднаш да се решат пред да се стане премногу ентузијаст.
„Властите имаат намера да отворат втор пограничен премин, како започнувањето на правецот од Турција за Египет, но нема инфраструктура преку турската граница“, вели Аксој.
Откако ќе ја преминат границата, повеќе од 90 отсто од турските возачи на товарни камиони ги предаваат камионите на локалните жители од безбедносни причини, рече Аксој, кој води бизнис со Ирак од 1984 година.
„Безбедносен систем веќе постои, за што бизнисмените можеби нема да претпочитаат да го користат вториот премин на почетокот.“
Вториот пограничен премин ќе служи за проширување на трговијата меѓу двете земји, особено откако Ирак ќе се нормализира, но може негативно да се одрази врз бизнисот во ирачкиот курдистански регион, според Аксој.
„Транспортните и осигурителните претпријатија во северен Ирак имаат сериозен бизнис со турските камиони.
Тие нема да сакаат да се откажат од истиот“, рече тој.
