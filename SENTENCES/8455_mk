16/02/2012
Дражен Ремиковиќ за Southeast European Times во Бања Лука -- 16.02.12
Исламската заедница во Босна и Херцеговина (БиХ) се очекува да поднесе жалба следната недела до Апелациониот суд на БиХ, во врска со неодамнешната пресуда дека Република Српска не мора да й компензира 32 милиони евра за 16-те џамии кои беа уништени во периодот 1992-1993 година.
Адвокатот на Исламската заедница, Есад Хрвачиќ, изјави за SETimes дека жалбата требало да биде поднесена во понеделникот (13-ти февруари), но дека поради технички причини не била поднесена.
„Жалбата е напишана и ќе биде поднесена.
Очекуваме Апелациониот суд да одговори на истата во април“, додаде Хрвачиќ.
Судиите на Окружниот суд во Бања Лука соопштија дека нивната пресуда од 6-ти февруари се заснова на фактот дека случајот е застарен.
Но, според Хрвачиќ, кривичните дела извршени во војна не можат да застарат.
„Ние сметаме дека штетата предизвикана во војната треба да се третира како воено злосторство и затоа, не може да застари.
Ако Апелациониот суд на БиХ не ја усвои жалбата, ќе поднесеме жалба до Меѓународниот суд за човекови права во Стразбур“, рече Хрвачиќ за SETimes.
Првичната пресуда во случајот, претставена од страна на Основниот суд на Бања Лука во 2009 година, беше во корист на Исламската заедница.
Но, Окружниот суд ја поништи таа пресуда во декември 2009 година и нареди Исламската заедница да плати 24.000 евра за судски трошоци.
Заедницата тогаш поднесе жалба до Врховиот суд на РС.
Генералниот секретар на Заедницата, Мухамед Салкиќ, рече дека правната битка за ова прашање не е завршена.
„Не се работи за парите, туку за уништувањето на историските споменици кое се случи без причина“, рече Салкиќ за SETimes.
Според Заедницата, околу 450 уништени џамии во БиХ се обновени, а 250 сé уште чекаат да бидат обновени.
Најпознатата џамија која беше уништена беше Ферхадија, која беше изградена во 1579 година, и се наоѓа на листата на УНЕСКО на заштитени споменици.
Жителот на Бања Лука, Амир Хаџисабовиќ (29), изјави за SETimes дека неодамнешната пресуда не придонесува за помирувањето меѓу сите народи и националности во БиХ.
„Очигледно е дека ова е политичка одлука и јас мислам дека е неопходно да се докаже дека уништување на еден цел народ и култура се случи тука, во Бања Лука, за време на последната војна.
Тоа е единствениот начин за да можеме да живееме заедно во мир и хармонија.
Ако нема помирување, не можеме да одиме напред“, рече тој.
Претседателот на Хелсиншкиот комитет за човекови права на РС, Бранко Тодоровиќ, рече дека властите во РС се одговорни за уништувањето на верските објекти на територијата за време на војната.
„Пресудата е цинична и лицемерна.
Тоа се случи пред 20 години, а не пред 200 години.
Луѓето се сеќаваат на вакви работи.
Ако властите ја фалсификуваат историјата, тие само ќе ги оптоварат идните генерации со своите злодела“, рече Тодоровиќ за SETimes.
