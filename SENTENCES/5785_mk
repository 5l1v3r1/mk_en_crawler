23/06/2011
Од ХК Цанис за Southeast European Times во Атина -- 23.06.11
Иако новата влада на грчкиот премиер Јоргос Папандреу беше одобрена од пратениците во средата (22-ри јуни), водачите на притиснатата држава сé уште имаат тежок пат пред себе.
Гласањето во средата -- со кое беше одобрена реконструкцијата на владата од петокот, со 155 наспрема 143 гласови -- привремено ја смири светската загриженост дека владата ќе падне и ќе предизвика крах на меѓународните пазари во тој процес.
Следниот предизвик за владата е ратификацијата на Програмата за среднорочна фискална стратегија, како што еуфемистички се нарекува последниот круг од мерките на штедење и општите реформи во јавниот сектор, и ќе послужи како вистински „лакмусов тест“ за преживување на владата на Папандреу.
Планот ќе биде ставен пред парламентот на почетокот од следната недела -- на итна основа -- заедно со придружниот закон за спроведување.
Најмалку двајца од преостанатите 155 пратениците на ПАСОК предупредија дека нема да гласаат за среднорочната програма ако големите државни претпријатија во нивните изборни региони бидат погодени од мерките или приватизацијата.
„За мене ништо не е променето, јас ќе инсистирам на мојата позиција“, рече за SETimes пратеникот на ПАСОК Алекос Атанасиадис, кој е од префектурата Кожани, за SETimes пред гласањето за доверба.
Пратеникот се противи на каква било приватизација или мерки што би ја погодиле државната Корпорација за електрична енергија (ППЦ). 
Во Кожани се наоѓаат најголемите електроцентрали и рудници за лигнит во Грција, сите управувани и експлоатирани од ППЦ, претпријатие кое се наоѓаше на листата на најпривлечен имот за приватизација.
Атанасиадис не кажа дали ќе поднесе оставка или ќе гласа против среднорочниот план.
За разлика од тоа, пратеникот на Нова демократија (НД) Кириакос Мицотакис, синот на поранешниот премиер Костас Мицотакис и брат на поранешната министерка за надворешни работи Дора Бакојани, накратко отстапи од ставот на партијата во средата изутрина.
„Ако мојот глас беше 151-ви, ќе гласав за среднорочната фискална програма, но [во моментов] имаме владино мнозинство.“
Папандреу рече дека реформата претставува „јасна патриотска цел за управување со надворешниот долг на земјата; за избегнување на сувереното невраќање на долгот на земјата и гарантирање дека Грција ќе остане во јадрото на ЕУ“.
Неусвојувањето на Програмата за среднорочна фискална стратегија може реално да води до предвремени избори, можност која е сега добредојдена од централнодесничарската главна опозициска партија НД, со оглед на тоа што последните анкети на јавното мислење оваа недела й даваат на партијата предност од 0,9 до 1,7 поени, пред владејачката ПАСОК. 
Загрижувачки, двете главни партии не успеаја да обезбедат повеќе од 50 отсто од поддршката на испитаниците.
На вонредниот состанок на 3-ти јули на Еурогруп се чека ратификацијата на планот со цел да се исплати петтата транша -- 12 милијарди евра -- од пакетот финансиска помош од 110 милијарди евра, додека вториот пакет финансиска помош се наѕира на хоризинтот поради непрекинатите расправии на европско ниво во врска со деталите.
„Нема да станеме соучесници во нашиот ќор-сокак; ќе гласаме против среднорочниот план и нема да гласаме за одредбата на законот за спроведување ... 
ќе продолжиме со барањето за повторни преговори во врска со Меморандумот (на EК-ЕЦБ-ММФ)“, рече политичарот-ветеран и водач на НД, Антонис Самарас.
Тој потврди дека неговата партија ќе ги поддржи структурните реформи, експлоатацијата на државниот имот, приватизацијата и кратењата на трошоците.
