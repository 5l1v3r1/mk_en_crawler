19/10/2006
Од Марина Стојановска за Southeast European Times во Скопје – 19/10/06
Овогодинешниот јубилеен Скопски џез-фестивал започнува в петок (20-ти октомври).
Истиот на љубителите на џезот им нуди разновидна програма, која ги вклучува и настапите на Орнет Колман и кубанскиот пијанист Гонзало Рубалкаба во Универзалната сала во Скопје, традиционалното место каде што се одржува фестивалот.
Новина оваа година е вклучувањето на уште едно концертно место, клубот „Хард рок“.
Програмата, исто така, нуди настапи на норвешкиот супербенд Вибјут, американскиот џез-вокалист Енди Беј, квартетот на Бенџамин Херман, триото ЕСТ Есбјор Свенсон и многу други.
„Четвртдецениското постоење претставува јубилеј којшто сакаме да го одбележиме со програма која соодветствува на 25-тото издание“, вели директорот на фестивалот Оливер Белопета.
„Ние го чувавме Орнет Колман за јубилејот и тој ќе пристигне во Њујорк специјално за фестивалот.
Се гордееме со тоа што успеавме да реализираме моќна програма сиве овие години.“
Белопета признава дека има проблеми.
Помеѓу нив се и условите на Универзалната сала, која датира од 1963 година и е во мошне лоша состојба.
Најбараните гости, главно, ќе настапуваат таму, додека другите изведувачи ќе настапат во „Хард рок“.
Во новоотворениот клуб в четврток ќе се одржи и настапот на диџејското дуо Јихан и Каминен.
Покрај тоа, некои настани ќе се одржат во други места, како што е клубот „Медиум“ и културниот центар „Мала станица“.
Меѓу нив се и настапите на квартетот на Георги Шаревски, триото на Тони Китановски и други.
По повод јубилејот во Музејот на град Скопје ќе биде отворена изложба на фотографии и постери од 25-годишната историја на фестивалот.
