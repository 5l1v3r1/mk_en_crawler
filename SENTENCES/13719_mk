23/03/2006
ХАГ, Холандија -- Главната обвинителка на Трибуналот на ОН, Карла дел Понте, ќе го посети Балканот и Брисел следната недела, според соопштението објавено во средата (22-ри март).
Во истото се вели дека таа ќе допатува во Бања Лука и Белград на 29-ти март, на разговори за случаите на обвинетите Радован Караџиќ и Ратко Младиќ.
Потоа, таа ќе го посети Брисел на 31-ви март, каде што пред ЕУ ќе го претстави извештајот за нивото на соработката на Босна и Херцеговина (БиХ) и Србија и Црна Гора.
Во меѓувреме, српскиот претседател Борис Тадиќ на државната телевизија рече дека властите бараат од меѓународната заедница да му даде на Белград „флексибилен рок“ за апсење и екстрадиција на Младиќ.
ЕУ го предупреди Белград дека ако Младиќ не биде предаден пред следната рунда разговори за Договорот за стабилизација и асоцијација, закажан за 5-ти април, преговорите ќе бидат прекинати.
Во средата во Хашкиот трибунал, на единственото лице на кое му беше одреден доживотен затвор од страна на меѓународниот Трибунал за воени злосторства, му беше скратена казната по жалбата, на вкупно 40 години.
Миломир Стакиќ, четириесетичетиригодишен поранешен градоначалник на Приедор во северна БиХ беше прогласен за одговорен за озлогласениот логор во градот во 1992 година.
Апелациониот суд рече дека првичната казна била несоодветна.
(Независне новине - 23/03/06;
Фена, Танјуг, ББС, веб-страница на МКТЈ, ПБС БиХ - 22/03/06)
