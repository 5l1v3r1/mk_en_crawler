30/05/2011
Од Светла Димитрова за Southeast European Times во Софија - 30/05/11
Водачите на ЕУ се решени да разговараат за горливото прашање дали правилата што се однесуваат на беспасошката Шенген зона треба да се изменат за да се обезбеди подобра контрола врз миграцијата.
Додека илјадници луѓе од Северна Африка бегаат од превирањата во Тунис и Либија, повиците за промена на системот станаа поитни.
Многу од бегалците завршуваат во Италија и Малта, кои се членки на Шенген зоната.
Шенген прашањето се очекува да биде меѓу доминантните точки на агендата, кога ЕУ ќе го одржи својот самит на 24-ти јуни.
За време на вонредната седница на министрите за внатрешни работи на ЕУ во Брисел во мај, Европската комисија (ЕК) даде предлог да им се дозволи на земјите во Шенген зоната да ја вратат пограничната контрола.
Сепак, тие ќе може да го применат тој механизам само како последно средство и во „навистина критични околности“, според изјавата на унгарското претседателство на ЕУ.
Покрај тоа, пограничните проверки ќе бидат воведени само на привремена основа и на координиран начин.
„Мораме да имаме зголемена јасност во правилата, со цел да избегнеме унилатерални и непропорционални чекори на земјите-членки“, рече комесарот за домашни работи на ЕУ, Сесилија Малмстром, која ја претставуваше ЕК на состанокот, по разговорите.
Унгарскиот министер за внатрешни работи, Шандор Пинтер, кој претседаваше со разговорите во Брисел, рече дека учесниците се согласиле дека Шенген системот треба да се зачува.
„Имаше јасен став на секој министер:
слободното движење на луѓето е еден од клучните остварувања на Унијата и ние мора да го одржуваме и чуваме ова“, рече тој на прес-конференцијата по специјалниот состанок за имиграцијата.
За Бугарија и Романија, дебатата имаше особена важност.
Двете земји првично требаше да се приклучат на безграничната зона од 25 земји заедно во март, но пристапувањето беше одложено откако конечната проценка за Бугарија покажа безбедносни недостатоци на копнената граница на земјата со Турција.
Иако Романија беше заклучено дека ги исполни сите критериуми, нејзиниот влез во зоната беше одложен заедно со оној на соседот.
Софија оттогаш презеде чекори за решавање на слабостите идентификувани во извештајот.
Работната група за Шенген проценка одлучи на почетокот од мај дека Бугарија е целосно подготвена за пристапување во европскиот безграничен простор.
Гинтер Кричбаум, шеф на комитетот на Бундестагот за европските прашања, рече дека одлуката за кандидатурите на Бугарија и Романија ќе биде донесена ова лето, откако ЕК ќе ги издаде своите извештаи за напредокот под т.н. Механизам за соработка и верификација.
Комитетот за граѓански слободи на Европскиот парламент (ЕП), исто така, заклучи дека двете земји се подготвени за прием во областа, при што известувачот на Комитетот, Карлос Коељо, ги опиша Бугарија и Романија како „поподготвени“ од некои членки на клубот.
Властите во Софија и Букурешт ги критикуваа обидите на старите членки на ЕУ да го условат приемот на нивните земји во безграничната област со нови политички услови, што не се вклучени во Шенген акито.
„Ова е неприфатливо кон Бугарија и Романија“, рече претседателката на бугарскиот парламент, Цецка Цачева, на 15-ти мај.
Според Румен Јорданов, софиски продавач на автомобили, приемот на неговата земја во Шенген областа ќе го зајакне нејзиниот имиџ, но ќе нема скоро никакво влијание на начинот на кој тој работи, ниту пак ќе значи некаква специјална корист за неговото претпријатие.
„Бугарија е членка на ЕУ, така што нема царински давачки.
Поминуваме само низ пасошка контрола на првата точка на влез во Шенген зоната, што вообичаено не трае повеќе од две минути“, рече тој за SETimes.
„Така, кога ќе пристапиме во областа, само ќе ги заштедиме тие две минути.“
