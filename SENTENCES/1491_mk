05/01/2010
Грчкиот премиер Јоргос Папандреу во понеделникот (4-ти јануари) пристигна во Белград, за да присуствува на амбасадорската конференција што ја организираше српското Министерство за финансии. 
Тој, исто така, се состана со премиерот Мирко Цветковиќ, претседателот Борис Тадиќ и министерот за надворешни работи, Вук Јеремиќ. 
Говорејќи на конференцијата, Папандреу ги повика земјите од Западен Балкан да ги остават конфликтите зад себе. 
Тој истакна дека условите за членството во ЕУ вклучуваат почитување на човековите и малцинските права, како и на напорите во борбата против нелегалната имиграција, организираниот криминал и корупцијата.
***
Maкедонскиот премиер Никола Груевски во понеделникот (4-ти јануари) беше во Тел Авив за да ги промовира економските можности на својата земја. 
Говорејќи на бизнис форумот, тој рече дека Македонија потпишала три мултилатерални договори за слободна трговија и создала поволни услови за странските инвеститори во технолошко-индустриските зони на развој. 
Вицепремиерот за економски прашања, Владимир Пешевски, и директорот на Агенцијата за странски инвестиции Виктор Мизо, исто така, се обратија пред учесниците на форумот.
***
Регионалните претседатели нема да се состанат во Косовo на 8-ми јануари како што првично беше планирано, објави во вторникот (5-ти јануари) Инфо прес, велејќи дека самитот е одложен до февруари или почетокот на март. 
Албанскиот претседател Бамир Топи, македонскиот Ѓорге Иванов и црногорскиот Филип Вујановиќ веќе го потврдија своето учество на состанокот. 
Кабинетот на претседателот Фатмир Сејдиу потврди дека единствениот претседател кој ќе го посети Косово оваа недела ќе биде хрватскиот шеф на држава во заминување, Стипе Месиќ.
***
Саудискиот крал Абдула бин Абдулазиз во неделата (3-ти јануари) се состана со турскиот министер за надворешни работи, Ахмет Давутоглу. 
Разговорите се фокусираа на билатералните врски и ситуацијата на Блискиот Исток. 
Во неделата Давутоглу се состана со својот колега, Сауд Ал-Даисал, на разговори околу серија прашања, вклучително и соработката во политиката, економијата, трговијата, културата и дипломатијата.
***
Хрватскиот претседател Стипе Месиќ во вторникот (29-ти декември) ги прими акредитивните писма на првиот амбасадор на Косово во Хрватска, Валдет Садику. 
Дипломатот ѝ се заблагодари на Хрватска за нејзината поддршка. 
Загреб ја призна независноста на Косово во март 2008 година и воспостави диломатски односи со Приштина во јуни истата година.
***
Косовскиот избран амбасадор за во Словенија, Антон Бериша, во вторникот (5-ти јануари) се состана со претседателот Данило Турк во Љубљана. 
Словенија го призна Косово во 2008 година.
Разни извори -- 30/12/09-05/01/10
