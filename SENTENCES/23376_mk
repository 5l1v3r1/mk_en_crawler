26/05/2009
БУКУРЕШТ, Романија -- Премиерот Емил Боц во понеделникот (25-ти мај) рече дека не очекува никаква реконструкција на владата по изборите за Европскиот парламент во јуни и објавувањето на извештајот на Европската комисија за напредокот во судските реформи. 
„Убеден сум дека министрите ќе ги интензивираат своите напори во престојниот период, за поддршка на инвестициите и антикорупциските мерки“, им рече Боц на новинарите. 
Тој истакна дека сите бирократски пречки за спроведување на владината програма се отстранети. 
„Сега работиме со вистинската брзина“, рече Боц.
Во другите вести од понеделникот, министерот за транспорт, Раду Берчеану, го објави отпуштањето на 3.700 вработени од државното железничко претпријатие. 
„Ова е само прв чекор што го преземаме за решавање на тешката ситуација на романските железници“, им рече Берчеану на новинарите по состанокот со синдикалните водачи. 
Синдикатите се согласија да се откажат од некои бонуси, со што се зачувани околу 4.000 работни места, соопшти министерот. 
Првичниот предлог на Министерството за транспорт предвидуваше 12.000 отпуштања. 
(Агерпрес, Медиафакс, Зиаре, Ројтерс - 25/05/09)
