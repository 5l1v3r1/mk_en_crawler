11/08/2005
Од Антонио Прленда за Southeast European Times во Сараево – 11/08/05RCE
Странските инвестиции во Босна и Херцеговина (БиХ) се зголемија за близу 50 отсто во текот на 2004 година, покажаа неодамна објавените статистички податоци. 
Бројките, објавени на крајот од јули од страна на Централната банка на Босна и Херцеговина (ЦББХ) бележат рекордно зголемување на приливот на странските инвестиции од 468 милиони евра.
Податоците претставуваат „доказ за зголемениот интерес на странските инвеститори за БиХ“, вели директорот на ЦББХ, Кемал Козариќ. 
„Очигледно, ова има позитивно влијание врз економскиот раст во земјата.“
Според податоците, најголемата сума на директни странски инвестиции во 2004 година -- 178 милиони евра -- дојде од Австрија, по што следеа холандските Антили (125,5 милиони евра) и Хрватска (4,5 милиони евра). 
Заедно, учеството на овие три земји беше 72 отсто во вкупната висина на директните странски инвестиции во текот на оваа година.
„Странските инвестиции се зголемија во текот на годината и достигнаа 207 милиони во четвртото тримесечје од 2004 година“, рече Козариќ. 
„Што се однесува на процентот во секторите, забележана е промена во однос на поголемо инвестирање во производството -- 50 отсто, по што следи банкарскиот сектор со 25 отсто и небанкарскиот финансиски сектор со 9 отсто“, додаде тој.
Исто така, собрани се и податоци за странскиот инвестициски капитал на крајот од 2004 година. 
Од 31-ви декември странскиот инвестициски капитал во БиХ достигнал 2,95 милијарди евра, од кои 1,9 милијарди евра претставуваат директни странски инвестиции. 
Портфолиото и другите видови инвестиции достигнале вредност од 1,05 милијарди евра. 
Од вкупно 1,9 милијарди евра директни странски инвестиции 68 отсто биле во вид на сопственички капитал, додека остатокот бил од заеми на претпријатијата и други видови инвестиции.
ЦББХ спроведува детални тримесечни и годишни истражувања преку директно добивање на податоците од претпријатијата и банките со странските инвестиции во согласност со меѓународната методологија. 
Со ова истражување се покриени повеќе од 600 претпријатија и банки со странски инвестиции од преку 500.000 евра, додека правени се проценки и за други.
„Користени се меѓународнопризнаените концепти за странските инвестиции и овие податоци може да се разликуваат од административните податоци кои беа објавени претходно во БиХ“, рече претставникот за јавни односи на ЦББХ, Алмир Салиховиќ. 
„Во овој процес ЦББХ соработуваше со Министерството за надворешна трговија и економски односи, како и со претпријатијата, кои редовно ги испраќаат своите податоци.“
