20/10/2004
(AП, Скотсмен, РФЕ/РЛ, Радио Б92, Танјуг - 19/10/04)
Српскиот министер за правда, Зоран Стојковиќ, во вторникот (19-ти октомври) изјави дека четворицата армиски и полициски генерали - Небојша Павковиќ, Владимир Лазаревиќ, Властимир Ѓорѓевиќ и Сретен Лукиќ - мора или доброволно да му се предадат на Трибуналот или да бидат судени во Србија и Црна Гора.
Цитирајќи ја резолуцијата на претходната српска влада, тој рече дека властите нема да ги уапсат ниту да го екстрадираат генералите.
„Сé додека таа резолуција не се промени со одлука на Владата, никој не може да ги уапси“, изјави Стојковиќ - член на Демократската партија на Србија на премиерот Воислав Коштуница - за белградскиот дневен весник Блиц, тврдејќи дека апсењето на генералите би било „опасно за националната безбедност“.
Четворицата генерали - поранешниот началник на Генералштабот на Армијата, Небојша Павковиќ, и неговиот поранешен заменик, Владимир Лазаревиќ, како и полициските генерали Властимир Ѓорѓевиќ и Сретен Лукиќ - ги бара Трибуналот на ОН за нивната наводна улога во воените злосторства за време на конфликтот 1998-1999 година во Косово.
Постои мислење дека Ѓорѓевиќ се крие во Русија, додека за тројцата други се вели дека живеат во Русија без да се кријат.
Пред околу три недели, белградското Радио Б92 објави дека окружниот суд во српскиот главен град издал потерница за апсење на четворицата генерали.
Одговарајќи на новинарски прашања во вторникот за тоа дали изјавата значи дека полицијата нема да добие инструкции за спроведување на апсењата, министерот за правда рече дека тоа би било спротивно на законот.
„Според законот во ваква ситуација судот не може да одлучи сé додека владиното тело не донесе одлука дали нивните апсења би биле закана за националната безбедност“, рече Стојаковиќ.
„Телото што има надлежност во овој след на настаните е претходната влада, а тие зазедоа став дека тоа би ја загрозило националната безбедност“.
Судиите, сепак, изјавија за Радио Б92 дека не чуле за околности кои го обврзуваат судот да чека политичка одлука за да преземе правно дејство.
„Овие генерали веќе подолго немаат контакт со националните тајни и друга таква документација, што би можела да претставува закана за националната безбедност.
Ова е само барање на формална причина за да се одолжи целата акција“ изјави за Радио Б92 Милан Пасански од Форумот за тероризам и насилство во политиката .
Изјавата на министерот е дадена во време на сé поголем меѓународен притисок врз Белград за целосна соработка со МКТЈ и предавање на околу 15 осомничени воени злосторници, ако сака да влезе во ЕУ и во НАТО.
Србија и Црна Гора, исто така, се соочува со ризикот да го загуби пристапот до многу потребната помош од САД, кои апсењето на воениот командант на босанските Срби, Ратко Младиќ, го поставија како услов за понатамошната економска и политичка помош.
Критикувајќи ги забелешките на Стојаковиќ, Расим Љајиќ, министерот за човекови права на Србија и Црна Гора и шеф на националната комисија за соработка со МКТЈ, рече дека земјата ќе биде изложена на уште поголем притисок ако генералите не му бидат предадени на Трибуналот.
Изјавата на министерот за правда беше критикувана и од страна на партиите на владината коалиција.
„Соработката со Хашкиот суд е неопходна, вклучувајќи го и исполнувањето ...
на меѓународните обврски“, рече портпаролката на Г17 Плус, Ксенија Миливоевиќ.
Со оглед на своите меѓународни обврски Србија не е во позиција да очекува дека ќе добие дозвола за судење на генералите дома.
„Ако апсењето на пензионираните генерали претставува закана за националната безбедност, тогаш тоа значи дека земјата нема монопол на власта, туку има некој друг“, изјави за Радио Б92 аналитичарот на Хјуман рајтс воч Богдан Иванишевиќ, додавајќи дека Владата се чини дека едноставно бара аргументи за да го оправда своето колебање за преземање дејство против обвинетите воени злосторници.
