18/11/2008
(Ројтерс, Еуопсервер, Интернешнал хералд трибјун, Ајриш тајмс - 17/11/08;
Дојче веле - 16/11/08;
AП, АФП, Еуроњус - 15/11/08;
ВOA - 10/11/08)
НАТО во понеделникот (17-ти ноември) ја потврди својата поддршка за американскиот план за изградба на противпроектилски штит во Источна Европа, кој треба да ги штити поголем дел од 26-те членки на Алијансата од потенцијалните закани на отпадничките земји, како што се Иран и Северна Кореја.
Водачите на земјите од НАТО го одобрија планот, кој предвидува распоредување на десет проектилски пресретнувачи во Полска и радарски систем во Чешка до 2012 година, за време на априлскиот самит во Букурешт.
Портпаролката на НАТО, Кармен Ромеро, во понеделникот рече:
„Одлуката донесена во Букурешт е многу јасна и ние продолжуваме со анализата на различните можности поврзани со проектилската одбрана“.
Откако ќе биде поставен, системот ќе ја покрие цела Европа освен членките на НАТО Бугарија, Грција, Романија и Турција.
Алијансата сака цела Европа да биде заштитена од проектилите со голем дострел.
На 12-ти ноември, Иран соопшти дека тестирала нов балистички проектил со среден дострел.
Наречен Сејил, проектилот, наводно, има дострел од 2.000 километри, што би ги довело јужна Италија и земјите од југоисточна Европа и Блискиот Исток во рамките на ударната далечина.
Американските експерти веруваат дека Иран ќе има проектили што ќе можат да ја погодат нивната земја и остатокот на Европа до 2015 година.
Но, Русија, жестоко се противи на американскиот план, сметајќи го за потенцијална закана за нејзиното воено одвраќање.
Рускиот претседател Дмитри Медведев се закани дека ќе постави нови проектили во близина на полската граница ако Пентагон го реализира планот за проектилска одбрана.
Во обид да ја смири загриженоста на Москва, Вашингтон постојано истакнува дека штитот не е „наменет против Русија“ и даде неколку понуди за соработка, кои беа одбиени од Москва.
По разговорите со Медведев во петокот, францускиот претседател Николас Саркози, чија земја моментно претседава со ЕУ, изрази сомневање дека американскиот проект може да ја подобри европската безбедност, на разочарување на Варшава и Полска.
„Прашањето на противпроектилскиот штит е водено од договорот помеѓу Полска и САД“, рече полскиот премиер Доналд Таск во саботата.
„Не мислам дека трети земји, дури и добри пријатели како Франција, имаат посебно право да се изјаснуваат околу ова прашање.“
Чешкиот вицепремиер Александар Вондра рече:
„францускиот претседателски мандат за самитот ЕУ-Русија ...
не содржеше никакво споменување на американскиот противпроектилски штит“.
Западните медиуми ја толкуваа изјавата на Медведев во Вашингтон изминатиот викенд како знак оти Москва можеби е подготвена да разгледа други опции, кои не мора да вклучуваат откажување на штитот.
