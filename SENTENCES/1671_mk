06/05/2011
Американската компанија Ер Свифт ЛЛЦ објави во средата (4-ти мај) дека стартува со директни летови меѓу Белград и Чикаго почнувајќи од 17-ти јуни. 
Директен лет ќе има еднаш неделно до 29 декември. 
Ова ќе биде прв директен лет меѓу Србија и САД во 19 години.
***
Романскиот медиумски магнат Сорин Овидиу Ванту го продаде својот акциски удел од 90 отсто во медиумската група Реалитатеа на претприемачот Елан Шварценберг за непозната сума. 
Шварценберг, рече во понеделникот (2-ри мај) дека тој има пристап до средства во вредност од над 100 милиони евра за да инвестира во медиумската група.
***
Во средата (4-ти) мај во Косово започна работа на далновод од 400kW со Албанија. 
Проектот ќе чини 75,5 милиони евра и е заеднички финансиран од страна на косовската и германската влада преку КфВ банката. 
Ова е најголемата инвестиција во енергетскиот систем на Косово во последните 30 години.
***
Корисниците на мобилни телефони во Албанија сега можат да менуваат оператори и да го задржат истиот број. 
Промената стапи на сила во понеделникот (2-ри мај). 
Преносливоста на броеви се смета за можност за зголемување на конкуренцијата на пазарот каде се активни четири оператори. 
Албанија останува пазарот со највисоки цени на мобилните комуникациски услуги во регионот.
***
Министерот за регионален развој и конкурентност на Грција Михалис Хрисохоидис изјави во средата (4-ти мај) дека нема многу простор за понатамошно намалување на јавната потрошувачка, и покрај барањата од страна на ЕУ и ММФ. 
Според министерот, треба да се направат напори за зголемување на приходите и поддржување на растот. 
Тој изрази оптимизам дека ваквите мерки ќе помогнат Грција да се врати на пазарите во 2012-та година.
***
Според годишниот извештај на агенцијата Мудис, објавен во средата 4-ти мај), Бугарија ќе може да го поправи својот буџетски дефицит под 3 отсто од БДП оваа година и да постигне балансиран буџет во иднина. 
Агенцијата истакна дека позитивната фискална перспектива се заснова на веродостојна фискална политика и економско заздравување.
***
Австрискиот Телеком поднесе нов предлог од 1,1 милијарди евра за 51 отсто од акциите во српскиот Телеком во средата (4-ти мај). 
Новата понуда вклучува директна исплата на готовина од 800 милиони евра, додека преостанатиот дел ќе биде одложен на годишни исплати во текот на следните девет години. 
Новата понуда се уште не ја достигнува цената од 1,4 милијарди евра што ја бара владата.
(Разни извори -- 29/04/11-06/05/11)
