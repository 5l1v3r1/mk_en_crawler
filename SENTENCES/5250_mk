30/03/2010
Од Игор Јовановиќ и Марина Стојановска за Southeast European Times во Белград и Скопје – 30/03/10
Стотици луѓе од јужна Србија и северна Македонија побараа азил во земјите на ЕУ, особено Белгија и Шведска, од почетокот на годинава.
Бранот баратели на азил -- мотивирани од економските тешкотии -- сега му се заканува на безвизниот статус на Србија и Македонија.
Стравувајќи исклучување од визната либерализација, српските и македонските власти й ветија на ЕУ дека ќе го решат проблемот.
Посебна казна ќе им биде определена на криминалните групи -- кои честопати се преправаат дека се патнички агенти -- кои ги искористуваат луѓето со лажни ветувања за азил.
Досега повеќето од вратените од земјите на ЕУ се етнички Албанци, кои се обиделе да ги напуштат сиромашните региони на јужна Србија и северна Македонија.
Организираните тури вообичаено ги носат очајните патници во Брисел, каде што нивните апликации за азил се отфрлаат.
Брисел неодамна ги повика Србија и Македонија да го прекинат приливот.
Првиот автобус со македонски и српски баратели на азил во Белгија пристигна дома на 11-ти март, по што тие беа екстрадирани поради кршење на патните регулативи од безвизниот режим на ЕУ.
Белгискиот премиер Ив Летерм го посети Скопје на 8-ми март за да му нагласи на својот македонски колега Никола Груевски -- и пошироко на државата -- дека азилот нема да биде доделуван за економски причини.
Кога поднесувачите доаѓаат од демократски држави, барањата за политички азил немаат кредибилитет, истакна тој.
„Мојата земја не им дава политички азил на економските бегалци, така што нема логика да се патува во Белгија од Македонија заради барање политички бегалски статус“, рече Летерм.
„Шансите луѓето да добијат азил врз основа на економски причини апсолутно не постојат.“
Во писмото до комесарот за внатрешни работи на ЕУ, Сесилија Малстром, Летерм предупреди за „штетните последици од поништувањето на визите на ЕУ за граѓаните на Македонија, Србија и Црна Гора“.
Белгија го презеде ротирачкото претседателство на ЕУ од Шпанија на 1-ви јули.
Откако беа предупредени од ЕУ, српските и македонските власти најавија на 11-ти март -- истиот ден кога нивните граѓани се вратија дома -- координирана полициска операција за решавање на проблемот.
„Важно ни е тоа што Европа не се плаши од Западен Балкан, како што беше случајот претходно“, рече српскиот министер за внатрешни работи, Ивица Дачиќ.
„[Ние ќе] покажеме дека сомневањето е неоправдано и дека целиот регион останува на патот кон европската интеграција“.
Во меѓусебна координација, српската и македонската полиција започнаа истрага за патничките агенции кои ги организираа патувањата за Белгија и Шведска.
За барателите на азил, патувањето обично започнува во Македонија, додека граѓаните од јужна Србија се качуваат на автобус по патот.
Македонската министерка за внатрешни работи, Гордана Јанкуловска, рече дека државите „сакаат да испратат јасна порака дека двете држави соработуваат на тоа поле и работат на спречување на појавата на лажни баратели на азил“.
Неколку патни агенции во Македонија се затворени бидејќи работеле без лиценца.
Тековната истрага ќе утврди дали и други агенции ги мамеле клиентите намерно или дали оние кои купиле билети знаеле што прават.
Оние кои се вратија во јужна Србија на 11-ти март ги скрија своите лица од камерите и одбија да дадат изјава за новинарите.
Истото важи и за патничките агенти кои го организирале нивното патување за Белгија.
Шаип Камбери, градоначалникот на јужниот српски град Бујановац, рече дека барателите на азил биле измамени од бескурпулозни деловни луѓе.
„Сите овие луѓе се жртви на манипулацијата на различни агенции, кои им зборувале за можноста да добијат економски и политички азил“, рече Камбери за SETimes.
„Тие, исто така, се жртви на економската неразвиеност и дискриминацијата врз овој регион со децении.“
Српските и македонските власти објавија дека, освен казнувањето на организаторите, тие ќе преземат одреден број долгорочни мерки, како што се напорите за подобрување на животниот стандард во јужна Србија и северна Македонија.
Поголем дел од македонските баратели на азил се од регионот на Липково, каде што Министерството за труд и социјална политика отвори социјален центар претходно овој месец.
Канцеларијата ќе се обиде да ги информира оние кои сакаат да имигрираат за тоа како и под кои услови земјите-членки на ЕУ даваат азил.
„Мислам дека визната либерализација беше погрешно разбрана и затоа ние се обидуваме да му ја објасниме на нашиот народ процедурата за добивање азил во странска држава“, рече македонскиот министер за труд и социјална политика, Џелал Бајрами.
Безвизните односи со членките на ЕУ јасно покажуваат дека престојот подолг од три месеци е дозволен во т.н. Шенген област за туризам.
Граѓаните кои патуваат за ЕУ од земјите на Западен Балкан не можат да очекуваат да добијат работна дозвола или дозвола за престој во ЕУ.
Визите станаа непотребни за граѓаните на Србија, Македонија и Црна Гора во декември 2009 година.
Граѓаните на Албанија, Босна и Херцеговина и Косово сé уште мораат да аплицираат за визи за да патуваат.
