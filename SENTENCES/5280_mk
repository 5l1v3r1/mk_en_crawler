23/03/2010
Од Пол Чикои за Southeast European Times во Букурешт – 23/03/10
Претходно оваа година романската влада и Врховниот совет за одбрана го одобрија формирањето на два национални енергетски холдинзи, кои ќе бидат надгледувани од Министерсвото за економија.
Акционерските друштва, Електра и Хидроенергетика, ќе вклучуваат капитал на сите државни енергетски претпријатија.
Јавната дебата и резултатите од физибилити студиите доведоа до оваа одлука, рече министерот за економија, Адријан Видеану.
„Ни требаа две големи претпријатија, споредливи со регионалните претпријатија во поглед на големината и структурата на енергетското производство“, рече Видеану.
Двете претпријатија ќе обезбедуваат и произведуваат струја, а и ќе пренесуваат, дистрибуираат и обезбедуваат термоенергија и ќе експлоатираат руди и лигнитни каменоломи.
Покрај тоа, Електра ќе произведува нуклеарно гориво, според владата.
Eлектра се очекува да произведува 28.000 гигавати годишно, додека годишното производство на Хидроенергетика треба да биде 24.000 гигавати.
„Главната цел од национален интерес е капитализирањето од основните енергетски ресурси -- јагленот, ураниумот, водата, гасот, нафтата -- за да се обезбедат независни енергетски извори на Романија“, рече Видеану.
Тој објасни дека мерката има за цел зголемување на инвестициите во енергетскиот сектор, истовремено одредувајќи ги условите на конкурентноста.
Претходно овој месец Видеану рече дека директорите на државните енергетски претпријатија ќе добијат бонуси само ако бидат надминати очекувањата за остварувањата.
Критериумите за остварувањата не се одредени.
„Откако двете претпријатија ќе бидат основани, ние ќе продаваме енергија на слободниот пазар“, рече Видеану, во обид да ја увери јавноста дека цените на енергијата нема неочекувано да пораснат.
Видеану не спомена дали филијалите на новите холдинг претпријатија -- особено оние што произведуваат термоенергија -- може да се соочат со евентуално затворање поради непочитувањето на еколошките регулативи на ЕУ.
Според дневниот весник за инвестиции „Зиарул финансиар“ и инвестициската фирма „Капитал партнерс“, Електра и Хидроенергетика имаат заедно околу 40.000 вработени и приближна пазарна вредност од 4 милијарди евра, односно 3,5 милијарди евра.
Со формирањето на двете мамутски претпријатија Романија се обидува да го фати темпото на другите држави во регионот кои веќе ги консолидираа своите енергетски претпријатија.
Аналитичарите не очекуваат првични резултати од реорганизацијата до 2012 година.
Според Медиафакс, Електра ќе ги вклучува производителите на термоенергија Турчени, Ровинари и Крајова како и нивните филијали:
претпријатието за нуклеарна енергија Нуклеарелектрика, фирмите за хидроенергија Хидроелектрика и Хидросерв, и претпријатието за ископување лигнит, СНЛО.
Хидроенергетика ќе резултира од спојувањето меѓу термоелектричните претпријатија Електроцентрале Дева и ЕЛЦЕН Букурешти, и термоцентралната Паросени.
Новото претпријатие ќе ги вклучува и сегашните филијали на Хидроелектрика -- во областите на Бистрита, Бузау, Клуј, Куртеа де Аргес, Хатег, Портиле де Фиер, Орадеа, Себес, Таргу Јиу, Слатина -- како и сегментите на претпријатието за ископување јаглен познато како ЦНХ.
