20/06/2013
Мики Трајковски за Southeast European Times во Охрид -- 20.06.13
Сајбер криминалот претставува сериозна закана за безбедноста и неговото разбивање бара обединет фронт од државите во регионот, рекоа експертите од неколку балкански земји.
На неодамнешниот состанок во Охрид во организација на НАТО и Факултетот за електротехника и информатички технологии во Скопје, учесниците дискутираа за најдобрите практики и политики за сајбер безбедноста во регионот.
Според експертите, сајбер криминалот на Балканот е во пораст и земјите мора да најдат механизми за минимизирање на опасноста.
Многу држави во светот немаат соодветна правна регулатива или збир од најдобри практики за справување со сајбер криминалот, рече за SETimes Тони Стојановски, професор по компјутерски науки на Универзитетот за информатички технологии во Охрид.
„Сѐ повеќе финансиски трансакции и финансиски податоци се на Интернет и според тоа, постои зголемена мотивираност за криминалците или организациите да преземаат одредени незаконски активности заради финансиска и друга полза“, рече Стојановски.
„Во иднина, Балканот ќе биде поподложен на сајбер криминалот. 
Највеќе што можеме да направиме во овој момент е да [eдуцирамe] и [да ги спроведуваме] правните регулативи што ќе ги исполнат нашите потреби“, додаде тој.
Милан Марич, директор на претпријатието за информатички технологии ИТ во Подогорица, изјави за SETimes дека земјите од Балканот имаат итна потреба за формирање заедничко тело што ќе работи на подготвување правни регулативи.
„Неопходна е соработка меѓу сите земји во регионот. 
Легислативата треба да биде иста“, рече тој.
Најранливи сектори во регионот се банкарството и телекомуникациите, но сите државни институции треба да бидат внимателни, рече Марич.
„Ако некој [изврши] кривично дело со кредитни картички во Македонија, можеме да очекуваме истото да се случи и во другите земји на Балканот“, рече Марич за SETimes.
Потребни се регионални координативни тела, рече Предраг Палер, експерт за сајбер безбедност од Факултетот за електроинженеринг во Загреб.
„Прашањето е дали можеме да реагираме навремено за да спречиме да дојде до сајбер криминал. 
На Балканот системите кои детектираат ваков вид криминал се помалку развиени и затоа многу бавно детектираат вакви случаи. 
Минатата година имаше голем напад од Бугарија на банкарскиот систем во арапските држави, а имаше и напад на банкарскиот систем кој дојде од Романија“, рече Палер за SETimes.
Во скоро сите земји од регионот има специјални единици во рамките на полициските сили кои се занимаваат со Интернет криминал, сајбер тероризам и Интернет пиратство. 
Но, Палер рече дека на единиците им треба подобар персонал и опрема за да можат да се справат со овој вид криминал.
„Тие не се доволно обучени [и] нема комплетни единици кои можат да се справат со ова. 
Хрватска, со влезот во Европската унија, ќе мора да ги исполни сите потребни европски критериуми во поглед на борбата против сајбер криминалот и според тоа, нивното искуство може да се пренесе во други држави“, рече Палер.
Единствен начин за заштита од сајбер криминалот е постојаната будност, следење и преглед на постојните механизми за заштита, рече за SETimes Александар Ристески, професор на Факултетот за електротехника и информатички технологии во Скопје.
„Почнувајќи од генералните практики за заштита на претпријатијата и државите и технологиите што се користат, мерките што се преземаат тука мора да бидат исти како и насекаде во светот. 
Тоа бара национални политики и стратегии за борба против сајбер криминалот“, рече Ристески.
Дали вие или некој што го знаете бил жртва на сајбер криминал? 
Што би направиле ако станете таква жртва? 
Споделете ги вашите искуства во делот за коментари..
