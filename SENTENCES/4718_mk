11/02/2009
(AП, Ројтерс, АФП, ББС, СНН, РТТЊус, Б92, ЕУФОР, Канцеларија на високиот претставник - 10/02/09)
Меѓународните војници во Босна и Херцеговина (БиХ) во вторникот (10-ти февруари) ги претресоа домовите на сестрата и снаата на поранешниот воен командант на босанските Срби Ратко Младиќ, во рамките на новата акција против мрежата на поддршка на најбараниот бегалец обвинет за воени злосторства.
ЕУФОР, кој ја предводеше операцијата, соопшти дека рациите го исполнија барањето на Меѓународниот кривичен трибунал за поранешна Југославија (МКТЈ).
Целта е „да се најдат информации кои би можеле да помогнат во тековната истрага“ за најбараниот обвинет на Трибуналот на ОН.
Војниците на НАТО и полицијата на Република Српска (РС), исто така, учествуваа во рациите на градовите Војковиќ и Касиндол, во близина на Сараево, каде што живеат сестрата на Младиќ, Милица Аврам, и неговата снаа, Радинка Младиќ.
Меѓународните сили однесоа голем број предмети на понатамошно испитување, но приведувања немаше.
„Двете операции беа здружени акции и протекоа непречено“, рече портпаролот на ЕУФОР Патрик О Калаган за Ројтерс во вторникот.
„Ќе има испитувања и ќе биде разгледана документација.“
Младиќ се наоѓа во бегство од пред 13 години, откако обвинителите на ОН ја издадоа својата прва потерница во која го обвинија за вмешаност во многу воени злосторства за време на конфликтот во БиХ во периодот 1992-1995 година.
Младиќ, наводно, извршил генодиц за време на 43-месечната опсада на Сараево и масакрот во Сребреница на 8.000 мажи и момчиња од босанските муслимани.
Неговите прогонувачи сметаат дека Младиќ се крие во Србија, каде што властите неодамна распишаа потерница, нудејќи награда од 1 милион евра за информации кои би воделе до негово апсење.
ЕУФОР, исто така, во вторникот објави дека секој кој ќе даде ваква информација може да добие награда од 3,9 милиони евра, која ја понудија САД пред неколку години.
Целосната соработка со МКТЈ, вклучително и апсењето и предавањето на обвинетите воени злосторници, претставува клучен услов што оваа балканска земја која се надева на пристап во ЕУ мора да го исполни, за да добие прием во блокот од 27 земји.
Истакнувајќи ја континуираната соработка на Министерството за внатрешни работи на РС во напорите за изведување на обвинетите воени злосторници пред лицето на правдата, ЕУФОР ги пофали своите припадници „за нивниот професионализам, храброст и решитеност да го решат ова прашање“.
Рафи Грегорија, заменик висок претставник во БиХ, исто така, издаде соопштение во вторникот, изразувајќи ја својата поддршка за заедничката операција против мрежата на поддршка на Младиќ и за идните напори за негово фаќање.
Говорејќи за непочитувањето на Младиќ на бројните повици на српските власти за негово предавање, Грегоријан рече дека нема „понечесен чин за еден офицер од оставањето на надредените со цел да се спаси себеси“.
Другиот обвинет за воени злосторства од балканските конфликти по кој сé уште трага МКТЈ е поранешниот водач на хрватските Срби Горан Хаџиќ.
