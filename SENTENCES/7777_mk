14/01/2013
Мухамет Брајшори за Southeast European Times во Приштина -- 14.01.13
Ослободувањето на тројцата високи припадници на Ослободителната војска на Косово од страна на Меѓународниот кривичен трибунал за поранешна Југославија го поттикна Амнести интернешнал да го повтори својот повик за правда за сите жртви од косовскиот конфликт во периодот 1998-1999 и нивните роднини.
Поддржани од локалните организации за човекови права, групите повикаа на поголемо дејствување од страна на судовите и ЕУЛЕКС за испитување и судење на воените злосторства извршени во Косово.
Беким Блакај, извршен директор на Центарот за хуманитарно право во Приштина, изјави за SETimes дека судењето на случаите на воени злосторства во Косово спаѓа под надлежност на ЕУЛЕКС.
Затоа, како што рече тој, процесот не зависи од политиката, туку од способноста на обвинителите да обезбедат доволно докази.
„Главниот проблем што го имаат обвинителите е да обезбедат сведочење од очевидци. 
Недостигот на соодветно спроведување на законот во врска со заштитата на сведоците, претставува пречка за побрзо процесуирање на овие случаи“, рече Блакај.
Блакај рече дека локалните судови имаат голем број материјали подготвени од страна на Трибуналот, кои може да послужат во судските процеси за воените злосторства во косовските судови.
„Локалните судови мора да направат повеќе за решавање на случаите на воени злосторства. 
[Тие] најпрво мора да формираат специјална комисија во судот, која ќе се занимава само со судењата на воените злосторства, а исто така локалните судови мораат да ги унапредат своите професионални капацитети за да можат да ги процесуираат овие случаи“, рече Блакај.
Беџет Шаља, извршен директор на Советот за одбрана на човековите права и слободи во Косово, рече дека повеќе од 1.400 луѓе сè уште се водат за исчезнати од крајот на конфликтот во 1999 година и никој не ја презема одговорноста да открие што им се случило.
Според Фондацијата за хуманитарно право, од 1-ви јануари 1998 година до 31-ви декември 2000 година, 2.077 Срби и 574 луѓе од неалбанските и несрпските заедници се или убиени или исчезнати од земјата.
Но, Блерим Красниќи, портпаролот на ЕУЛЕКС, рече за SETimes дека локалните обвинители ги испитуваат и гонат случаите на воени злосторства.
„ЕУЛЕКС не ги дели случаите врз основа на етничката припадност на жртвите или извршителите. 
Во моментов обвинителите на ЕУЛЕКС испитуваат 74 случаи на воени злосторства. 
Судиите на ЕУЛЕКС, во мешаните комисии, донесоа 23 пресуди за случаите на воени злосторства“, додаде Красниќи.
Локалните судови и локалните судии не се во позиција да ги забрзаат процесуирањата на случаите на воени злосторства, рече Блакај. 
Во судовите за воени злосторства, меѓународни судии ја водат расправата, а локалниот судија е член на комисијата.
„[Фондацијата] не е задоволна од работата на судиите и обвинителите на ЕУЛЕКС, кои ... 
нè спречуваат да ги процесуираме случаите на воени злосторства“, рече Блакај.
Но, Красниќи рече дека судењето и пресудата за случаите на воени злосторства се приоритет за ЕУЛЕКС како дел од неговиот извршен мандат.
„Резултатите постигнати досега претставуваат потврда за овој приоритет“, рече Красниќи.
