28/11/2008
Од Беса Беќири за Southeast European Times во Приштина -- 28/11/08
Здравствената заштита во Косово е „скандалозна“ и дури ни недостатокот на финансиски средства не може да ја оправда ситуацијата, објави експерт на СЗО овој месец.
„Имате професионалци ... 
но не ги користите; затоа проблемите во здравствениот систем се катастрофални“, локалните медиуми го цитираа Антонио Дуран. 
Тој го критикуваше Министерството за здравство поради тоа што нема план за поправање на ситуацијата.
Косовскиот министер за здравство, Алуш Гаши, и самиот лекар, рече дека властите прават сé што е во нивна моќ. 
„За 12 евра на ден од човек ... 
не може ни да се замисли да се нудат здравствени услуги по западноевропски стандарди“, изјави тој за Косова сот.
Но, пораката на СЗО за приштинските власти е јасна: дури и ограничениот буџет може да даде подобри здравствени услуги во Косово. 
„Отстранете ги штетните елементи и веднаш започнете со реформите“, изјави Дуран за телевизија РТВ21.
Парламентарната Комисија за здравство, труд и социјала го повика министерот за ги објасни проблемите со кои се соочува земјата. 
Гаши ги увери пратениците дека министерството работи на подобрување на ситуацијата.
Како дополнително усложнување на проблемите, парламентот не можеше да го усвои законот за здравствено осигурување. 
Предлог-законот е оставен на список бидејќи би било премногу скапо да се донесе.
Здравствените скандали добија големо медиумско внимание во Косово во последно време, особено случајот со клиниката Медикус, каде што лекарите, наводно, вршеле илегални трансплантации, и Турската болница, во која наводно биле вршени несоодветни вештачки оплодувања.
Портпаролот на полицијата, Ветон Елшани, рече дека неколку пациенти во Турската болница сведочеле за несоодветен третман. 
Тој, сепак, истакна дека нивните тврдења треба внимателно да се разгледаат.
Во меѓувреме, весникот Eкспрес објави дека властите е можно да затворат 40 други приватни клиники во Косово, или поради тоа што вршеле илегални процедури или поради тоа што немаат дозвола од Министерството за здравство.
Парламентот го одобри законот за приватните медицински институции, и парламентарната комисија за здравство, труд и социјала се очекува да објави извештај за операциите во ваквите институции.
