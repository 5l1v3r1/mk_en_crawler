30/04/2010
Од Ерол Измирли во Истанбул, Игор Јовановиќ во Белград и Антонио Прленда во Сараево за Southeast European Times -- 30/04/10
Нова страница е свртена во односите меѓу Србија и Босна и Херцеговина (БиХ) минатата недела, кога водачите се согласија да ги поправат заладените врски.
Состанокот на српскиот претседател Борис Тадиќ и претседателот на претседателството на БиХ, Харис Силајџиќ, во Истанбул резултираше со заедничка декларација во која се подвлекува „заедничката визија за иднината“.
Договорот беше посредуван од Турција со претседателот Абдула Ѓул на чело.
„За да се создаде атмосфера на траен мир, стабилност и добрососедски односи, мора да се развие заедничка визија во која нашите држави ќе можат да живеат во мирен соживот и хармонија“, се вели во декларацијата.
Со месеци турскиот министер за надворешни работи, Ахмет Давутоглу, одеше од едната до другата држава.
„Овој состанок е прв од ваков вид по босанскиот [конфликт]“, рече Давутоглу за турскиот дневен весник Сабах на 24-ти април.
Декларацијата ја промовира „безбедноста за сите, политичкиот дијалог на високо ниво, економската независност и зачувувањето мултиетничка, мултикултурна и мултирелигиозна социјална структура на регионот“.
Душан Рељиќ, соработник-истражувач во германскиот Институт за меѓународни и безбедносни прашања во Берлин изјави за SETimes:
„Ако босанските политичари станат дел од новиот, позитивен тренд во регионот, патот на целиот регион кон нормализацијата и стабилизацијата ќе биде олеснат“.
Шефот на белградскиот Центар за безбедносни студии, Александар Фатиќ, рече дека состанокот го отвори патот за Белград да комуницира директно со сараевските власти, наместо преку Република Српска (РС), како што досега беше случајот.
„Јас верувам дека добрите односи меѓу Белград и Сараево се најдобар гарант за зачувувањето на статусот на РС во согласност со Дејтонскиот мировен договор -- потенцијален конфликт меѓу политичката елита на РС и бошњачките водачи во Федерацијата на БиХ може само да доведе до поништување на РС од страна на меѓународната заедница“, изјави Фатиќ за SETimes.
„Србија никогаш ...
нема да ја наруши стабилноста на Босна и Херцеговина“, рече Тадиќ на состанокот изминатиот викенд.
Тој нагласи дека овој нов почеток може да одбележи нова ера во унапредувањето на регионалната соработка.
Силајџиќ одговори:
„Многу е важно за босанскиот народ да го чуе ова“.
Двете држави имаат аспирации за пристапување во ЕУ, со надеж дека овој процес на помирување ќе помогне за унапредување на нивните заложби.
Аналитичарите велат дека Турција, исто така, ја зајакна својата позиција во врска со пристапувањето во ЕУ организирајќи го состанокот.
„Во согласност со своите растечки амбиции во надворешната политика, Турција сака да биде меѓу водечките надворешни фактори во Југоисточна Европа“, рече Рељиќ.
„Турција се потпира на меѓународната дипломатија, економските и финансиските проекти и своите традиционална врски во регионот, кои не се ограничени на државите со претежно исламска традиција.“
„Сигурно не е лесна работа да се дојде до оваа точка“, напиша Сами Кохен, колумнист за надворешната политика во турскиот весник Mилијет, во вторникот (27-ми април).
„Може да се каже дека архитект на овој состанок беше Давутоглу.“
Аналитичарката од Бања Лука Тања Топиќ ја поздрави декларацијата како силен чекор кон нормализирањето на регионалните односи.
Понатамошните политички иницијативи во овој правец, додаде таа, може да водат до ослабнување на националистичката екстремистичка политика во РС.
„Ако последните политички чекори напред во целиот регион бидат продолжени од Хрватска и особено од Србија, тогаш ваквите негативни реакции наскоро ќе бидат маргинализирани, а екстремистичките политичари во РС ќе станат само политички губитници“, изјави Топиќ за SETimes.
Договорот не помина без контроверзност.
Небојша Радмановиќ, српскиот член на претседателството на БиХ, рече дека декларацијата е спротивна на уставот бидејќи Силајџиќ ја потпиша без согласност на другите двајца членови на претседателството.
„Силајџиќ и министерот за надворешни работи, Свен Алкалај, беа во неофицијална посета на Истанбул, и затоа не можеа да потпишат никаков документ во име на БиХ“, рече Радмановиќ.
Таа реакција, рече Топиќ, „покажува оти водачите во РС чувствуваат дека губат еден вид ексклузивитет во односите со Србија“.
За време на состанокот, Ѓул го допре прашањето на важноста на воспоставувањето и одржувањето на регионалните односи.
„Балканот отсекогаш бил во мир и стабилност под еден покрив -- а овојпат покривот ќе бидат структурите на ЕУ и НАТО, на кои им придаваме голема важност“, рече тој.
„Нормализацијата на односите меѓу Србија и Босна и Херцеговина е од суштинско значење.“
Милан (71), пензионер од Белград, рече дека не е лесно за Србите да ги средат своите чувства кон Турција.
„Знаете дека првата асоцијација на Турција во Србија е -- дека сме биле под нивна окупација 500 години“, рече тој.
„Но, многу работи се променија.
Ако тие имаат евро или две да инвестираат во Србија сега, тогаш се добредојдени.“
