11/06/2009
САРАЕВО, Босна и Херцеговина (БиХ) -- Претставничкиот дом во средата (10-ти јуни) усвои пакет закони потребни за постигнување визна либерализација со ЕУ.
Премиерот Никола Шпириќ ги информираше пратениците за напредокот на БиХ кон безвизниот режим.
За таа цел, новата легислатива мора да биде одобрена и од Домот на народите.
Европската комисија одреди 174 услови што БиХ мора да ги спроведе.
Во другите вести од средата, шефот за надворешна политика на ЕУ, Хавиер Солана, предупреди дека одлуката на парламентот на Република Српска (РС) -- за прекин на пренесувањето на ингеренциите на државните институции -- го покренува прашањето на надлежностите на БиХ во неколку области.
Во извештајот пред Советот за безбедност на ОН Солана објасни дека ова значи дека секој иден трансфер на власта -- како подготовка за излегувањето на меѓународната заедница од БиХ -- ќе биде многу комплициран.
Тој, исто така, истакна дека иако националистичката реторика е во пораст, целокупната безбедносна ситуација се чини стабилна.
Високиот претставник Валентин Инцко го утврди 11-ти јуни како краен рок за парламентот на РС да ја повлече својата контроверзна одлука.
Тој вели дека резолуцијата е спротивна на Дејтонскиот договор и предупреди дека ќе ги искористи своите бонски надлежности за да ја поништи.
(Дневни аваз, РТРС, Срна, БХРТ - 10/06/09)
