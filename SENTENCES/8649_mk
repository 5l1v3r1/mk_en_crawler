07/12/2011
Дражен Ремиковиќ за Southeast European Times во Сараево -- 07.12.11
Експертите велат дека домашните производители во Босна и Херцеговина (БиХ) ќе се соочат со тешка ситуација бидејќи Хрватска ќе се приклучи на извозен пазар надвор од дофатот на земјата, поради новите регулативи.
Официјалните претставници на ЕУ потврдија дека е неопходно да се утврди една „адреса“ со која Брисел ќе може да комуницира. 
Моментно во БиХ, има 12 министерства за земјоделство, десет кантонски и две на ентитетите.
„Секое министерство води своја сопствена политика. 
Фармерите едноставно не знаат каде да се обратат“, рече за SETimes фармерот Атиф Малиќ од Јабланица.
Моментно, БиХ извезува челик, машинерија и алатки за ЕУ, додека извозот на храна е проблематичен поради хаотичната ситуација со администрацијата.
Властите во Сараево сакаат да формираат државно министерство за земјоделство, но политичарите од Република Српска (РС) велат дека тоа не е неопходно, тврдејќи дека некои функции ќе бидат однесени од РС на државно ниво, и ќе го заслабнат ентитетот.
Но, експертите проценуваат дека ова е најмал од проблемите со кои БиХ ќе се соочи кога Хрватска ќе влезе во ЕУ. 
Вистинските пречки со кои домашните производители ќе се соочат вклучуваат недоволен број опремени гранични премини, слабо опремени лаборатории за анализа, и недостаток на лиценци, кои се потребни за извезените производи да влезат на пазарот на ЕУ.
Жељко Маријан, директор на млекарницата Ливно, вели дека неговото претпријатие веќе почна да бара други пазари.
„Преку 60 отсто од нашите производи се извезуваат за Хрватска. 
Ќе изгубиме голем пазар поради нашата строга политика“, рече Маријан за SETimes.
Но, УНДП смета дека е скандалозно што никој не ги предупредил земјоделците и производителите во БиХ за опасноста.
„На пример, произведувате сувомеснати производи. 
За да извезувате во Хрватска морате до одите во Хрватска и да ги анализирате производите во нивните лаборатории и да добиете лиценца од нивната влада. 
Тоа е голем трошок и губење време. 
Така не функционира процесот на трговија“, рече за SETimes Недим Чатовиќ, шеф на УНДП во БиХ.
Тој додаде дека БиХ моментно не ги исполнува условите на ЕУ за трговија и затоа, производителите од БиХ и земјоделците нема да можат да извезуваат производи за Хрватска.
„Тоа се претежно млечни и месни производи“, истакна Чатовиќ.
Снежана Станковиќ, експерт за економија, со седиште во Бања Лука, рече дека двата основни проблеми ќе бидат квалитетот и квантитетот.
„Нашите лаборатории за тестирање на храната не ги исполнуваат стандардите на ЕУ. 
Хрватска е една од најважните пазари за БиХ и овој проблем ќе ескалира кога Хрватска ќе влезе во ЕУ“, рече Станковиќ за SETimes.
„Втората работа е квантитетот; БиХ нема да може да извезува неограничена количина производи во Хрватска, туку квотите ќе бидат строго регулирани. 
Со влегувањето во ЕУ, Хрватска автоматски ќе престане со актуелните увозни и извозни правила, кои се регулирани со билатерален договор“, заклучи Станковиќ.
Ивана Сучиќ, директорка на Хрватската агенција за трговска политика и меѓународни односи, изјави за SETimes дека Хрватска ќе ги откаже сите свои договори за слободна трговија, по влегувањето во ЕУ.
„Хрватска ќе се приклучи на заедничката трговска политика на ЕУ и ќе ги прифати договорните односи кои ЕУ ги склучила со трети земји. 
Тоа значи дека стоката ќе биде извезувана од БиХ за Хрватска во согласност со правилата и сите други земји на ЕУ“, рече Сучиќ.
Граничните премини се друг проблем кој го компликува извозот на БиХ. 
Според хрватскиот предлог, кога земјата ќе стане полноправна членка на ЕУ, целиот основен извоз од животинско и растително потекло од БиХ ќе може да поминува низ два граднични премини, Градишка и Бијаца. 
Моментно се отворени седум гранични премини со Хрватска.
Секој премин ќе мора да обезбеди постојани фито-санитарни и ветеринарни контроли.
Државната влада им даде инструкции на сите министерства за формулирање акционен план со цел да се избегнат негативните последици од пристапувањето на Хрватска во ЕУ, изјавија за SETimes од Министерството за надворешна трговија и економски односи на БиХ.
Игор Гавран, проект-менаџер во Трговската комора за надворешна трговија на БиХ, го смета ова за само декларативна мерка. 
Тој рече дека властите мора да реагираат итно за да спречат колапс на прехранбената индустрија на БиХ.
„За овој проблем се знае веќе една година, но ништо конкретно не е направено. 
Времето не истече, но се плашам дека ова ќе стане енормен проблем ако нешто не се направи итно“, рече Гавран за SETimes.
„БиХ нема да може да извезува скоро никакви животински производи освен риба, а вредноста на извозот за Хрватска е скоро 20 отсто од вкупниот извоз на БиХ“, додаде Гавран.
