05/10/2010
(Ројтерс, РФЕ/РЛ, Еуопсервер - 05/10/10; AФП, ДПА, ФТ, Економист, ТИМЕ, Гардијан, Њујорк тајмс, Еуроњус, Телеграф, Вол стрит џрнал, Еурактив, РФЕ/РЛ - 04/10/10)
Аналитичарите и дипломатите беа скептични во понеделникот (4-ти октомври) дека општите избори во Босна и Херцеговина (БиХ) минатиот викенд ќе помогнат да прекине политичкиот ќор-сокак и длабоко вкоренетите етнички поделби.
Бакир Изетбеговиќ, син на балканскиот воен водач Алија Изетбеговиќ, постигна изненадувачка победа во неделата, освојувајќи го местото на босанските муслимани во трипартитното претседателство. 
Умерен политичар и заменик-водач на главната Бошњачка партија за демократска акција (СДА), тој се чини решен да го замени Харис Силајџиќ од поекстремната Националистичка партија за БиХ.
Жељко Комшиќ, кандидат на мултиетничката Социјалдемократска партија (СДП), кој ги претставуваше босанските Хрвати во претседателството во изминатите четири години, ќе го задржи своето место уште четири години. 
Истото важи и за Небојша Радмановиќ од Сојузот на независните социјалдемократи (СНСД) на босанските Срби, кој го освои српското место уште еднаш откако го порази со тесна разлика својот противкандидат Младен Иваниќ.
Изетбеговиќ и Комшиќ, исто така, умерен политичар, промовираат обединета БиХ, додека партијата на Радмановиќ силно се противи на какви било чекори за таа цел и се залага за отцепување.
Водачот на СНСД Милорад Додик, кој победи на претседателските избори во Република Српска (РС) во неделата, откако беше премиер на ентитетот од 2006 година, постојано се заканува дека ќе распише референдум за независност.
Еден ден по изборите, американскиот Стејт департмент ги повика победниците во трките „да најдат заеднички јазик во поддршката на една подобра иднина“, за сите граѓани на БиХ.
„Со нетрпение го очекуваме формирањето влада која ќе биде посветена на решавањето на преостанатите уставни и други прашања, потребни за поставување на земјата на цврст пат кон евроатланската интеграција“, рече портпаролот на Стејт департментот, Филип Краули, за новинарите во понеделникот.
Наведувајќи ја практиката од изминатите 15 години, високиот претставник Валентин Инцко изрази сомневање дека ќе биде формирана национална коалиција пред февруари 2011 година.
„Повторно нема да имаме влада оваа година“, Ројтерс го цитираше високиот меѓународен претставник во БиХ.
Некои аналитичари велат дека постизборната ситуација нема да ги направи напорите за изнаоѓање заеднички јазик полесни од порано.
„Со вакви тврдокорни позиции, ќе биде тешко да се најде компромис“, различни извештаи го цитираа босанскиот политички аналитичар Харис Абаспахиќ. 
„Во исто време, понатамошната радикализација на ситуацијата нема да му помогне никому, бидејќи може да ја втурне РС во изолација.“
Среќко Латал, балкански аналитичар во Меѓународната кризна група, изрази надеж дека победата на умерен Бошњак, како Изетбеговиќ, кој вети дека ќе работи за стабилизирање на ситуацијата во БиХ, ќе помогне да се стави крај на политичкиот ќор-сокак.
„Се надевам дека [Изетбеговиќ] ќе донесе промени“, рече Латал. 
„Бидејќи ако имаме уште четири години како изминатите четири години, тоа ќе ја донесе земјата на работ на дезинтеграција. 
А мала е веројатноста земјата да се раздвои мирно.“
Ако дојде до тоа, целиот регион ќе биде погоден, според Јоанис Армаколас, директор на балканската оперативна група предводена од Центарот за стратегиски и меѓународни студии во Вашингтон и меѓународни студии во Вашингтон и атинскиот Грчки центар за европски студии.
„Заслабнатата и потенцијално нестабилна Босна неизбежно ќе ги врати взаемно засилените етнички проблеми на регионот повторно во преден план, бришејќи го напредокот постигнат во изминатите десет години“, списанието TIME го цитираше предупредувањето на аналитичарот.
