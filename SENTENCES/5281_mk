28/06/2010
Од Линда Карадаку за Southeast European Times во Приштина -- 28/06/10
Директорот на Косовската гранична полиција (КГП) Шабан Гуда вели дека силите се посветени на исполнување на својот мандат за следење и контрола на своите граници со соседите.
Дописничката на SETimes Линда Карадаку го интервјуираше Гуда во врска со најпроблематичните делови од границата со Србија, земја која не го признава Косово и ги смета неговите граници за административни граници.
SETimes:
Кој дел од границата не ја контролира КГП?
Шабан Гуда:
КГП е одговорна за сите гранични премини освен на Јариње и Берњак (Србија), каде што полицијата на ЕУЛЕКС сé уште има мандат.
Од 28-ми април КГП има мандат да ја следи косовската граница со Албанија, која е долга 113,55 километри, додека КФОР е задолжен за остатокот од границата.
Вкупната должина на косовската граница изнесува 743,55 километри.
Ситуацијата во делот на границата кој го контролира и следи КГП е мирна, но има одреден прекуграничен криминал.
SETimes:
Какви прекугранични договори постигнавте досега?
Гуда:
Имаме договор за прекугранична полициска соработка со Албанија и ги привршуваме деталите од договорот за полициска соработка со Македонија.
SETimes:
Што е со соработката со соседните земји во борбата против шверцот и организираниот криминал?
Гудa:
Има добра соработка во борбата против прекуграничниот криминал со сите соседни земји.
Најпроблематичен дел од границата е оној со Србија, бидејќи ние немаме соработка.
Не можеме да се бориме против прекуграничниот криминал без ваква соработка.
SETimes:
Каква е ситуацијата на границата меѓу Косово и Србија, на двата главни гранични премини кај Мердаре и во северниот дел од Косово?
Гудa:
Освен двата погранични премини во Јариње и Берњак -- сите стандарди за погранична контрола се применуваат на границата кај Мердаре, која е под конрола на КГП.
Има многу проблеми во северниот дел од границата, како што се илегалните премини, шверцот на стока и неконтролираното влегување на границата.
SETimes:
Косовските граѓани кои живеат близу до границата со Црна Гора протестираа поради одбележувањето на границата.
Колку тие влијаат на работата на КГП?
Гудa:
Еден од главните елементи за воспоставувањето контрола и следењето на границата е одбележувањето на граничната линија со соседните земји.
Овој проблем не постоеше со Албанија, не постои со Македонија, но сé уште имаме проблем со дел од границата со Црна Гора и Србија.
SETimes:
Кое е според вас решението за проблемот со контролата на границата со Србија во северно Косово?
Гудa:
Прашањето на контролата и следењето на границата во северниот дел на Косово е поврзано со целокупната безбедносна ситуација во овој дел.
Делумно решение не може да постои.
