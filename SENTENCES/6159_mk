29/07/2011
Мухамет Брајшори за Southeast European Times во Митровица – 29.07.11
Американските војници во КФОР во четвртокот (28-ми јули) дојдоа на северната граница на Косово и ја обезбедуваа областа околу Портата 1 кај Јариње, додека германските војници ја обезбедуваа Портата 31 кај Брњак.
Командантот на КФОР, генерал Ерхард Булер, издаде наредба да се преземе контролата врз границата, откако повеќе од 50 маскирани мажи, наводно вооружени Срби, ја запалија Портата 1.
Булер ги прогласи двата премини за воена област со ограничен пристап и ја одобри употребата на смртоносна сила за да се заштитат војниците на КФОР, цивилите и имотот.
„Не можам да исклучам друг обид, но се разбира, двете порти се прогласени за воени области со ограничен пристап и правилата на ангажманот се многу јасни“, рече Булер за Ројтерс.
КФОР објави во изјава дека постојат „потврдени извештаи за пукања врз персоналот на КФОР во областа“, за време на инцидентот во Јариње.
Булер додаде дека лицата неовластени да работат на премините или да преминуваат преку нив, не треба да бидат во нивната зона.
Главниот преговарач на Србија, Борко Стефановиќ, изјави дека КФОР дејствува надвор од Резолуцијата 1244 на ОН.
Српската влада издаде соопштение во кое вели дека при окупирањето на Јариње и Брњак, намерата била „да не се воспоставува закон и ред, туку да се наметне насилно, па дури и по цена на човечки животи, промена на целата реалност на севериот дел од покраината“.
Со пристигнувањето на војниците на КФОР на границата, косовската влада во четвртокот објави дека ситуацијата е под целосна контрола, но тензиите остануваат.
Премиерот Хашим Тачи й се обрати на нацијата со телевизискиот говор во кој ги осуди српските напади и го обвини Белград дека ги наредил и ги финансирал истите.
„Овие чинови на насилство се наредени, координирани и водени од највисоки политички структури на српската влада. 
Тоа е навистина жално“, рече Тачи.
Тој ја увери јавноста дека нема враќање и дека владата нема да дозволи делење на северно Косово.
Но, аналитичарите велат дека Косово влезе во својот најтежок период од прогласувањето независност пред три години.
Ситуацијата покажа недостаток на регионална стабилност и доверба меѓу Косово и Србија, изјави за SETimes Лумније Гаши, од косовскиот Институт за управување и јавна политика.
„Јасно им е на сите дека состојбата на статус кво во северно Косово повеќе не е одржлива и дека е потребно дејствување за да може да се промени конфликтното расположение таму“, рече Гаши.
Професорот по безбедносни студии Абдула Хајдари изјави за SETimes дека меѓународната заедница е загрижена и уморна од ќор-сокакот во северно Косово. 
Повеќето изјави од ЕУ, Велика Британија, Германија и Франција, рече Хајдари, не го осудуваат ова дејство, туку критикуваат како било планирано.
„Приштина ќе продолжи и ќе распоредува полицајци и цариници на северот, бидејќи постои мислење дека ако се откаже и се повлече, Косово ќе го изгуби северно Косово“. 
рече тој.
Косовската министерка за трговија и индустрија, Мимоза Кусари, изјави за РТК дека на Портата 31, косовските цариници се веќе распоредени и работат.
Тензиите пораснаа претходно оваа недела откако косовските безбедносни сили се обидоа да ја преземат контролата врз неколку гранични премини од српската погранична полиција. 
Косово ја обвини српската полиција дека не ја спроведува реципрочната забрана за српските производи што влегуваат во Косово и дејствува како паралелна безбедносна сила, примајќи наредби од Белград.
