04/10/2011
Бојана Миловановиќ за Southeast European Times во Белград -- 04.10.11
Новиот бран лоши економски вести од некои европски земји и Соединетите Американски Држави во текот на изминатите неколку месеци предизвика вознемиреност во Србија, чии жители веќе се борат со болната комбинација од ниски плати и високи цени.
Меѓу 2009 и почетокот на 2011 година, платите во јавниот сектор на Србија останаа замрзнати, додека во приватниот сектор истите паднаа за околу 10 отсто.
Во текот на истиот период, цената на централното греење во Белград скокна за 30 отсто, додека прехранбените продукти и артиклите, исто така, станаа поскапи.
Здружението на потрошувачи на Србија предупредува дека животниот стандард во земјата е сé понизок, при што месечните приходи сé помалку може да го покријат чинењето на просечната потрошувачка кошница.
„Растечката инфлација, заедно со намалувањето на бројот на вработените и просечните плати, ја прават ситуацијата уште полоша“, рече членката на управниот комитет на Здружението, Бранислава Дејановиќ, за SETimes.
Потрошувачите во соседните земји, додаде таа, уживаат пониски цени и заработуваат повеќе.
„Скапата држава, сé уште претежно монополското однесување, недоследноста во спроведувањето на регулативите и бавните промени во пазарните односи“, придонесуваат за економското блатиште, рече таа, наведувајќи го истовремено недостатокот на конкуренција од страна на српските бизнисмени.
„Иако има малопродажни синџири на српскиот пазар, ниту еден не може да ја разгори конкуренцијата со својата сила и ефтини брендови“, рече Дејановиќ.
Но, не се сите вести мрачни.
Според Народната банка на Србија, економијата се зајакнала меѓу јануари и јуни оваа година, во споредба со истиот период во текот на 2010 година, а извозот скокнал.
Проценките покажуваат дека Србија ќе регистрира 3 отсто раст на БДП до крајот на оваа година.
Според официјалните податоци, инфлацијата во Србија во јули беше 12,1 отсто и се очекува да паѓа во следните месеци.
Претставниците на Народната банка се надеваат дека ќе стигнат до едноцифрени бројки до крајот на годинава, па дури и дека ќе ја намалат за половина од сегашниот процент.
Но, економскиот аналитичар Мирослав Здравковиќ не е импресиониран.
Актуелните економски показатели и предвидувања едноставно не се многу охрабрувачки, рече тој за SETimes.
„Предвидувањето за пад на цените ќе резултира со пад на целокупното економско производство;
не само во Србија, туку и за економиите во развиените западни земји и во целиот балкански регион.
Ситуацијата од крајот на 2008 година, кога светската економска криза го погоди светот, сега се повторува“, рече Здравковиќ.
Јавните трошоци се во голема мера контролирани од ММФ, што значи дека нема да има простор за прекумерно трошење во следниот период, туку само за штедење.
Здравковиќ вели дека ниту општите избори во првата половина од 2012 година и претходната кампања нема да дозволат државата да троши премногу пари.
„Нема да има простор за големи изборни финансирања“, рече тој.
