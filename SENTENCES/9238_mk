10/05/2012
Мишко Талески за Southeast European Times во Скопјe -- 10.05.12
Протестите во близина на Скопје минатата недела ги исфрлија на површина проблемите во врска со регионалното ширење на вахабизмот. 
Околу 3.000 радикални исламисти протестираа во петокот (4-ти мај), барајќи ослободување на осомничените убијци на петмината Македонци.
Протестите започнаа по петочната молитва во Јајапашината џамија, а завршија пред зградата на владата и судовите. 
Насобраните демонстранти -- извикувајќи слогани како што се: „УЧК“, „Се гледаме на планините“ и „Голема Албанија“ -- фрлаа камења на полицијата и на канцелариите на скопската општина Чаир, чиј градоначалник, Изет Меџити, й припаѓа на владејачката албанска партија Демократска унија за интеграција (ДУИ).
„Јасно е дека тие не сакаат соживот -- нивните слогани ја изневеруваат целта за злоупотреба на исламот за создавање етнички чиста држава, што значи конфликт во регионот. 
Слоганите на поддршка на Демократската партија на Албанците, исто така, го изневеруваат учеството на некои политички партии за да се извлече корист од едно такво искористување на религијата“, рече за SETimes Иван Бабановски, поранешен професор по безбедносни студии.
Исламистите сега се организираат на социјалните мрежи како Фејсбук во многу градови низ цела Македонија.
Шукри Алиа, кој се наоѓа на црната листа на ЕУ и по кого трага македонската полиција за убиство и вооружени напади на две скопски полициски станици, ги води напорите за организирање нови протести. 
Полицијата соопшти дека тој, најверојатно, се крие во Косово.
Косовскиот министер за внатрешни работи, Бајрам Реџепи, рече дека ако се открие оти некој од осомничените за убиството се крие таму, истиот ќе бидат уапсен.
„Тоа е врз основа на протоколот за полициска соработка потпишан меѓу двете земји. 
Двете полициски сили ќе соработуваат на откривање на случајот“, рече Реџепи.
Но, портпаролот на косовскиот парламент, Јакуп Красниќи, побара сите Албанци во регионот заеднички да дадат политички одговор на последните апсења на Албанците во Македонија и во Србија. 
Тој упати предупредување до соседните држави: бидете внимателни како ги третирате Албанците бидејќи нивната позиција сега не е како во минатото.
„Некои луѓе не можат да го поднесат напредокот на позицијата на Албанците и го држат регионот под тензија“, рече Красниќи.
Но, аналитичарите и македонската јавност се едногласни дека протестите на исламистите се со цел дестабилизација на Македонија пред самитот на НАТО во Чикаго подоцна овој месец.
„Ги повикуваме албанските политички водачи порешително да ги осудат исламските протести против Македонците. 
[Сé] додека нелегалното грчко вето за членството на Македонија во НАТО продолжува, постои длабока загриженост дека исламските терористи во Македонија ќе се обидат да ја дестабилизираат земјата обидувајќи се да предизвикаат војна“, рече Мето Колоски, претседател на Обединетата македонска дијаспора.
Превентивното дејствување сега е клучно, според Фросина Ременски, професор по безбедност. 
Но, превенцијата изискува уште поголема соработка меѓу регионалните држави надвор од ситните политики, како и меѓу безбедносните служби.
„Хармонизирањето на легислативата меѓу сите регионални држави и заедничките превентивни антитерористички активности, заедно со постојните антикризни економски политики, во голема мера ќе ја намалат можноста многу поединци да се приклучат на каузата на радикалните исламисти“, рече Ременски за SETimes.
Некои аналитичари во регионот се сега загрижени од евентуални повторни обиди за присилно отцепување на западна Македонија.
„Постојат паравоени групи чија крајна цел е да почнат граѓанска војна, а потоа да ја интернационализираат кризата за меѓународната заедница да ја заземе нивната страна“, изјави за локалните медиуми Јоанис Микалетос, директор на Светската мрежа за безбедност на Југоисточна Европа.
Според безбедносните експерти, има околу 5.000 радикални исламисти со борбено искуство од војните во Босна и Херцговина (БиХ), Косово и Македонија.
Џевад Галијашевиќ, член на Експертскиот тим на Југоисточна Европа за борба против тероризмот и организираниот криминал, рече дека следбениците на вахабизмот се далеку повеќе и се закана за регионалниот мир и од друг аспект.
„Прво, тие се обидуваат да создадат паника, потоа меѓуетнички конфлит, а потоа создаваат ,Зелена дијагонала’ [поврзани територии во регионот под нивна контрола] кои [добиваат] поддршка од моќните исламски држави“, рече Галијашевиќ.
„Тоа што го направија во Македонија може да се случи во секој момент тука [во БиХ]. 
Тоа значи отворање втора проблематична точка на Балканот, и убивањето незаштитени цивили е начин на кој тие дејствуваат. 
Потенцијалниот виновник се крие во масата на 100.000 вахабисти во БиХ“, рече Галијашевиќ.
„Со оглед на фактот дека вахабистите се организирана структура во БиХ и во Македонија, тие треба да бидат забранети“, додаде тој.
Галијашевиќ, понатаму, тврди дека регионалните земји треба да ги пресечат финансиските канали на вахабистите, и да ги уапсат водачите и најистакнатите членови кои се залагаат за насилство.
„Традиционално, умерениот ислам е најприфатлив за Албанците. 
Другите порадикални форми не се дел од нивните религиозни традиции. 
Со оглед на тоа што во изминатите години имаше големи позитивни промени во демократското разбирање на Албанците, не очекувам масовно прифаќање на таа религиозна идеологија“, рече за SETimes Ризван Сулејмани, професор на Државниот универзитет во Тетово.
