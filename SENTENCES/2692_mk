09/12/2005
Од Игор Јовановиќ за Southeast European Times во Белград – 09/12/05
Главниот обвинител на ОН, Карла дел Понте, во четвртокот (8-ми декември) во Белград изјави дека треба да поднесе извештај за соработката на Србија и Црна Гора со Хашкиот трибунал до Советот за безбедност на ОН следната недела. 
Таа рече дека се надева оти активностите на владата во текот на следните денови ќе й дадат причина да даде попозитивна оценка од минатата година.
Извештајот на Дел Понте е многу важен за Србија и Црна Гора бидејќи разговорите за Спогодбата за стабилизација и асоцијација (ДСА) би можеле да бидат прекинати во недостаток на целосна соработка со Меѓународниот кривичен трибунал за поранешна Југославија (МКТЈ). 
Недоволната соработка не претставува автоматски притисок врз преговорите за ДСА, но претставува опција која Европската комисија (ЕК) може да ја искористи во кој било момент од разговорите.
Дел Понте истакна дека очекува поголема и подобра активност. 
„Ние сме сигурни дека можеме да го најдеме [Раткo] Младиќ“, рече таа на заедничката прес-конференција со српскиот премиер Воислав Коштуница. 
Дел Понте истакна дека Младиќ и Радован Караџиќ не се единствените бегалци кои ги бара Трибуналот -- споменувајќи ги и Здравко Толимир, Милан Хаџиќ и Стојан Жупњанин. 
Таа рече дека владата е таа што треба да утврди кој им помага на бегалците да го избегнат апсењето, додека МКТЈ има намера да им помогне на властите во тоа.
Инспекторите на МКТЈ сé уште не добиле целосен пристап до одредени документи во Србија, рече таа, додавајќи дека ова претставува вид опструкција. 
Како одговор на ветувањето на Коштуница за обезбедување на неограничен пристап до нејзините архиви и испраќање на потребните документи до МКТЈ, Дел Понте рече дека ќе испрати група правни експерти и инспектори во Белград и се надева оти тие ќе добијат пристап до сите релевантни документи, вклучувајќи ги и оние во воените архиви.
Коштуница истакна дека српските власти работат со Трибуналот, додавајќи дека „само оние кои ја изедначуваат соработката со само еден од нејзините аспекти, апсењето на обвинетите, може да речат дека немало соработка пред април“.
„Ќе бидам многу позадоволен ако нашите обврски кон Трибуналот бидат целосно исполнети“, рече Коштуница, додавајќи дека владата „очигледно сака да ја финализира оваа соработка, без попречување или спречување на правдата“.
