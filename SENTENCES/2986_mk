13/03/2006
Од Георги Митев-Шантек за Southeast European Times во Белград – 13/03/06
Српскиот министер за финансии, Млаѓан Динкиќ, предизвика бранување во јавноста со неодамнешниот повик за смена на сите судии во Србија, велејќи дека му е доста од корупцијата и пристрасните пресуди.
Неговиот повик предизвика осуда кај судиите и обвинителите, како и помеѓу политичките противници на Динкиќ.
Дури и коалициските партнери на министерот беа критички настроени.
Министерот за надоврешни работи, Вук Драшковиќ, рече дека идејата потсетува на времето на Милошевиќ.
Дури и да е екстремна изјавата на Динкиќ, сепак, проблемите во српското судство се реални.
Јавноста го голема мера го дели ставот дека системот е неправеден, бавен, неефикасен и, во голем степен, корумпиран.
По стишувањето на скандалот, владата одлучи да понуди предлог за судските реформи.
Откако ќе биде усвоен новиот устав, сите судии ќе бидат назначени на петгодишен мандат.
Потоа, најдобрите судии ќе добијат постојан мандат.
Судиите-кандидати ќе бидат предложени од Високиот судски совет - од кои половина членови ќе бидат судии - и за нив ќе одлучува парламентот.
Обвинителите ќе добијат поголема независност отколку сегашните истражни судии, и ќе биде дозволено договарање помеѓу спротивставените страни без учество на судот.
Јавниот обвинител во Србија, обвинителот за воени злосторства и обвинителот за организиран криминал ќе бидат назначени од парламентот.
Мрежата на судови ќе биде намалена, но ќе биде воведен нов Врховен казационен суд, додека апелационите судови во голема мера ќе ја преземат сегашната функција на Врховниот суд на Србија.
Со оваа стратегија, вели владата, независното донесување одлуки во судството ќе се постигне до 2011 година.
Правничката асоцијација на Србија, која го обвини Динкиќ за обид „да го растури судството“ ја критикуваше владината стратегија.
Истата истакнува дека Високиот судски совет не е дефиниран како независно тело, додека Уставниот суд се дефинира како законодавно тело.
Обвинителите, пак, и понатаму ќе бидат поврзани со извршната власт.
Според Весна Ракиќ-Водинелиќ, директорката на Институтот за компаративно право во Белград, владата подобро ќе биде да го спроведе веќе постојниот, но претежно заборавен, закон за лустрација.
Ако беше спроведен, законот ќе доведеше до смена на стотици судии вмешани во изборни местенки и монтирани судски процеси во времето на режимот на Милошевиќ, како и на некои кои биле едноставно некомпетентни.
Но, едноставно не постоеше политичка волја за тоа.
Комисијата за лустрација формирана како резултат на законот престана да функционира, со оглед на тоа што пратениците не избираа нови членови.
Ниту еден случај не е спроведен до крај.
Можеби не е за изненадување тоа што властите се двоумат да ги укинат механизмите што можат да им бидат од корист.
Според истражувањето на Центарот за демократија и помирување во Југоисточна Европа, само уште една друга земја во Западен Балкан - Албанија - има усвоено закон за лустрација.
Во Хрватска, парламентот предложи нацрт-закон, но никогаш не го усвои.
Ниту Босна и Херцеговина и Македонија не стигнаа дотаму.
Покрај тоа, дури и кога ќе се подготви легислатива, невладините организации и претставниците на оние што беа жртви на поранешните режими се исклучени од процесот и недостига јавна дебата.
