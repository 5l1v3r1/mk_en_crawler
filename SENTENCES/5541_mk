04/03/2010
Од Линда Карадаку за Southeast European Times во Приштина -- 04/03/10
Неодамнешната студија на Галуп интернешнал во Косово беше студија со контрадикторности.
Повеќето испитаници -- 67 отсто -- се задоволни од нивниот животен стандард, но сепак бараат нешто подобро во странство.
И додека на владата се гледа со високо ниво на доверба, скоро девет од десет косовски Албанци ја сметаат за корумпирана, според истражувањето.
Роберт Мачин, директор на Галуп Европа, ги претстави заклучоците во Приштина на 26-ти февруари.
Извештајот се нарекува „Корените на несогласувањето:
Голем оптимизам наспроти предизвиците за плодовите од независноста да ги почувствува секој Косовар“.
И покрај предизвиците, две третини од испитаниците имаат надежен поглед на неодамнешните настани во државата, според студијата.
Авни Зогиани, од невладината Коху, рече дека оптимизмот се базира на двегодишната независност на Косово по долг период репресија.
Позитивните чувства, рече тој, не треба да се сметаат за пофалба на владините институции.
„Немаме оптимизам тука заснован на реалната ситуација“, рече Мимоза Кусари Лила, заменик-претседател на Сојузот за Ново Косово (АКР).
Од другата страна на медалот, студијата покажа дека процентот на граѓани кои веруваат оти корупцијата ја компромитирала владата пораснала од 71 отсто во 2006 година на 83 отсто во 2008 година.
Организираниот криминал, исто така, останува проблем, при што само 25 отсто рекле дека веруваат оти властите прават сé што можат во борбата против истиот.
Свесен за овој недостаток на доверба, премиерот Хашим Тачи на 26-ти февруари објави дека се формира специјална оперативна група која ќе организира претставници на властите во тековните борби против криминалот.
„Сакам да ве поканам сите, без никакво колебање -- министри, владиниот кабинет, вицепремиери -- да ги одобрат овие мерки како конкретен доказ на нашата владина посветеност на борбата против корупцијата, организираниот криминал и сите негативни феномени“, й рече Тачи на својата влада, најавувајќи ја оперативната група.
Исто толку проблематична за испитаниците беше невработеноста, при што околу 44 отсто рекоа дека имаат сериозни проблеми да најдат работа.
Ова беше особено карактеристично за младите луѓе.
Процентот на Албанците кои ја сметаат независноста како добра работа падна, според Галуп, од 93 отсто на 75 отсто, додека 80 отсто од косовските Срби ја критикуваат.
„Оценките на луѓето за независноста на Косово може да се толкува како „време е да се отрезниме“, по забавата за отцепувањето“, според извештајот на Галуп.
Мнозинството косовски Албанци (80 отсто) и косовски Срби (64 отсто) веруаат дека Србија никогаше нема да го признае Косово.
Истражувањето, исто така, покажа дека Србите во Косово не се чувствуваат заштитени од Белград.
Околу 60 отсто рекле дека српската влада слабо, па дури и лошо работи, во поглед на заштитата на нивните интереси.
Според истражувањето, косовските Албанци остануваат најсилна популација во регионот во поглед на поддршката за НАТО и ЕУ, макар што довербата во втората драстично паѓа.
Генерално, има повеќе доверба во НАТО отколку во верските организации, откри Галуп.
Според истражувањето, 48 отсто од испитаниците веруваат дека ЕУ е виновна за тоа што Косово ја пропушти визната либерализација, додека само 15 отсто ја обвинуваат владата и политичарите.
Кусари Лили од АКР вели дека Косово останува „во процес на оправдување пред странците дека заслужуваме подобро“.
