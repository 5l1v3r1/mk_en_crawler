19/10/2012
Енди Дабилис за Southeast European Times во Атина -- 19.10.12
Премиерот Антонис Самарас во четвртокот (18-ти октомври) беше во Брисел, изнесувајќи ги своите аргументи пред водачите на ЕУ за продолжување со финансиската помош за банкротираната економија на неговата земја, додека 70.000 Грци излегоа на улиците на Атина, протестирајќи против новиот круг мерки на штедење како услов за помошта.
Демонстрациите беа нарушени со судирите меѓу полицијата и групите млади луѓе и маскирани анархисти, кои се бореа во центаралната област на плоштадот Синтагма. 
Демонстрантите фрлаа молотови коктели, камења и шишиња, додека полицијата одговори со солзавец и шок-бомби. 
Едно 65-годишно лице почина од инфаркт, на маргините од најинтензивните борби, како што информираа властите.
Демонстрациите и генералниот штрајк беа организирани од двата најголеми синдикати во земјата, кои ги претставуваат јавните и приватните работници, и вклучуваа мирен марш на 17.000 луѓе во Солун.
Тоа беа трети демонстрации во изминатиот месец -- демонстрантите се вознемирени поради тоа што Самарас и неговите коалициски партнери не ги исполнуваат ветувањата од предизборната кампања дека ќе се спротивстават на кратењата на платите, даночните зголемувања и намалувањата на пензиите, што ги побара Тројката на ЕУ-ММФ-ЕЦБ во замена за заемите за спас.
Владата, и покрај одредената резервираност во врска со отпуштањето на јавните работници и намалувањата на отпремнината, е близу до постигнување договор со претставниците на Тројката за 13,5 милијарди евра кратења на расходите и даночни зголемувања.
Tројката го задржа заемот од 31,1 милијарди евра, кој е последен од првата серија од 109 милијарди евра, а ја држи во неизвесност и втората финансиска помош од 130 милијарди евра, додека владата не спроведе повеќе реформи.
„Лути сме. 
Сакаме луѓето во другите земји да видат што се случува тука“, рече за SETimesВенеција Бенедеку (45).
Самарас се обидува да ги убеди Грците дека овој круг на мерки на штедење ќе биде последен, истовремено покажувајќи дека Тројката ја става државата на патот кон заздравувањето.
„Во моментов нема друг избор“, рече за SETimesАнтонис Клапсис, шеф на истражувањето во Институтот за демократија Константинос Караманлис, експертска група за конзервативната партија на Самарас, Нова демократија.
Самарас сé уште се надева дека Тројката ќе му даде уште две години, до 2016 година, за намалување на дефицитот од 9,3 на 3 проценти, горната граница на еврозоната, и спроведување на реформите.
Неодамнешна анкета покажа дека 72 отсто од Грците се спротивставуваат на финансиската помош поради придружните мерки на штедење. 
Но, скоро исто толку сакаат Грција да остане во еврозоната, контрадикција што дополнително ја зголемува конфузијата.
„Ова беше за да се испрати порака до Самитот на ЕУ дека тие не можат да продолжат да го присилуваат народот во општеството да продолжи со намалување на својот животен стандард. 
Тие мора да сфатат дека е невозможно да се продолжи на ваков начин“, рече заSETimesВасилис Ксенакис, секретар за национални прашања во АДЕДИ, синдикат што ги претставува јавните работници.
Тука се работи за нешто повеќе отколку само за судбината на Грција. 
Остануваат стравувањата дека ако Грција ја напушти еврозоната, целиот блок може да биде загрозен.
Но, за многумина во Грција единствено важно е само како да се преживее кризата која не покажува знаци на крај.
„Овие протести се развиваат брзо“, рече за SETimesАнтонис Симотас (30), кој е самовработен. 
„Ова ќе заврши со насилство.“
