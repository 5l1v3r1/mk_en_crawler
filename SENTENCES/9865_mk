12/03/2013
Мухамет Брајшори за Southeast European Times во Приштина -- 12.03.13
Приштина се очекува да добие одобрение пред крајот на јуни за почеток на преговорите со Европската комисија за спогодба за стабилизација и асоцијација, која ќе биде прва спогодба меѓу Косово и ЕУ и пресвртница во напорите за европска интеграција на земјата.
Претседателот на Европската комисија, Жозе Мануел Баросо, рече дека сега е време Косово да го забрза темпото на реформите, што ќе води до одлука за отпочнување преговори за спогодбата.
„Европската комисија е посветена на издавање преговарачки директиви за спогодба со Косово оваа пролет, под услов Косово да постигне понатамошен основен напредок во преостанатите приоритети, идентификувани во минатогодишната физибилити студија“, рече Баросо.
Баросо, кој се состана со косовскиот премиер Хашим Тачи во Брисел минатиот месец, рече дека Косово постигна напредок во реформите во својата јавна администрација, заштитата на малцинствата и владеењето на правото, но властите мора допрва да ги решат трговските прашања што ги бара ЕУ.
Трговските реформи вклучуваат реструктуирање на Министерството за трговија и индустрија, подготвување анализа на влијанието во врска со трговските аспекти од спогодбата за пристапување и спроведување на законската рамка за трговската конкурентност на земјата на надворешниот и внатрешниот пазар.
Тачи рече дека Косово ќе работи со ЕУЛЕКС за продолжување на реформите во владеењето на правото и борбата против корупцијата, двете прашања што ЕУ ги смета за клучни во проценката на напредокот на државите што бараат членство.
„Свесни сме дека мораме да направиме повеќе за зголемување на довербата на јавноста во институциите“, рече Тачи.
Асад Гаши, истражувач во приштинскиот Институт за меѓународни и европски студии, изјави заSETimes дека владата презема дејства во врска со трговските реформи што сè уште не се спроведени, но поголеми предизвици остануваат во владеењето на правото и јавната администрација.
„Еден од критериумите е да се покаже јасна посветеност на постигнувањето резултати во борбата против организираниот криминал и корупцијата, а ние сè уште не сме постигнале напредок во овој поглед“, рече тој.
Фисник Гаши, професор за европски прашања на Универзитетскиот колеџ ИСПЕ во Приштина, изјави заSETimes дека односите со ЕУ се под влијание на волјата на Косово да ги спроведе потребните реформи и поделеноста внатре во ЕУ во врска со политичкиот статус на Косово.
Членките на ЕУ Шпанија, Грција, Романија, Словачка и Кипар не го признаваат Косово.
„Напредокот [мора да се измери] со претворање на политичката волја во конкретни чекори преку спроведување на сите обврски што му се потребни на Косово за да ги продлабочи односите со ЕУ“, рече Гаши.
Гаши додаде дека Косово треба да се фокусира на подобрување на ефикасноста на својата влада преку реформи во јавната администрација, владеењето на правото и бескомпромисна борба против организираниот криминал и корупцијата.
