12/05/2006
(AП, ХИНА, АФП, официјална веб-страница на Европската народна партија -Европските демократи - 11/05/06)
Изразувајќи надеж дека Европската комисија (ЕК) ќе може да ги отвори разговорите за правдата, слободата и безбедноста со Хрватска на почетокот од 2007 година, висок официјален претставник во Брисел во четвртокот (11-ти мај) рече дека ЕУ ќе й помогне на земјата со подготовките во оваа област.
Хрватска се надева на пристап до 2009 година.
Таа ги отвори разговорите за членство со Унијата на 3-ти октомври 2005 година.
Прва фаза од процесот на преговорите, позната како проверка, започна 17 дена подоцна.
За време на оваа фаза се проценува дали легислативата на земјата е компатибилна со acquis communitaire на Унијата.
Проверката за поглавјето на преговорите што се однесува на правдата, слободата и безбедноста беше завршена на крајот од февруари и ЕК се очекува наскоро да ги заврши соодветните извештаи.
Тоа ќе им овозможи на официјалните претставници во Брисел да отворат разговори со Загреб за ова поглавје на почетокот од 2007 година, рече во четвртокот заменик-претседателот на ЕК, Франко Фратини, по разговорите со хрватскиот министер за внатрешни работи, Ивица Кирин.
„Ние имаме намера да го забрзаме процесот отворајќи го патот за започнување на конкретни преговори“, АП ја цитираше изјавата на Фратини, кој е, исто така, и комесар на ЕУ за слобода, правда и безбедност, за новинарите во Брисел.
Поглавјето за правдата, слободата и безбедноста покрива широк спектар прашања, вклучувајќи ги и барањата за азил, визниот режим и миграциите.
Заштитата на границите, борбата против тероризмот, судската соработка и соработката помеѓу царинските власти во земјите и полицијата, исто така, се вклучени во ова поглавје.
ЕУ ќе й помага на Хрватска во нејзината борба против организираниот криминал, корупцијата и трговијата со дрога, како и во заштитата на границите, хрватската новинска агенција ХИНА го цитираше Фратини.
Конкретните мерки во кои Унијата ќе помага вклучуваат и регрутирање и обука на гранични стражари и развивање на „сеопфатна стратегија“ за борбата против организираниот криминал.
Фратини, исто така, рече дека ќе изврши притисок за договор помеѓу Хрватска и агенцијата против наркотиците на ЕУ за подобрување на соработката во борбата против шверцот со дрога.
Кирин истакна дека Хрватска ги спроведува мерките за воспоставување на шенген граничен режим и побара од ЕУ да помогне во обезбедувањето на опрема за граничната полиција и заштита на морските пристаништа од криминалните банди и терористите, објави ХИНА.
Исто така во четвртокот, европските конзервативци ја изразија својата силна поддршка за напорите на Хрватска за влез во ЕУ до 2009 година.
„Ние даваме силна поддршка за владата на премиерот Иво Санадер и покрај тоа што знаеме дека распоредот е секако амбициозен, ние го поддржуваме ова“, рече Ханс-Герт Поетеринг, водачот на Европската народна партија (ЕНП) во хрватскиот крајбрежен град Сплит.
Тој говореше на отворањето на дводневниот состанок на ЕНП и европските демократи, кои заедно ја формираат најголемата политичка групација во Европскиот парламент.
На Хрватска се гледа како на модел од страна на другите земји на Балканот, кои внимателно ги следат настаните, рече поранешниот комесар за земјоделство на ЕУ, Франц Фишлер, кој е моментно советник на Санадер за разговорите за пристапот.
„Ако сите во Европа имаат ист став за Хрватска и нашата перспектива во [EУ] како ЕПП-ЕД и Поетеринг, тогаш нема од што да се плашиме“, АФП го цитираше Санадер.
