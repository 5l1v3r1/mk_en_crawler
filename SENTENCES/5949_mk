14/03/2011
Од Мухамет Брајшори за Southeast Euroepan Times во Приштина – 14/03/11
Меѓународниот цивилен претставник и Специјален претставник на ЕУ за Косово, Питер Фејт, ја дефинира својата примарна функција како поддржување на надгледуваната независност на Косово, и истовремено задржување на неутралноста во врска со статусот на Косово, како дел од своите секојдневни обврски.
Одобрување на буџетот, процесот на децентрализација, преговорите со Белград и економскиот развој се приоритетите на новата влада, рече тој за SETimes.
SETimes: Ги повикавте косовските политичари да го исклучат од идната влада секој кој е обвинет или е под истрага. 
Дали беше остварена таа цел?
Питер Фејт: Имајќи го на ум нејзиниот меѓународен кредибилитет, косовската влада треба да биде составена од политичари кои имаат висок интегритет. 
На Косово му треба посветено водство кое ќе биде за пример.
SETimes: Кои се најголемите предизвици со кои се соочува новата влада?
Фејт: Итно е усвојувањето на буџетот за следната фискална година. 
Владата треба да дејствува брзо и решително во врска со своите реформски приоритети, особено за зајакнувањето на јавната администрација, зајакнувањето на владеењето на правото и гарантирање на интеграцијата на сите заедници.
Процесот на децентрализација ќе продолжи, мора да биде формирана новата општина на северна Митровица и треба да биде дефинирана целосната рамка за заштитата на верското и културното наследство.
Новата влада ќе мора да работи напорно за да ја оправда довербата на граѓаните и да ги исполни своите ветувања за подобра иднина. 
Фокусот сега треба да биде ставен на прашањата што се важни за повеќето граѓани -- работните места, здравствените услуги и училиштата.
Eкономскиот развој претставува главен приоритет. 
Ја поздравуваме посветеноста на новата влада на приштинско-белградскиот дијалог, кој се надеваме дека ќе донесе напредок во прашањата за квалитетот на животот, кои им се важни на луѓето тука.
SETimes: Приштина и Белград започнаа разговори на 8-ми март. 
Каков очекувате да биде исходот?
Фејт: Дијалогот претставува можност Приштина и Белград да решат некои практични прашања од взаемен интерес. 
Двата ќе имаат корист од конструктивниот дијалог, што се однесува до нивната европска перспектива.
SETimes: Како процесот ќе влијае на наводите на [членот на Европскиот парламент] Марти и дали ЕУЛЕКС наскоро ќе спроведе истрага?
Фејт: Извештајот на г-дин Марти треба да се сфати сериозно. 
Луѓето имаат право да знаат што се случило или што не се случило. 
Јас се надевам дека сите релевантни организации, институции и поединци ќе одговорат без одложување на барањето на ЕУЛЕКС за доказ.
Ги повикувам надлежните власти да преземат соодветни мерки за заштита на сведоците. 
Сега судските власти се оние што треба да одлучат за продолжување со понатамошна истрага, ако се смета за соодветна.
Целосно ја поддржувам улогата на ЕУЛЕКС во врска со ова прашање, но само тие можат да коментираат за напредокот на нивната прелиминарна истрага.
SETimes: Косово сé уште не го одобри буџетот, и владата го одложи зголемувањето на платите. 
Има многу гласини дека ако владата го направи тоа, ИЦО ќе ја блокира одлуката. 
Каква е вашата улога и како ќе реагирате ако парламентот го одобри буџетот со зголемувањето. 
Дали ќе го одложите буџетот?
Фејт: Косовските институции се одговорни за сопствените одлуки, а јас им давам совет. 
Не мислам дека ќе му помогне на Косово ние да не им дадеме простор на институциите на земјата да носат одлуки и да видат резултати.
Приходите треба да ги покријат трошоците и важно е да се почитуваат меѓународните договори. 
Сега ќе има процес во собранието на расправа околу буџетот и ќе видиме како ќе помине.
SETimes: Србите од југот на земјата учествуваа на изборите, и ги избраа своите претставници во парламентот и владата, но не и на северот. 
Дали Косово се соочува со поделба не само меѓу југот и северот, туку и меѓу самите Срби?
Фејт: Учеството на српската заедница во локалните избори во 2009 година и општите избори во 2010 година беше резултат на тешка работа од страна на косовските власти за создавање нови општини, кои ќе й овозможат на заедницата на косовските Срби да има поголемо влијание во донесувањето на важните прашања, и да ги вклучи косовските Срби во централните институции.
Сé поголем број луѓе од заедницата на косовските Срби сметаат дека можат да имаат корист од учеството во политичкиот живот на Косово. 
Сега владата работи на тоа да допре до северно Косово на истиот начин. 
Меѓународната заедница во целост е многу јасна дека територијалниот интегритет на Косово мора да се почитува.
SETimes: Што мислите за тоа што аналитичарите велат дека Косово е изолирано од ЕУ, без визна либерализација, без Договор за стабилизација и асоцијација, и сега со трговски бариери со ЕУ?
Фејт: ЕУ -- сите 27 земји-членки -- остануваат цврсто посветени на европската перспектива на Косово, која беше демонстрирана преку финансиската помош за реформите и најголемата цивилна мисија распоредена досега, мисијата ЕУЛЕКС.
Косово постигнува напредок во својот процес на интеграција во ЕУ, за исполнување на критериумите за визната либерализација, договарањето на трговските договори и учеството во Дијалогот за стабилизација и асоцијација; тоа е понекогаш болен процес на реформи и промени, но со долгорочна корист. 
Мислам дека ова е многу активен ангажман, а не изолација.
SETimes: Што мислите дека ќе се случи кога независноста на Косово повеќе нема да биде надгледувана од меѓународната заедница:
Фејт: Визијата што ја делат косовските власти и меѓународната заедница е мирно, одржливо, демократско и мултиетничко Косово, кое придонесува за регионалната стабилност. 
Целата моја работа е насочена кон тоа ова да стане долгорочна иднина за Косово.
