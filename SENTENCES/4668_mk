15/04/2009
Од Христос Рингас за Southeast European Times во Атина – 15/04/09
Грчката владејачка партија, Нова демократија (НД), има слабо мнозинство од едно место во парламентот. 
Со оглед на тоа што еден од нејзините пратеници е под истрага за наводно примање мито, тоа мнозинството сега е загрозено, што ја зголемува веројатноста за нови избори.
Пратеникот Аристотел Павлиди, наводно побарал мито од бродосопственик во замена за субвенционирани бродски линии -- индицент кој се вели дека се случил додека тој бил егејски министер. 
Само парламентот може да ги испитува актуелните или поранешните министри и пратениците на 7-ми април гласаа за формирање специјална комисија која ќе ги испита своите обвинети колеги.
Ова не е првиот етички заплет за владата на премиерот Костас Караманлис. 
Скандалот во септември 2008 година во врска со илегалната замена земјиште помеѓу владата и манастирот Ватопеди доведе до оставка на двајца министри и парламентарна истрага. 
Грчките даночни обврзници изгубија 100 милиони евра во сомнителниот договор.
Скандалите направија посебна штета бидејќи дојдоа во време на штедење за јавноста. 
Администрацијата на Караманлис воведе даночни зголемувања за оние со високи приходи и замрзнување на платите во јавниот сектор, потези кои наидоа на бучен отпор. 
Премиерот инсистира дека неговата политика е вистинската, велејќи дека е загрижен само за она што е „корисно за земјата“, а не за она што се сака. 
Но, следот на скандалите го поткопа моралниот авторитет на владата.
Караманлис сепак останува релативно популарна личност. 
Анкетата на Eкатерини покажа дека 42 отсто од Грците гледаат во него најдобар избор за премиер, наспрема само 33 отсто за неговиот главен ривал, водачот на ПАСОК Јоргос Папандреу.
Сепак, кога станува збор за нивните политички партии, мислењето е спротивно. 
Истата анкета покажа дека ПАСОК води пред НД за повеќе од седум процентни поени -- 41,5 отсто наспрема 34 отсто.
Останува нејасно дали ПАСОК е во позиција да профитира од проблемите на владата. 
Левичарската опозициска партија сé уште не е заздравена од сопствената внатрешна поделеност, при што проевропските социјалдемократи се спротивставени на популистичките националисти. 
Папандреу и неговата партија не можеа да ја искористат ранливоста на НД на општите избори во 2007 година, што резултираше со втор мандат за Караманлис.
Покрај ова, лошата економска ситуација може да му оневозможи на ПАСОК да им вети на гласачите голема промена на политиката. 
Истакнати личности во партијата, како што е Ана Диамантополу, признаа дека непопуларните строги мерки сепак се неопходни.
Караманлис, во меѓувреме, бара коалициски партнери во случај да се изгуби мнозинството од едно место на НД. 
Но, досега тој не најде партнери. 
Двете помали партии, Коалицијата на радикалната левица (СИРИЗА) и десничарската Народен православен собир (ЛАОС) ја отфрлија идејата за здружување како со НД, така и со ПАСОК.
