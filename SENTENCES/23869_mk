19/05/2009
AТИНА, Грција -- Силни експлозии ја потресоа Атина и северниот град Солун рано во вторникот (19-ти мај), оштетувајќи две нови полициски станици, но повредени немаше, објавија медиумите.
Една бомба експлодираше во атинското предградие Пентелис, каде што полициската станица беше отворена изминатиот викенд.
Втората ја потресе новоизградената полициска станица во Солун.
Анонимен повик до еден локален весник предупреди за бомбашките напади, но полицијата немаше време да ги деактивира направите.
Подоцна, новопојавената терористичка група која се нарекува „Заговор јадро на огнот Атина-Солун“, ја презеде одговорноста за нападите.
Во другите вести, Грција го потврди својот прв случај на свински грип доцна во понеделникот.
Медицинските тестови покажаа дека студент кој се вратил од САД изминатиот викенд бил инфициран со вирусот Х1Н1, изјави на прес-конференција заменик-министерот за здравство Јоргос Папајоргос.
Состојбата на студентот се следи во една атинска болница.
Исто така во понеделникот, обвинителот поднесе обвинение против „сите одговорни страни“ за кривични прекршоци во врска со договор за недвижен имот меѓу државата и манастирот Ватопеди на планината Атос.
Во обвинението не е наведено ниту едно конкретно лице, но се смета за важен чекор кон евентуалното судско гонење.
Случајот Ватопеди предизвика голем политички скандал минатата есен и доведе до оставка на двајца членови на владата -- министерот за поморска трговија Јоргос Вулгаракис и владиниот портпарол Теодорос Русопулос.
Манастирот, наводно, добил првокласен недвижен имот во државна сопственост во замена за евтино рурално земјиште, што резултирало со загуба од најмалку 100 милиони евра за државата.
(AНА-МПА, Катимерини, Zougla.gr, Naфтемборики, In.news, СКАИ, Вима, Та неа, Елефтерос типос, ДПА, АП, Ројтерс, АФП, Ксинхуа - 19/05/09;
AНА-МПA, In.news, AП - 18/05/09)
