04/10/2004
Од Атинасе Папандропулос за Southeast European Times во Атина - 04/10/04
Предводена од поранешниот португалски премиер Жозе Мануел Дурао Баросо, новата Европска Комисија (ЕК) треба да започне со работа на 1-ви ноември. 
Во обид да стави крај на економската стагнација што ја зафати Европа, Баросо се надева да ја оттргне од федерализмот на претходната Комисија и да ја насочи кон пазарна економија и либерална политика со цел да се стимулира потрошувачката и бизнис перформансата. 
Тоа би можело да обезбеди дополнителен поттик за економски реформи во земјите-кандитатки Бугарија, Хрватска и Романија, како и на други места во регионот. 
Давањето приоритет на зголемувањето на конкурентноста, исто така, на добро е за идно проширување на ЕУ.
Многумина од новите членови имаат големо искуство во приватниот сектор и ќе се обидат да им дадат повеќе мотиви на европските индустрии. 
Назначувањето на Нели Кроес од Холандија и Чарли МекКриви беше отпоздравено од бизнисот, кој сака Европа да стане поконкурентна во меѓународната арена. 
Крое ќе биде одговорен за конкурентноста, додека МекКриви -- заслужен за актуелниот економски бум во Ирска -- ќе биде одговорен за меѓународните пазари. 
Во обид да се стимулира развој на бизнисот, овие нови членови веројатно ќе извршат притисок за елиминирање на бирократизмот и регулативите.
Баросо ќе ја преземе функцијата во време кога три земји од Југоисточна очекуваат да се приклучат кон Унијата во следните неколку години и уште неколку други кои чукаат на вратата. 
Регионот ветува нови пазари, како и работна сила нетрпелива за поголеми можности. 
По неколку хаотични години во раните 1990-ти, Бугарија ја стабилизира својата економија, го зголеми извозот, изврши приватизација на голем број државни „монструми“ и ја зголеми продуктивноста и конкурентноста. 
Хрватска изгради успешен туризам и постигна значителен напредок во либерализацијата. 
Почнувајќи во 1997-та година, Романија започна со огромни структурни промени насочени кон ослободување од остатоците од поранешната планска економија и трансформирање на застарената индустриска база на земјата.
Се чини дека ваквите случувања во голема мерка се во хармонија со Лисабонската стратегија на ЕУ -- амбициозен план кој има за цел да ја направи Европа најконкурентна економија во светот до 2010-та година. 
Особено поради технолошкиот бум во Соединетите Американски Држави во текот на 1980-те и 1990-те, Европа утврди дека заостанува. 
Технолошкиот профит, комбиниран со либерализација и лезефер, ја направи американската економија попродуктивна и поефикасна, сукцесивно поттикнувајќи пораст. 
Според сопствен критериум на Европејците, европската зона е за 17 отсто помалку продуктивна отколку Соединетите Американски Држави, а голем број одделни земји книжат дури и пониски стапки. 
Американскиот БДП за 2004-та година изнесува 11,6 трилиони американски долари; вкупниот БДП на 25 земји од ЕУ изнесува 30,8 трилиони американски долари.
Новата ЕК ќе биде под голем притисок да ја ослободи Европа од стагнацијата, бавниот пораст и да ја зголеми потрошувачката. 
Лисабонската стратегија има за цел решавање на одредени проблеми како што е невработеноста, главно преку искоренување на економската неефикасност и политиката на трудот кои во целост го попречуваат вработувањето. 
Сепак, Баросо ќе се соочи со економски, културни и политички бариери кои би можеле да го попречат целосно да ги оствари своите цели. 
Економски и културно, мали се изгледите Европа да биде подготвена за реформи; политички, европските лидери не се подготвени да направат потенцијално непопуларни промени. 
ЕК често се соочува со тешки предизвици да ги натера земјите-членки да ги спроведуваат законите на ЕУ. 
Самата Лисабонска стратегија прво беше формулирана во 2000-та година, за да биде во голема мерка игнорирана следните четири години. 
Во меѓу време, јазот помеѓу Европа и Соединетите Американски Држави продолжува да расте, а Баросо има помалку време отколку порано за успешно да се соочи со предизвикот кој расте.
Покрај тоа, Лисабонската стратегија наметнува предизвици за новодојдените во Унијата, кои веќе се соочуваат со високи стапки на невработеност и недостиг од средства за истражување и развој. 
Ќе поминат многу години пред европскиот пазар на работна сила да им се отвори нив, а како резултат на тоа разликата во доходот помеѓу новите и постоечките земји-членки ќе продолжи да биде голема. 
Земјите-кандидатки Бугарија, Хрватска и Романија, меѓувремено, брзаат да ги исполнат минималните економски барања на време за нивниот влез во Унијата кој се очекува да биде во 2007-та година.
Ако неговата визија има било какви изгледи да успее, Баросо ќе треба да преземе остри мерки кон Европејците и нивните лидери, да ги убеди за предностите од соработката со неговиот план. 
Тој има многу малку време да ја направи европската економија најконкурентна во светот -- и подобро да започне веднаш.
