19/11/2011
Билјана Пекушиќ за Southeast European Times во Белград -- 19.11.11
Жените на Балканот сé повеќе имаат важна улога во развојот и водењето на бизнисите -- како и носењето економски одлуки во рамките на семејствата и, пошироко, во општеството, и покрај традиционалните регионални сфаќања за нивната улога како домаќинки.
Според истражувањето на белградското списание Деловна жена, 17 отсто од српските претпријатија се моментно во сопственост и се водени од жени, додека дополнителни 17 до 20 отсто од деловните жени управуваат со други претпријатија.
Жените сопственички и менаџерки покажуваат голема упорност во одржувањето на нивните бизниси, особено за време на економски кризи.
„Од вкупно 57 претпријатија создадени пред четири години, 38 активно работат и не отпуштиле никого.
Нашите жени се големи бизнис борци и затоа државата треба да усвои стратегија на развивање на женското претприемништво како што беше неодамна направено во Хрватска“, рече за SETimes директорката на Здружението на деловни жени на Србија, Сања Поповиќ-Пантиќ.
Пред десет години имаше 11 отсто жени-менаџери во соседна Хрватска, а во 2007 година, забележана како година на најголемо зголемување на процентот за жените, меѓу 25 и 30 отсто.
Жените управуваа со повеќе од 24.000 претпријатија тогаш, во кои работеа 127.000 луѓе.
Оваа година, имаше 10 до 12 отсто помалку претпријатија, но ниту едно големо претпријатие управувано од жена не банкротираше.
„Ова е време на криза, но ние работиме на образование на деловните жени почетнички во согласност со Стратегијата за женско претприемништво 2010-2013, како и создавање бази на податоци за претприемачките“, рече за SETimes претседателката на Хрватското здружение на деловни жени, Јадранка Радовановиќ.
Во Србија, 62 отсто од жените велат дека сигурно сакаат да изградат кариера и да постигнат успех, 44 отсто сакаат да имаат сопствен бизнис.
„Многу охрабрувачки податок бидејќи тоа покажува дека многу жени сакаат да добијат образование, да се подобрат и да остават белег во светот на бизнисот преку нивните резултати“, рече за SETimes Јелена Гајиќ од списанието Деловна жена.
Изгласана најдобра меѓу вработените жени во Србија во 2010, 36-годишната претприемачка Сања Кнежевиќ изјави за SETimes дека почетоците не биле лесни.
Таа почна со својот туристички проект -- етно-селото Латковац -- пред пет години, со подигање заеми од српскиот Фонд за развој, како и банкарски кредити.
„Понекогаш плачев цела вечер бидејќи ми се чинеше дека нема да можам да ги вратам кредитите“, рече таа.
Оттогаш Латковац пречекува неколку илјадници туристи годишно.
„Искусив многу проблеми, првенствено финансиски, но никогаш заради тоа што сум жена.
Напротив, мажите во мојата работа ме прифаќаат со почит и, бидејќи се џентлмени, ми помогнале многупати, велејќи дека им се воодушевуваат на мојата храброст и истрајност“, рече Марјановиќ за SETimes.
Жените во Србија обично почнуваат во трговијата и услугите, но сé повеќе основаат бизниси во здравството, храната, текстилот и консалтингот.
Агенцијата за бизнис регистри објави дека четвртина од сите деловни здруженија им припаѓаат на жени -- многу блиску до европскиот просек од 30 отсто.
Но, во БиХ, опкружувањето е попроблематично, бидејќи сé уште нема политика и програми за охрабрување на отпочнувањето бизниси на жените, ниту пак релевантни индикатори за бројот на претпријатија управувани од жени.
Женската мрежа на бизнисот (ВНБ) е еден од ретките проекти која заедно со микрокредитната организација МИ-БОСПО финансиски ги поддржува бизнис идеите на своите членови и отпочнувањето бизниси.
„За време на економска криза, мажите ги губат своите работни места, а жените носат уште поголем товар за економско преживување на семејствата“ рече проект-менаџерот на ВНБ, Санела Ајкуниќ.
Според податоците на ВНБ, жените во БиХ се најангажирани во земјоделството, потоа во производството и во трговијата и услугите.
Скоро две третини живеат во руралните области.
