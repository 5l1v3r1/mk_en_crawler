08/12/2010
БУКУРЕШТ, Романија -- Домот на делегатите во вторникот (7-ми декември) го одобри законот за пензиите, со 172 наспрема 130 гласови. 
Законот ќе мора да биде објавен од страна на претседателот, за да стапи на сила. 
Според уставот, тој нема избор, бидејќи веќе еднаш го врати, барајќи измени. 
Оваа изменета верзија ја одредува возрасната граница за пензионирање на жените на 63, наместо 65, како што беше предвидено првиот пат. 
Усвојувањето на легислативата е од клучна важност не само бидејќи ги регулира структурните реформи, туку и поради тоа што е меѓу петте предуслови што ги постави минатата мисија за преглед на ММФ во октомври. 
Истата требаше да биде усвоена на средината од септември, но беше одложена поради скандалот што изби откако опозициските партии ја обвинија претседателката на Домот на делегатите, Роберта Анастасе, за местење на гласањето.
Во меѓувреме, опозициската Социјалдемократска партија (ПСД) во вторникот објави дека ќе поднесе иницијатива за недоверба против владата, поради законот за единствена плата. 
Водачот на ПСД, Виктор Понта, објасни дека ако иницијативата пропадне, партијата ќе го оспори законот пред Уставниот суд, бидејќи легислативата не го исклучува кратењето на платите во јавниот сектор од 25 отсто, спроведено во јули како дел од мерките на штедење. 
Истото требаше да прекине до крајот на годинава.
Владата го одобри законот за единствена плата на крајот од минатиот месец. 
Премиерот Емил Боц ги објави плановите за иницирање вонредна процедура следната недела за негово одобрување. 
(Романија либера, Котидианул, Зиаре, Блумберг, Медиафакс, Гандул, Евениментул зилеи - 07/12/10)
