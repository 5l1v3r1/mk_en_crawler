23/04/2007
Од Пол Чочиу за Southeast European Times во Букурешт – 23/04/07
Нокиа, водечкиот светски производител на мобилни телефони, ќе отвори производствен погон и истражувачки центар во Романија, според Меморандумот на разбирање што беше потпишан неодамна помеѓу претставниците на Советот на општината Клуј и финскиот производител на мобилни телефони.
Нокиа ќе инвестира 60 милиони евра во фабриката -- нејзина единаесетта по ред -- што ќе ја изгради во индустрискиот парк Тетаром Трети, на 18 километри оддалеченост од Клуј.
Заменик-претседателот на Нокиа, Раимо Пунтала, рече дека новата фабрика ќе го зголеми производствениот капацитет на претпријатието.
Нокиа, рече Пунтала, продаде 350 милиони мобилни телефони во 2006 година, зголемување од 30 отсто во споредба со 2005 година.
Пазарот на мобилната телефонија се очекува да порасне за 10 отсто оваа година.
Фабриката во Клуј ќе помогне да се задоволи побарувачката за производите на Нокиа во Европа, Блискиот Исток и Африка.
Градот Клуј-Напока во Трансилванија, беше избран поради неговата квалификувана работна сила, цврстите внатрешни и надворешни логистички врски и долгата индустриска традиција, според Нокиа.
Локалните власти велат дека областа ќе стане многу поатрактивна за странските инвеститори штом ќе биде завршен автопатот Трансилванија.
Нокиа ќе почне со изградбата на фабриката оваа пролет.
До крајот на годината ќе бидат вработени 500 лица и производството ќе почне на почетокот од 2008 година.
Главните снабдувачи ќе й се приклучат на Нокиа на локацијата, формирајќи Нокиа село.
Нокиа, исто така, ќе основа комерцијално претпријатие во Клуј.
Локалните власти очекуваат финската инвестиција да има значително влијание врз економскиот развој на земјата, создавајќи 15.000 работни места.
Премиерот Калин Попеску Таричеану рече дека владата ќе го поддржи проектот преку инфраструктурно проширување.
Можно е да треба доградба на аеродромот во Клуј, со оглед на тоа што Нокоа ги дистрибуира своите производи низ целиот свет.
Ериксон, Мајкрософт и Рено, исто така, објавија планови за отворање на истражувачки центри или центри за поддршка и дизајн во Романија.
