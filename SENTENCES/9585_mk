24/11/2012
Игор Јовановиќ за Southeast European Times во Белград -- 24.11.12
Новата српска влада одбележа 100 дена од работата во ноември, при што премиерот Ивица Дачиќ од Социјалистичката партија на Србија го истакна како најголем успех спречувањето на државниот банкрот.
„Најдовме празна државна каса и ги консолидиравме државните финансии. 
Платите, пензиите и социјалните надоместоци се исплаќаат редовно ... 
Виталните функции на државата, кои беа загрозени, беа обезбедени за само три месеци“, изјави Дачиќ за новинарите претходно овој месец.
Дачиќ рече дека понатамошните приоритети вклучуваат преполовување на буџетскиот дефицит, кој моментно изнесува околу 7 отсто, спасување на јавниот сектор и зголемување на производството. 
Според аналитичарите, периодот го одбележаа големи напори за избегнување банкрот на државата, продолжување на преговорите со Косово и интензивирање на борбата против криминалот и корупцијата.
Саша Ѓоговиќ, соработник во Институтот за пазарно истражување, изјави заSETimes дека новата влада успеа да спречи да се случи „грчкото сценарио“ во Србија, но додаде дека опасноста не е целосно отстранета.
Тој рече дека оваа влада, за разлика од претходната, подготви амбициозен буџет за 2013 година.
„Сепак, оваа влада не претстави јасен план за реструктуирање на јавниот сектор и новиот буџет е претежно заснован на зголемени даноци“, рече Ѓоговиќ. 
Дејан Вук Станковиќ, професор по социологија на Белградскиот универзитет, рече дека владата сега „има простор да воспостави стабилност на социјален и економски план, да создаде предуслови за подинамичен економски развој и да го реши косовското прашање“.
Но, тој рече дека во поглед на Косово, владата се соочува „со недвосмислени и директни“ барања од Брисел, од кои, исто така, зависи следниот чекор кон ЕУ -- обезбедувањето датум за преговорите.
Во обид за надминување на овој проблем, Дачиќ направи чекор кој за неговиот претходник беше незамислив -- тој се состана со косовскиот премиер Хашим Тачи.
Дачиќ, со посредство на високата претставничка на ЕУ, Кетрин Ештон, се состана со Тачи двапати и објави дека Србија ќе ги спроведе сите договори постигнати од претходната влада.
„Србија ќе се очекува да направи уште многу повеќе за да обезбеди датум за почеток на разговорите за членство и зголемувањето на притисокот е неизбежно“, рече за SETimesЈан Банкрофт, коосновач на организацијата Трансконфликт.
Едно од поголемите ветувања на новата влада до граѓаните беше бескомпромисната борба против криминалот и корупцијата. 
Таа област е под надлежност на вицепремиерот Александар Вучиќ.
„Покренавме жестока борба против корупцијата и криминалот, а тоа е нулта-толеранција против најлошата чума на современото српско општество. 
Сега работиме на околу 30 случаи секој ден, што го покажува размерот на огромната борба што се води“, рече Вучиќ. 
Но, аналитичарите велат дека владата има уште многу работа на тоа поле.
„Дури откако ќе видиме како владата ги апси не само луѓето од опозицијата, туку и од своите редови, јас ќе сметам дека тоа е сериозен план, и тоа мора да се случи наскоро бидејќи има многу зборување, а малку работа на терен“, изјави за белградските медиуми Милан Николиќ, од Центарот за проучување на алтернативите. 
Граѓаните имаат различни мислења за резултатите на владата.
Тијана Радовановиќ, фармацевт од Белград, вели дека е премногу рано да се извлекуваат какви било заклучоци.
„Животот е тежок, платите и пензиите се ниски, и мала е утехата од нивните редовни исплати. 
Не можеме да чекаме, што поскоро министрите го сфатат тоа, подобро за сите. 
Но, добро е што има друга влада, добро е малку да се измешаат картите“, рече таа заSETimes.
Но, Миленко Матиќ ја прекорува владата за тоа што се согласи да преговара со Тачи.
„Не треба да се одржуваат разговори со него додека не се утврди дали тој е одговорен за воени злосторства. 
Мислам дека оваа влада, исто така, премногу го слуша Брисел, наместо тоа што сакаат нејзините граѓани“, рече Матиќ за SETimes.
