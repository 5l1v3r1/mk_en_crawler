25/07/2005
Од Јелена Тусуп за Southeast European Times во Белград – 25/07/05
На најголемиот музички фестивал во Југоисточна Европа, одржан од 7-ми до 10-ти јули на австроунгарската тврдината Петроварадин во Нови Сад, присуствуваа над 150.000 посетители, неколку стотици изведувачи и над 1.500 акредитирани новинари од целиот свет, меѓу кои и известувачи од големите медиумски куќи како MTV и BBC. 
Дождот не ги одврати фановите - десетици илјади стоеа во калта пеејќи „Среќна сум само кога врне“ заедно со пејачката на Гарбиџ, Ширли Менсон.
На овогодинешниот фестивал како изведувачи се појавија Вајт Страјпс, Андерворлд, Фет бој слим, Јан Браун, Гарбиџ, Слејер, Апокалиптика и ди-џеите Карл Кокс, Феликс да Хаускет и поранешниот член на Андерворлд Дарен Емерсон. 
Посетители од целиот регион, како и од Велика Британија, Унгарија, Ирска и други европски земји допатуваа до Нови Сад за да слушнат различни видови музика, меѓу кои спид метал, рок ен рол, џез, блуз, етно, техно, кантри и класична музика.
Официјално, ова беше петтото издание на фестивалот ЕГЗИТ. 
Меѓутоа, како што објаснува генералниот директор Бојан Бошковиќ, идејата потекнува од првите повоени демонстрации во Србија против Милошевиќ во 1999 година, кога десетици илјади студенти повеќе од сто дена протестираа против режимот. 
Првиот „неофицијален“ фестивал ЕГЗИТ беше одржан летото 2000 година. 
Траеше 100 дена и го означи почетокот на падот на Милошевиќ.
Првиот организиран фестивал ЕГЗИТ се одржа во 2001 година и собра над 200.000 фанови. 
Оттогаш, во Петроварадин беа пречекани светски познати ѕвезди како Масив Атак, Трики и Иги Поп, како и најпознатите светски ди-џеи.
Знаејќи го неговото потекло, не е тешко да се разбере значењето на описот на фестивалот од страна на еден посетител од Велика Британија „помал од Гластонбери, но со многу повеќе енергија“. 
Многу од таа енергија доаѓа од темите што ЕГЗИТ секогаш ги потенцира. 
Било да е тоа кампања против дрогата или кампања против шверцот или обид да се укине визниот режим за српските граѓани, фестивалот традиционално испраќа силна порака за итни прашања.
Меѓутоа, годинава пораката беше попречена поради закана со бомба и политички притисок од локалните власти. 
Организаторите планираа тивка комеморација на жртвите на масакрот во Сребреница, после која требаше да следи емитување на песната на Ени Ленокс „I saved the world today“ и соопштение. 
„Десет години подоцна, да им ветиме на нашите деца и на нивните деца дека Сребреница, Братунац, Вуковар, Олуја, Ахмичи, Ѓаковица и Старо Гачко нема да се повторат. 
Никогаш повеќе“, беше дел од соопштението кое требаше да биде прочитано. 
Но, плановите мораше да бидат откажани откако локалната полиција предупреди на можни напади доколку на фестивалот се истакнуваат анти-воени пораки.
Како тоа да не беше доволно, Српската Радикална Партија -- која ја контролира општината Нови Сад -- се замеша во проблемот, а шефот на партијата Томислав Николиќ предупреди дека „следната година нема да има ЕГЗИТ доколку тие одлучат да направат провокација со спомнување на Сребреница“.
Голем број инциденти уште на почетокот на фестивалот го зголемија нивото на тензија. 
Првата вечер луѓето фрлаа шишиња врз босанската група Дубиоза колектив откако тие ја изведоа песната „Не можам да опростам“, песна посветена на масакрот во Сребреница.
Не се работи само за комеморирање на Сребреница, туку за сеќавање на Сребреница меѓу мноштвото воени злосторства извршени над Србите, Хрватите, Боснаците и Албанците и сите други. 
Требаше да биде минута за мир и не сакам она што го работиме сега да биде исполитизирано, рече Бошковиќ. 
Организаторите на крајот одлучија дека треба да ја осигураат безбедноста на концертите и да спречат сериозни инциденти.
И покрај вербалната војна за планираната комеморација, градоначалникот на Нови Сад, Маја Гојковиќ -- член на Радикалната Партија -- се појави на Петроварадин на првиот фестивалски ден и насмеана се фотографираше со фановите. 
Локалната власт на Нови Сад финансиски го поддржа фестивалот, што го направи и федералната власт. 
Останува надежта дека фестивалите во иднина ќе понудат, покрај добра музика, форум на кој ќе се укаже на најзначајните прашања.
