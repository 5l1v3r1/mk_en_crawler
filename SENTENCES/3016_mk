17/05/2006
(АП, Ројтерс, Интернешнал хералд трибјун, ВОА, РФЕ/РЛ, Транзишнс онлајн, Journal of Turkish Weekly, SEE Security Monitor - 16/05/06)
Неколку дена пред референдумот за независност на Црна Гора во недела (21-ви мај) анкетите покажуваат дека гласачите во оваа јадранска република се скоро подеднакво поделени во своите ставови за тоа дали таа треба да се одвои од Србија.
Во меѓувреме, кампот за независност, како и кампот против независност, се чини дека се убедени дека нивната страна ќе победи.
Според референдумските правила, најмалку 50 отсто од лицата со право на глас мора да учествуваат на гласањето во недела и 55 отсто од нив мора да гласаат за независност, за да може Црна Гора да се повлече од лабавата заедница со Србија, формирана пред три години.
Наведувајќи ја новата анкета спроведена од меѓународниот Институт за средноисточни и балкански студии (ИФИМЕС) во Љубљана, белградското радио Б92 во вторникот објави дека 87 отсто од регистрираните гласачи -- чиј број изнесува помеѓу 440.000 и 480.000 според различните извештаи -- планираат да учествуваат на референдумот.
Од вкупно 1.000 испитаници во истражувањето спроведено по телефон, 51,7 отсто рекле дека ќе гласаат за независност, додека 44 отсто рекле дека ќе гласаат против отцепувањето на Црна Гора од Србија.
Исто така, цитирајќи ги анкетите, Срѓан Дармановиќ, директор на црногорскиот Центар за демократија и човекови права, искажа уверување дека Црна Гора се движи кон независност.
„Мислам дека ќе имаме прилично јасен резултат, односно дека поддршката за независност ќе изнесува повеќе од 55 отсто“, ВОА го цитираше Дармановиќ.
„Сите анкети што беа спроведени тука покажуваат дека Блокот за независна Црна Гора е можно да освои 55 отсто од гласовите.“
Претседателот на Србија и Црна Гора, Светозар Маровиќ, висок член на црногорската партија која е за независност, Демократската партија на социјалистите (ДПС), во вторникот се чинеше дури и посигурна дека референдумот ќе доведе до поделба со Србија.
„Сметам дека резултатот ќе биде помеѓу 58 и 60 отсто гласови „за“, се цитира неговото предвидување од телевизиската дебата со противниците на независноста.
Мнозинството етнички Црногорци, кои сочинуваат околу 43 отсто од населението во републиката од вкупно 650.000 жители, се вели дека се за независност од Србија, додека 32 отсто од етничките Срби сакаат да се зачува заедницата.
Со оглед на условите на референдумот, етничките Албанци и босанските муслимани -- кои се вели дека сочинуваат 9, односно 14 отсто од населението -- се смета дека е можно да имаат решавачка улога во гласањето.
Лиса Мекклејн, директорката за Црна Гора на американскиот Национален демократски институт, смета дека Црногорците што живеат надвор од републиката, исто така, ќе бидат клучен фактор.
„Мора да се има предвид дека има голем број непознати работи, особено прашањето на дијаспората што ќе дојде дома“, изјави таа за ВОА.
„Колку луѓе од дијаспората ќе дојдат дома и ...
за кого ќе гласаат тие?
Тоа не е вклучено во примероците на анкетите.“
