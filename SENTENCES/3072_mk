15/06/2006
(Блиц - 15/06/06;
УНМИК, прес-центар на ОН, АП, АКИ, Бета -14/06/06;
AП, прес-центар на ОН - 06/06/06)
Заменик-шефот на УНМИК, Стивен Шук, во средата (14-ти јуни) изрази оптимизам по, како што ги нарече „искрените“ разговори со српските официјални претставници за голем број важни прашања поврзани со Косово.
„Целта на овие состаноци е да започне еден чесен и директен дијалог со водачоте во Белград во врска со враќањата, повратниците и имотот“, изјави Шук за новинарите.
„Јас сум голем оптимист.
Ние се согласивме да имаме понатамошни состаноци на техничко ниво.
Започнавме искрен дијалог во интерес на сите раселени лица и навистина во интерес на економскиот развој на Косово.“
Враќањето на раселените лица од етничкиот конфликт во Косово 1998-1999 година, а особено српските бегалци, е клучно за одредувањето на идниот статус на покраината.
Повеќе од 200.000 припадници на косовските Срби и другите малцински групи избегаа во 1999 година, стравувајќи од одмазнички напади на етничките Албанци, по крвавите мерки на режимот на Милошевиќ и неговото последователно повлекување од покраината по воздушната кампања на НАТО.
Останаа околу 100.000 етнички Срби.
Белград тврди дека само 10.000 српски бегалци се вратиле во своите домови во текот на изминативе седум години, обвинувајќи го УНМИК за необезбедување на заштита на оваа заедница.
Посетата на Шук уследи неколку дена откако српските и косовските официјални претставници и шефот на УМНИК во заминување, Сорен Јесен-Петерсен, потпишаа протокол на 6-ти јуни, ветувајќи забрзување на враќањето на раселените лица од конфликтот 1998-1999 година.
Страните се согласија дека осигурувањето на безбедноста на повратниците, враќањето на имотот на раселените и реконструкцијата на нивните куќи, како и создавањето на средина во која е можно одржување на враќањата, се клучните фактори за успехот на овој процес.
Посетата на Шук, исто така, се совпадна со објавувањето на последниот извештај за Косово на генералниот секретар на ОН, Кофи Анан, во кој се заклучува дека Србите и косовските Албанци и понатаму остануваат на дијаметрално спротивставени позиции.
Анан истакна дека „флексибилноста, великодушноста и духот на компромис“ на двете страни се основни за напредокот во преговорите.
Помеѓу официјалните претставници со кои Шук разговараше во Белград беше и претседателката на српскиот Координативен центар за Косово, Санда Рашковиќ-Ивиќ, министерот за надворешни работи, Вук Драшковиќ, советникот на српскиот претседател Душан Батаковиќ, како и политичките советници и советниците за надворешна политика на премиерот Воислав Коштуница.
Шук ги информираше за процесот на приватизација во Косово и за тоа како се решаваат прашањата на приватната сопственост.
Рашковиќ-Ивиќ рече дека нејзиниот состанок со Шук бил „многу добар и корисен“, додавајќи дека покрај прашањето на приватизацијата и имотот, тие двајцата разговарале и за „проблемот со јавниот транспорт“ во Косово.
Драшковиќ му рече на Шук дека српските власти се подготвени да покажат „максимална флексибилност“ во разговорите за статусот на Косово, објави во четвртокот белградскиот весник Блиц.
