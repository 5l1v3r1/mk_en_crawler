22/07/2011
Игор Јовановиќ за Southeast European Times во Белград – 22.07.11
Мостот Газела, дел од Европскиот коридор 10, е еден од главните патишта во Белград. 
Истиот е изграден пред 40 години и оттогаш не е реконструиран или зајакнат.
Со оглед на тоа што повеќе од 150.000 возила го поминуваат секој ден, некои експерти предупредуваат дека без реконструкција, мостот може да падне.
Градската администрација зема заем од Европската инвестициска банка (ЕИБ) за реконструкција на патот, кој според многумина претставува главна артерија на белградската патна инфраструктура. 
Целиот проект чини околу 60 милиони евра.
Сепак, иницјативата, која започна минатата година, неочекувано се претвори во прашање на човековите права и колку властите се способни да се придржуваат на меѓународните договори.
Со години, скоро 170 ромски семејства живеат под мостот во сиромашна населба без струја и вода. 
Властите мораа да ги иселат за да започне реконструкцијата на мостот.
Со оглед на тоа што парите за реконструкцијата беа земени од ЕИБ, владата мораше да ги исполни условите на банката во однос на раселените семејства. 
Но, некои од овие услови премногу ја исцрпуваат српската економија, која се соочува со економска криза и рекордна невработеност од 20 отсто.
Андреа Чолак, од невладиниот Центар за малцински права, вели дека условите на ЕИБ за иселувањето на семејствата во проектите што тие ги финансираат, се многу јасни.
„Кога се врши иселување, приоритетна грижа е достоинството на оние кои се иселуваат, соодветното сместување, особено ако групите за кои станува збор веќе биле изложени на одреден вид дискриминација“, рече таа за SETimes.
Според тоа, планирано беше Ромите што живеат под Газела да бидат сместени во куќи од цврст материјал, возрасните членови на семејствата да добијат работни места, а нивните деца да добијат бесплатно основно образование.
Ромите сега живеат во пет белградски општини и претставниците на Центарот за малцински права велат дека само 12 семејства добиле сместување во новоизградените социјални станови.
На почетокот од јуни, градоначалникот на Белград, Драган Џилас, изјави за новинарите дека исплатата на делот од 25 милиони евра од заемот на ЕИБ е доведена во прашање, бидејќи банката е незадоволна од ситуацијата во однос на ромските семејства.
Џилас рече дека поради тоа најверојатно ќе мора да се подигне кредит од домашните банки, но додаде дека белградските власти не планираат да прекинат со помошта за раселените семејства.
„Ќе продолжиме со борбата колку што можеме, за овие наши сограѓани и ќе се бориме да им обезбедиме сместување и образование, но не може да се прифати да му се даде некому -- кој зазел дел од земјиште -- 7,5 квадратни метри станбен простор по член на семејство, како и работа за сите возрасни“, рече Џилас.
Жика Митровиќ од невладината организација Ромско срце беше член на координативното тело кое работеше на планирање на преместувањето на ромските семејства.
„Многумина грешат кога мислат дека фокусот е на иселувањето на Ромите. 
Но, и да ги сместиме во хотел со пет ѕвездички, сепак не сме го решиле проблемот како овие луѓе ќе живеат и како ќе добиваат образование. 
Затоа мислам дека клучно е да се реши прашањето на вработувањето и образованието на овие луѓе, за да може да станат финансиски независни“, рече Митровиќ за SETimes.
