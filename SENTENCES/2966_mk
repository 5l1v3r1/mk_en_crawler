24/04/2006
Од Разван Амариеи за Southeast European Times во Букурешт – 24/04/06
Секое утро Елена Ванеа, домар во една зграда во населбата Пантелимон во Букурешт, наоѓа десетици шприцеви во ходниците.
„Некои дилери од оваа област и нивните муштерии не чекаат да дојдат дома, туку ја вшприцуваат дрогата тука, во нашата зграда“, вели таа.
„На почетокот бев преплашена, потоа помислив дека некој, можеби и јас самата, може да се повреди од иглите и да добие Господ знае каква болест, но сега се навикнав на нив и ги гледам како секое друго ѓубре што го наоѓам“, вели таа.
Според истражувањата, во Букурешт - град со 2 милиони жители - има околу 25.000 корисници на хероин, а во остатокот од земјата има најмалку уште толку.
„Ова ќе има драстично долгорочни последици врз здравјето на нацијата - со пораст на бројот на заразените со ХИВ/Сида, Хепатит А, Б и Ц и туберколоза - како и стапката на криминал“, велат експертите од романската Агенција за борба против дрогата (АНА).
Канабисот се користи пошироко од хероинот.
Според податоците на АНА, околу 1 до 60 Романци, возрасни и тинејџери, ја пробале оваа дрога барем еднаш, при што распространетоста на возраста помеѓу 15 и 24 години, е еден на 37.
Имајќи предвид дека во руралните области и малите градови многу е тешко да се најде дрога, како и дека нема секој што ќе биде прашан да признае дека користел дрога, најверојатно околу 10 до 20 отсто од средношколците и студентите во градовите повремено или често користат дрога.
Сепак, вистинската закана се чини дека доаѓа од користењето на амфетамините и „екстази“, кое е зголемено за десетпати од 2000 година досега, покажуваат официјалните податоци.
Ова ново побарување беше веднаш забележано од страна на дилерите.
„Во првите девет месеци од 2005 година бројот на конфискациите на дрога се зголеми седумпати во споредба со истиот период во 2004 година.
Во меѓувреме, забележавме зголемување на шверцот со „екстази“ и хероин“, вели заменик-командантот на романската полиција, Еуген Корчиу.
„Ова се нови, модерни дроги, кои се користат многу полесно отколку хероинот и канабисот и се поевтини од кокаинот.
Тие, во голем број случаи, и полесно се наоѓаат.
Претпоставувам дека треба да очекуваме континуиран пораст во следните години“, рече Аурора Танчу, психолог од Букурешт, специјалист за зависност од дрога.
Според Европскиот школски истражувачки проект за алкохол и дрога, романската младина има една од најниските стапки на распространетост на дрогата на континентот, заедно со Грција и северноевропските земји.
На спротивна страна од спектарот се Чешка, Франција, Ирска и Велика Британија, каде што има голема раширеност на користењето на дрогите.
Експертите велат дека пристапувањето во ЕУ, како и очекуваното зголемување на животниот стандард на Романците, би можело да доведе до зголемување на рекреативното користење на дрогата во земјата.
