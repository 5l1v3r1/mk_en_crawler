30/06/2005
(ФТ, Индипендант, Гардијан, Телеграф, Еурактив - 30/06/05;
AФП, АП, Ројтерс, ББС, Скотсмен, ЕУобсервер, Европска комисија - 29/06/05)
Европската комисија (ЕК) во средата (29-ти јуни) усвои нацрт-рамка за преговорите за пристап на Турција во ЕУ.
Потврдувајќи дека разговорите ќе бидат отворени на 3-ти октомври, документот ги поставува правилата за процесот кој се очекува да трае најмалку една деценија.
Рамката, која мора да биде одобрена од сите 25 земји-членки на ЕУ пред почетокот на преговорите, ги поставува најригоризните услови со кои досега се соочила земја-кандидат.
„Во интерес на Европа е да има стабилна, демократска и просперитетна Турција која ги усвојува и спроведува сите вредности на ЕУ, политиката и стандардите“, рече комесарот на ЕУ за проширување, Оли Рен, при претставувањето на документот, додавајќи дека истиот е усвоен по „долга, аргументирана и многу политичка расправа“.
На самитот во декември водачите на ЕУ го одредија 3-ти октомври како условен датум за отпочнување на разговорите за пристап на Турција, потврдувајќи го истиот на состанокот во Брисел претходно овој месец.
Двата главни услови што земјата требаше да ги исполни пред преговорите беа стапувањето во сила на шесте преостанати делови од легислативата -- што Анкара го стори на 1-ви јуни -- и потпишувањето на протоколот со кој се проширува нејзиниот царински договор со Унијата за 10-те нови земји-членки на ЕУ.
Се очекува таа да го исполни и овој услов во текот на следните недели.
„Отворањето на преговорите за пристап претставува признавање на реформите што се веќе реализирани во Турција“, изјави Рен за новинарите во Брисел.
„Со тоа на земјата й се дава шанса да покаже, преку фер и ригорозен процес на преговори, дали може целосно да ги исполни сите критериуми потребни за пристап во ЕУ“, додаде тој.
Рен, сепак, предупреди дека процесот ќе биде долг и тежок.
„Ние ја зедовме предвид загриженоста на граѓаните“, рече тој, очигледно мислејќи на отфрлувањето на уставот на ЕУ од страна на француските и холандските гласачи.
Нивните гласови „против“ се смета дека делумно претставуваат одраз на загриженоста од континуираното проширување, вклучувајќи го и пристапот на Турција.
Рен призна дека некои комесари на состанокот во средата предложиле Турција да добие „привилегирано партнерство“, наместо конкретно членство.
Во минатото Анкара ја отфрли оваа идеја, велејќи дека нема да прифати ништо помалку од полноправна интеграција во Унијата.
Потврдувајќи дека „заедничка цел на преговорите е пристапот“, документот усвоен во средата истовремено го опишува како „процес со отворен крај, чиј исход не може да се гарантира однапред“.
Во него се бара осигурување на „целосна поврзаност“ на Турција со структурите на ЕУ „преку најсилна можна врска“, ако земјата не ги исполни условите за членство.
Покрај тоа, документот експлицитно ја образложува можноста разговорите да бидат суспендирани во случај на „сериозно и континуирано прекршување на принципите на слобода, демократија, почитување на човековите права и основни слободи и владеење на правото на кое Унијата се заснова“.
Со цел да напредува во процесот на пристап, Турција ќе мора да се посвети на добрососедските односи, поддршката на напорите за постигнување на сеопфатно решение за прашањето на Кипар и исполнување на обврските од царинската унија, се вели во документот.
„Исто така, можно е да бидат разгледани и долги транзициони мерки, намалување на вредноста, специфични аранжмани и постојани заштитни клаузули“, се додава во истиот.
Турција ќе биде првата земја-кандидат на која разговорите за пристап й се поделени на 35 поглавја, вклучувајќи и поглавја за надворешната политика, слободно движење на работниците, сигурност на храната, образование и култура.
Унијата ќе ги специфицира стандардите што земјата мора да ги исполни за условно затворање на секое поглавје.
„Се фокусираме помалку на зборови, а повеќе на дела“, рече Рен.
