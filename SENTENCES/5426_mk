17/06/2010
Од Јусуф Рамадановиќ за Southeast European Times во Сараево -- 17/06/10
Горажде е мал град во источна Босна, со население од околу 30.000. 
Истиот се смета за една од најсиромашните области во Федерацијата на Босна и Херцеговина (ФБиХ), а економската криза ги влоши уште повеќе работите.
Земјоделството и сточарството се главни извори за живот. 
За време на југословенскиот период, голем дел од населението работеше во Победа, тогаш една од најголемите фабрики за муниција на Балканот. 
Денес производството на Победа е мало. 
Истото произведува детонатори кои се користат во напорите на меѓународната заедница за чистење на преостанатите мини од БиХ.
Денес, еден од малкуте капацитети кои нудат вработување е фабриката за преработка на претпријатието АС, иако и таа ги чувствува последиците. 
Со рецесијата, куповната цена за преработениот пластичен отпад драстично падна.
„Ова требаше да биде регионална депонија за цела источна Босна“, рече сопственикот и директор на АС Абдула Хасанагиќ за SETimes. 
„Сé беше ветувачки во поглед на успехот, но економската криза е сурова.“
Според Хасанагиќ, кој започна со собирање пластични садови пред неколку години како дел од ретката еколошка иницијатива во земјата, повеќе не му се исплати да обезбедува пластичен отпад по сопствена цена. 
Моментно, целиот пластичен и непластичен отпад од кантонот се фрла во соседното село Копаци, во Република Српска.
Претпријатието водеше многу успешен бизнис минатата година и бројот на вработените порасна. 
Сепак, сега вработувањето е во застој и неговите процеси на рециклажа се намалени.
„Моментно имаме 18 вработени, што е навистина максимално, а можеше да има уште многу, ако проектот беше целосно спроведен“, рече техничкиот директор на претпријатието Нихад Чулов.
Фабриката се наоѓа на две локации. 
Моментно само првата -- до домот на Хасанагиќ -- е активна.
На втората локација, неколку километри подолу по патот, машините се запрени.
Претпријатието успешно ги продава своите финални производи. 
Тука спаѓаат пластични фигури со различна големина, кутии за муниција за пиштоли и предмети за прехранбената програма -- садови за мед, лажички за кафе и гајби за зеленчук.
И покрај тешкотиите, сопствениците на претпријатието АС се надеваат дека ќе ја надминат кризата. 
Проектот за рециклажа не е целосно напуштен, но чека подобри времиња, рече Чулов. 
„Имаше преговори со некои партнери од Шведска, но Кинезите се покажаа како многу позаинтересирани за соработка“, рече тој.
Рециклираната пластика најчесто се користи во градежните производи, рече Чулов, како што се прицврстувачи за фасади и клинци, како и пластични штитници за бандажи.
