28/05/2010
Од Билјана Пекушиќ за Southeast European Times во Белград -- 28/05/10
Илјадници луѓе се собраа минатата недела во Белград, на 4-тиот фестивал Денови на Сараево.
Од 19-ти до 23-ти мај, на повеќе од 15 сцени беа изведени театарски претстави, концерти, филмови и изложби.
Фестивалот, организиран од белградската Младинска иницијатива за човекови права, има за цел да ја охрабри комуникацијата и да помогне во градењето нови односи меѓу младите луѓе од Босна и Херцеговина (БиХ) и Србија.
Мисијата на фестивалот е да им овозможи на учесниците од Сараево -- скоро 300 уметници оваа година -- да дадат јасна слика за различните аспекти на градот и од друга страна да ги поништат постојните стереотипи.
Фестивалот беше отворен со изложба на сараевските фотографи.
Шоуто, наречено ОБЈЕКТИВ бр.1, го портретира секојдневниот живот во главниот град доловен „преку објективот на младите фотографи“.
Се одржаа и неколку панел-дебати, вклучително и една за минатото и иднината на односите меѓу двете земји.
Другите дискусии се фокусираа на насилството на спортските настапи и „Односите во регионот, 15 години по Дејтонскиот мировен договор“.
Многумина обожаватели дојдоа да ги видат младите сараевски групи.
„Програмата на овогодинешниот фестивал беше одлична;
[ова] се групите кои јас би му ги препорачал на цело Сараево да ги види“, изјави Дамир Имановиќ за SETimes.
Тие свиреа сé, од рок и електронска музика до традиционална босанска музика наречена „севдах“.
Пејачката на „севдах“ Амира Медуњанин, како и џез-пијанистот Бојан Зулфикарпашиќ привлекоа голема публика.
„Сараевските музичари отсекогаш беа најдобри во поранешна Југославија!
Белград е културен центар на Балканот, Сараево е главен град на музиката на Балканот“, рече белградскиот студент Владимир Сречковиќ за SETimes во врска со концертот на Зулфикарпашиќ.
Другите изведувачи, исто така, оставија впечаток на публиката.
Изведбата на „Ова е Јонеску, будала!“ на Еуген Јонеску, од страна на Сараевскиот воен театар, портретира рефлексија на совеста на младите луѓе и ги обработува проблемите со кои се соочува општеството.
Организаторите на фестивалот й врачија признание на директорката на Центарот за културна деконтаминација, Борка Павичевиќ, за нејзиниот придонес за зајакнувањето на врските меѓу Белград и Сараево.
„Кога ќе ја видите убавината која Сараево ја поседува, да направиме сé што можеме за да ги срушиме сите предрасуди и да зачуваме во него сé што е можно за да Сараево порасне и се развие во град на иднината“, рече Павичевиќ по примањето на наградата.
Според директорката на Младинската иницијатива за човекови права, Маја Стојановиќ, Павичевиќ ги поставила основите за Деновите на Сараево.
„Поради неа и мал број луѓе слични на неа, денес ние не почнуваме од нула.
Личните убедувања на Борка ни даваат сила и верба дека е можно да се спротивставиме на човечката глупост, национализам и воено уништување“, рече Стојановиќ.
