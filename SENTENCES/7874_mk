16/02/2013
Мики Трајковски за Southeast European Times во Скопје -- 16.02.13
Фокусот на претседателствувањето на Македонија со Јадранската група ќе биде ставен на унапредувањето на регионалната соработка во безбедноста и зајакнувањето на кандидатурите на земјите-членки во НАТО.
Групата, која ја сочинуваат Албанија, Хрватска, Македонија, Црна Гора, како и Босна и Херцеговина (БиХ) ги олеснува честите состаноци и постојаните контакти.
Антонио Милошоски, поранешен македонски министер за надворешни работи, рече дека темелот на групата е заедничкиот регионален интерес за членство во НАТО.
Двете членки на групата -- Албанија и Хрватска -- се веќе членки на алијансата.
„Со членството на Хрватска и Албанија во НАТО, групата го зајакнува својот внатрешен глас.
Овие две држави се залагаат за другите држави во регионот“, рече Милошоски заSETimes.
„Во врска со Србија и Косово, јас мислам дека поканата да бидат дел од оваа соработка, да се вклучат во конференциите на Јадранската група, може да придонесе за билатералните односи меѓу Белград и Приштина“, рече Милошоски.
Според поранешниот министер за одбрана, Владо Бучковски, приоритет на групата во следниот период е забрзувањето на интеграцијата на преостанатите три држави во НАТО.
„Во следните шест месеци, Македонија треба сериозно да ѝ пристапи на својата задача и да привлече други потенцијални членки на НАТО [во регионот]“, рече Бучковски заSETimes.
Еден од главните проекти за групата е да спроведе регионален пристап во однос на воздушната одбрана, што ќе овозможи размена на информации за воздушното разузнавање.
„Ресурсите во возушната одбрана на Македонија, Албанија и Црна Гора се ограничени ...
ние треба да се потпреме на искуството на балтичките држави, кои имаат заеднички одбранбен концепт.
Воздухопловните единици на државите имаат заеднички патроли“, рече Бучковски.
Соработката на Јадранската група се спроведува преку неколку проекти, вклучително и воени вежби, обуки на специјалните сили и заеднички дејства на безбедносните служби.
„Амбицијата на Јадранската група да пристапи во НАТО ја покажува нејзината подготвеност за споделување на одговорноста за безбедноста.
По години граѓанска војна и регионална нестабилност, неопходно беше да се применат механизми на безбедносен интерес во сојузот.
Соработката меѓу балканските држави во Кабул, Авганистан, е единствен пример за соработката“, рече заSETimesАлександар Радиќ, воен аналитичар во Белград.
