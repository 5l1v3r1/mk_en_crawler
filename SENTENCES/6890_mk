23/04/2012
Ерл Мурати за Southeast European Times во Тирана -- 23.04.12
„Направете затвори и концентрациони логори за да ги затвориме сите оние што беа против нас за време на војната.“ Ова беше итната наредба што албанскиот комунистички водач Енвер Хоџа му ја даде на партизанскиот командант Дали Ндреу на 17-ти ноември 1944 година, денот на ослободувањето на Тирана. 
Со оваа наредба беше поставена основата на тоталитарниот режим во Албанија, еден од најсуровите во Европа. 
Командантот кој ја изврши наредбата на Хоџа подоцна се уби, заедно со својата бремена свршеница, Лири Гега, во 1956 година.
Делот „Комунистичкиот терор во Албанија“ на Националниот музеј на историјата, привлече голем интерес во јавноста. 
Од своето отворање пред два месеци, го посетија повеќе од 12.500 луѓе.
Според директорот на музејот, Луан Малтези, сличен оддел бил отворен во 1996 година, но овој има покомплетен приказ на комунистичкиот терор во Албанија.
„Формиравме работен тим на музеологисти, извршивме темелно истражување во архивите на Министерството за внатрешни работи и [се консултиравме] со политички гонети лица. 
Овој дел беше повторно изграден од почеток и има временска линија од 1945 година -- пред Енвер Хоџа да дојде на власт -- па сé до 1991 година. 
Истиот ги вклучува убиствата пред ослободувањето на земјата. 
Енвер Хоџа беше критикуван за ова од неговите другари, но сепак тој продолжи да ја зајакнува својата власт“, рече Малтези за SETimes.
Во Албанија имаше вкупно 23 затвори и 48 кампови за депортација. 
Според делумната документација зачувана од Министерството за внатрешни работи, убиени се 5,157 луѓе; други 9.052 починаа во политичките затвори; 17.900 лица беа затворени, а 30.383 беа депортирани во текот на овој период.
Покрај ова крило во Националниот музеј на историјата, има и дел за Народноослободителната војна.
Изложбата го привлече вниманието и на активните комунистички партиски членови. 
„Го видов овој дел додека поминував, од љубопитност. 
Се разбира, има некаква вистина во тоа, но зависи како ги интерпретирате фактите“, рече партискиот водач Хисни Милоши за SETimes. 
„Моето лично мислење е дека на општеството денес не му треба оддел против комунизмот, [туку] оддел за овие 20 години плурализам“.
„Замислете само што можеше да се случи во 1945 година ако комунистите отвореа оддел за кралот Зог и неговите грешки? 
Грешки се случија за време на владеењето на Хоџа и тие не треба да се негираат, но сепак тој режим не може да се нарекува криминален систем. 
Оној што го втурна светот во економска криза е криминален систем“, додаде Милоши.
Тоа го оспорува Шпетим Матја, депортиран за време на првите години од Ослободувањето, заедно со своите сестри во Звернец, Валона. 
Неговиот татко, Сеит Матја, поранешен командант на Националниот фронт, беше обесен на затворската врата веднаш по ослободувањето на земјата.
Со солзи во очите, Матја талкаше по музејот, обидувајќи се да најде делови од својот сопствен живот во неодамнешната посета. 
„Тој систем беше злобен и затоа треба секогаш да се сетиме да им раскажеме на новите генерации дека никогаш не смеат да прифатат вакви режими“, рече тој за SETimes.
Ејси Хиса (22) беше еден од првите што ја посети новата изложба. 
Тој изјави за SETimes: „Мислам дека е неопходно младите луѓе да научат што е комунизам, да сфатат дека Енвер Хоџа беше дете на овој комунизам и да сфатат дека ниту една идеологија не може да донесе рај на земјата“.
Запрашан за нивото на реалност, Хиса рече: „Да бидам искрен, би сакал да видам ваков дел во музејот, и во музејот што би сакал да биде за еден од оние озлогласени логори (како Спач) како што е Аушвиц за Евреите. 
Мислам дека овој дел беше изграден премногу доцна, но подобро подоцна, отколку никогаш“.
