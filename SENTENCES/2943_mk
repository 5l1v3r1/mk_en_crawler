26/06/2006
Од Кофи А. Анан
Можеби се чудите зошто еден генерален секретар на Обединетите Нации пишува за фудбалот.
Но, факт е дека Светскиот куп ни предизвикува голема завист во ОН.
Како врв на оваа единствена навистина глобална игра, играна во секоја земја од секоја раса и религија, таа е еден од малкуте феномени толку универзални како Обединетите Нации.
Може дури и да се каже дека е уште поуниверзална.
ФИФА има 207 членови, ние имаме само 191.
Но, постојат далеку подобри причини за завист.
Прво, Светското првенство претставува настан на кој секој знае на која позиција се наоѓа неговиот тим и што истиот направил за да стигне таму.
Тие знаат кој дал гол, како и во која минута од натпреварот.
Тие знаат кој пропуштил шанса за гол, знаат кој спасил пенал.
Посакувам да имаме повеќе вакви натпревари во семејството на нациите.
Земјите отворено се борат за најдобра позиција на табелата на почитување за човековите права и се обидуваат да се надминат меѓусебно во стапките на преживување на децата или запишување во средното образование.
Државите се фалат со своите резултати за да чуе целиот свет.
Владите се сметаат за одговорни за активностите кои довеле до такви резултати.
Второ, Светското првенство претставува настан за кој сите луѓе на оваа планета сакаат да зборуваат.
Се прави детална анализа за тоа што нивниот тим направил добро, а што можел да направи поразлично -- а да не зборуваме за противничкиот тим.
Луѓето кои седат во кафулињата од Буенос Аирес до Пекинг до бескрај дебатираат за најситни детали од играта, откривајќи го своето знаење не само за своите репрезентации, туку и за голем број други репрезентации, и изјаснувајќи се за темата со голема јаснотија и со страст.
Вообичаено молчеливите тинејџери одеднаш стануваат елоквентни, самоуверени и воодушевувачки аналитични експерти.
Посакувам да има повеќе ваков вид разговори и насекаде во светот.
Граѓани кои ќе бидат обземени од теми за тоа како нивната земја да постигне подобар Индекс на човековиот развој или како да се намали бројот на емисиите на јаглерод или нови инфекции со ХИВ.
Трето, Светското првенство претставува настан кој се одржува на рамен терен, каде што секоја земја има шанса да учествува под еднакви услови.
Само два фактори се важни во оваа игра:
талентот и напорната работа.
Посакувам и ние да имавме повеќе борци за човекови права на светската сцена.
Слободна и фер размена без присуство на субвенции, бариери или тарифи.
Секоја земја да добие вистинска шанса да ја покаже својата сила на светската сцена.
Четврто, Светското првенство претставува настан кој ја илустрира ползата од вкрстувањето помеѓу луѓето и земјите.
Сé повеќе репрезентации сега имаат тренери од други земји, кои носат нови начини на размислување и игра.
Истото важи и за сé поголемиот број играчи кои помеѓу светските првенства ги претставуваат клубовите кои не се од нивните земји.
Тие внесуваат нов квалитет во својот нов тим, кој произлегува од искуството, и можат да дадат уште поголем придонес во домашните тимови кога ќе се вратат.
Во тој процес, тие честопати стануваат херои во земјите каде што доаѓаат -- помагајќи да се отворат срцата и умовите.
Посакувам да беше подеднакво едноставно да се види дека човечките миграции генерално, можат да продуцираат тројна победа -- за имигрантите, за нивните земји на потекло, како и за општествата што ги примаат.
Имигрантите да имаат не само подобри услови за себе и за своите семејства, туку и да се двигатели на развојот -- економскиот, социјалниот и културниот -- во земјите во кои одат и работат, а во своите татковини да инспирираат преку новоздобиените идеи и знаењето кога ќе се вратат.
За која било земја, учеството на Светското првенство претставува работа на длабока национална гордост.
За земјите што се квалификуваат за првпат, како што е мојата родна Гана, тоа претставува добивање на почесна значка.
За оние кои го прават тоа по години мака, како Ангола, ова им дава чувство на национална обнова.
А за оние кои се моментно поделени со конфликт, како Брегот на Слоновата Коска, но чиј тим на Светското првенство е единствен и моќен симбол на националната обединетост, првенството инспирира надеж за национална преродба.
Ова ме носи до она што предизвикува можеби најголема завист кај нас во Обединетите Нации:
Светското првенство претставува настан во кој ние, всушност, ги гледаме головите што се постигнуваат.
Не зборувам само за головите што ги постигнува една земја, туку и за најважниот гол од сите -- да се биде таму, да се биде дел од семејството на нации и народи, да се прославува нашата заедничка човечност.
Овој натпис за првпат беше објавен во Bild am Sonntag.
