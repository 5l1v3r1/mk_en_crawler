01/12/2011
Енди Дабилис за Southeast European Times во Атина -- 01.12.11
Кратења на платите, даночни зголемувања, намалени пензии и отпуштања -- Грција се обиде скоро со сé да ги задоволи меѓународните позајмувачи, кои обезбедија најпрво финансиска помош од 109 милијарди евра, а испланираа и втор пакет помош од 130 милијарди евра, за да се спаси земјата од банкрот. 
Но, приватизацијата заостанува, и покрај сé поголемиот притисок од Тројката на ЕУ -- ЕК, ММФ и Европската централна банка (ЕЦБ) -- која ја плати сметката за да ја спаси Грција.
Додека земјата се дави во долг од 344 милијарди евра и дефицит околу 10 отсто, привремената коалициска влада предводена од поранешниот заменик-претседател на ЕЦБ, Лукас Пападимос, е задолжена за одржување на доаѓањето на единствените заеми за спас и за спроведување на придружните мерки на штедење, додека плановите за приватизација заостануваат далеку зад планираното и надежите.
Јанис Кукиадис, шеф на фондот за приватизација ТАИПЕД, изјави за SETimes дека тешките времиња работат против Грција.
„Знаеме дека има несигурност на пазарот“ и дека има ограничен интерес од страна на купувачите, рече тој, но тој смета дека тоа наскоро ќе се промени. 
„Оваа приватизација е диригирана од Тројката и нивната логика беше да се врати долгот“, рече тој.
„Логиката не е да се продаде по секоја цена. 
Мораме да најдеме цена која може да донесе профит и вреди за државата. 
Со приватизацијата ќе има можности за развој и вработување“, додаде тој.
Грчката организација за коњски трки (ОДИЕ) може да биде продадена на францускиот МПУ, но Кукиадис рече дека германското претпријатие Хоштиф не сака да го продолжи својот договор за управување со меѓународниот аеродром, како и дека севкупните цели заостануваат.
„Ако нема значајни понуди, како може некој да продолжи со експлоатација на државниот имот без да биде обвинет дека врши распродажба?“, запраша тој. 
Тој рече дека целта за подигање на нови 9,3 милијарди евра во 2012 година, сега е нереална.
Алики Мурики, професорка по социологија на Универзитетот во Атина, рече дека купувачите знаат оти Грција е очајна и можеби чекаат да профитираат купувајќи по екстремно намалени цени.
„Тајмингот е многу лош. 
Многу напори за приватизација требаше да се случат порано, кога цените беа многу повисоки“, рече таа за SETimes.
Мурики рече дека некои државни операции беа водени толку лошо што тие требаше да бидат продадени на претпријатија кои знаат како да направат профит.
„Французите се заинтересирани за купување на железниците и тие се многу подобри во нивното водење од нас“, рече таа.
ОСЕ ќе изгуби повеќе од 231 милиони евра оваа година и има вкупен долг од 10,7 милијарди евра -- резултат на неколку децении возење скоро празни возови на некои правци и плаќање на некои работници и по 60.000 евра годишно, пет пати повеќе од платата на еден професор.
Но, Мурики рече дека на Грција й остана малку избор. 
„Подобро е да го продадете вашиот имот или да банкротирате?“, запраша таа.
Грција се надева дека потенцијалните купувачи ќе видат можност. 
ОПАП й плати на владата 474 милиони евра во ноември за лиценцирање на 35.000 терминали за обложување на видео-игра и владата сака да продаде 34 отсто од операцијата. 
Грција претходно собра 390 милиони евра со продажба на 10 отсто од акциите во балканскиот телеком гигант ОТЕ на германски Дојче телеком.
Ова не дојде лесно, бидејќи синдикатите се спротивставија на претстојната продажба. 
Владата планира да ги префрла приходите од државните лотарии на друштво со ограничена одговорност за специјални цели, за следните десет години. 
Акции на претпријатието ќе бидат продадени на приватни инвеститори.
Хараламбо Царданис, директор на Институтот за економски и меѓународни односи во Атина, изјави за SETimes дека Грција и Тројката во голема мера ја преценија вредноста на грчкиот капитал за време на кризата.
„Процедурите не беа готови и новата агенција не беше подготвена да ги надмине огромните тешкотии за продажбата на некои од своите места. 
Не е многу јасно што тие се обидуваа да направат“, рече Царданис, додавајќи: „Тие не сакаат да продаваат евтино и затоа сега не се амбициозни, и дури и Тројката го сфаќа тоа.“
Министерот за енергија, Јоргос Папаконстантину, на крајот од октомври рече дека на Грција ќе й треба сé што може да добие, бидејќи многу од претпријатијата во државна сопственост и објектите ја чинат земјата цело богатство во загуби.
Овие субјекти, и државен имот, иако не се такво богатство како Акрополот и покрај барањата на некои грчки критичари, сега се сметаат за еден вид делумен спас од економските тешкотии, ако може да бидат продадени или изнајмени.
Има некои профитабилни субјекти, како што е новиот огромен проект за 10-гигавати соларна енергија наречен Хелиос, покренати од германски инвеститори, кои Тројката рече дека може да генерираат 15,7 милијарди евра наменети за плаќање на долгот, но проектот може да се развива до 2050 година.
Василис Ксенакис, секретар за национални прашања на најголемиот синдикат на јавни службеници во земјата, АДЕДИ, рече дека неговите членови се борат за економско преживување на неколку фронтови, по кратењата на платите, даночните зголемувања, намалените пензии и илјадници претстојни отпуштања, како и дека приватизацијата е уште една грижа.
Тој рече дека услугите што ги нуди приватниот сектор треба да останат под владата. 
„Се бориме за надоместоци, за нашите плати“, рече тој за SETimes.
