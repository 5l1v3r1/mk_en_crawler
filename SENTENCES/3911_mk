12/02/2008
(AП, Танјуг, Блиц, Б92 - 12/02/08;
AФП, АП, ДПА, АКИ, Балкан инсајт, Бета, Б92, српска влада - 11/02/08)
Младите Срби протестираа во понеделникот (11-ти февруари) во Белград против одлуката на премиерот Воислав Коштуница за блокирање на потпишувањето на договорот за соработка со ЕУ.
Демонстрациите, координирани од страна на неколку младински и студентски организации, се случија во време кога политичката криза во Србија се продлабочува.
Во четвртокот премиерот ја откажа редовната седница на владата за да го спречи одоборувањето на договорот со ЕУ.
Според извештаите, околу 2.000 луѓе, претежно студенти, учествувале на митингот во понеделникот, наречен „Нема алтернатива за Европа“.
Тие носеа бели балони и знамиња на ЕУ и се движеле од Филозофскиот факултет до зградата на владата во центарот на Белград.
Некои демонстранти носеа транспаренти на кои пишуваше „Долу Коштуница, новиот Милошевиќ“.
Тие бараа да се стави крај на сегашниот институционален ќор-сокак, како и итно потпишување на договорот за соработка со ЕУ, кој се фокусира на олеснувањето на трговскиот и визниот режим и размени во образованието.
Тие, исто така, ги повикаа властите да ги уапсат преостанатите бегалци обвинети за воени злосторства кои ги бара Трибуналот на ОН во Хаг.
ЕУ јасно стави до знаење дека апсењата претставуваат услов за финализирање на Договорот за стабилизација и асоцијација со Србија.
Договорот за соработка што го отфрли Коштуница беше понуден како привремен чекор.
Откако не успеаја да се состанат со некој висок владин претставник, студентите ги оставија своите барања кај рецепцијата на владата и се разотидоа, ветувајќи нови протести ако нивните барања не се исполнат.
Новинските агенции ги цитираат учесниците дека процесот на пристап на Србија во ЕУ не треба да се дозволи да прекине, без оглед на тоа што ќе се случи со Косово.
Водачите на мнозинството на етничките Албанци во покраината, кои сочинуваат 90 отсто од вкупното население, в недела се очекува да усвојат декларација за независност, или за својата намера да го сторат тоа.
Коштуница и повеќето српски политичари, вклучително и проевропскиот претседател Борис Тадиќ и неговата Демократска партија (ДС) жестоко се противат на евентуален ваков чекор, инсистирајќи на тоа дека Косово претставува интегрален дел од Србија и мора да остане дел од нејзината територија.
Двајцата водачи и претседателот на парламентот, Оливер Дулиќ, се состанаа во понеделникот на разговори околу одговорот на Белград на очекуваното прогласување независност.
