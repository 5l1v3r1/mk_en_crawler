10/07/2009
Саранда, приморски град во Aлбанијa, се најде на листата на пет главни места за туристичко инвестирање во светот, објавена во средата (8-ми јули) од страна на Британската меѓународна инвестициона мрежа, Write About Property.
Албанија доби високи оценки од програмата Сино знаме, која промовира чисти и безбедни крајбрежја.
Бројот на туристите што ја посетиле Саранда се очекува драстично да се зголеми во следниве години, што ќе резултира со скок од 200 отсто на цените на недвижностите во областа.
Европскиот суд на правдата во вторникот (7-ми јули) донесе одлука за казна од 2 милиони евра за Грција и дневни пенали од 16.000 евра, поради тоа што не ги поврати државните субвенции доделени на националниот превозник „Олимпик ерлајнс“, објави АНА-МПА.
Одлуката уследи откако Грција не ја спроведе одлуката од 2005 година на Судот на правдата со кој субвенциите, во висина од 850 милиони евра, беа прогласени за нелегални.
Европската инвестициона банка се согласи на заем од 370 милиони евра за Романијa, за финсирање на изградбата на новата метро-линија во Букурешт, објави министерот за транспорт, Раду Берчеану, во саботата (4-ти јули).
Новата линија ќе го поврзи центарот на градот со едно предградие.
Истата ќе покрие 9 километри и ќе има 14 станици.
Проектот ќе чини 700 милиони евра.
Tурција и шест земји од Заливскиот регион -- Обединетите Арапски Емирати, Саудиска Арабија, Бахреин, Катар, Кувајт и Оман -- во средата (8-ми јули) постигнаа согласност за заеднички проект за изградба на железница.
Истата ќе ги поврзува земјите со Европа преку Турција, објави новинската агенција Анадолу.
Договорот беше постигнат на првиот состанок на министрите за надворешни работи на Турско-заливскиот совет за соработка.
Бугарската Обединета бугарска банка ја освои наградата Банка на годината за 2008 година, на натпреварот организиран од локалниот весник Пари, објави во средата (8-ми јули) Софиската новинска агенција.
На натпреварот се анализираат финансиските резултати на банките во текот на изминатата година, во обид за охрабрување на локалните финансиски институции.
Меѓународниот аеродром во Приштинa во понеделникот (6-ти јули) објави дека постигнал нето профит од 3,5 милиони евра во текот на изминатите шест месеци од годинава.
Светската економска криза не го попречи напредокот на аеродромот, кој го зголеми својот број на летови за 17 отсто, а бројот на патници за 4 отсто.
(Разни извори – 03/07/09-10/07/09)
