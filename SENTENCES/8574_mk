10/10/2011
Линда Карадаку за Southeast European Times во Приштина -- 10.10.11
Тековните протести на Србите во северно Косово предизвикаа сериозна безбедносна ситуација за КФОР.
Во ексклузивното интервју со дописничката на SETimes Линда Карадаку, генералниот командант на КФОР, Ерхард Древс, говори за безбедносната ситуација и можноста за решение.
SETimes:
Како ја оценувате безбедносната ситуација во северно Косово?
Генерал Ерхард Древс:
Ситуацијта останува кревка и бара континуирано следење.
Очекуваме од сите страни да спречат дејства што може да се сметаат за провокација.
SETimes:
Колку е тешко да се контролира северно Косово во поглед на безбедноста?
Древс:
Во моментов групите што ги поставуваат барикадите, на еден начин ги затвораат своите патишта и е спречена секоја нормална економска или социјална активност.
Барикадите во тој степен не претставуваат облик на мирен протест, туку му штетат на економскиот развој.
Покрај тоа, истите влијаат на способноста на пожарникарите, амбулантите и другите организации за вонредни состојби, да им помагаат на луѓето што живеат во областа.
Би сакал барикадите да бидат отстранети како резултат на политички процес, а не сила.
Во КФОР ние секогаш се обидуваме да избегнеме некој непотребно да биде повреден или да бидат повредени невини луѓе.
Секогаш постои ризик акцијата чија цел е отстранување на барикадите со сила да ја загрози мирната и безбедна средина.
Имајќи го предвид тоа, КФОР го зачувува правото да дејствува секогаш кога смета дека е неопходно од оперативни причини.
Нашиот фокус е на тоа да им се овозможи на цивилите да водат нормален живот:
затоа ми е драго што административните гранични премини се отворени.
Проблемот е што тие не можат да бидат искористени бидејќи некои поединци и групи одлучија да постават блокади на патиштата околу нив.
Значи, НАТО не го отсекува пристапот до Србија:
тоа го прават оние што поставуваат блокади на патот.
SETimes:
Ќе преземе ли КФОР идни чекори за отстранување на барикадите на север?
Древс:
Како што кажав и претходно:
КФОР го зачувува правото да ги отстрани барикадите секогаш кога ќе смета дека е неопходно.
Ние сигурно нема ги толерираме вечно.
Ги имаме сите потребни способности да отстраниме секаква барикада ако биде побарано.
Силите на КФОР ќе останат ангажирани со цел да им овозможат на луѓето самите да дојдат до заклучок дека доброволното отстранување е пред сé во нивни интерес.
Сепак, во одреден момент нашата проценка ќе нé доведе до заклучок дека треба да ги отстраниме блокадите каде што тоа е потребно.
SETimes:
Србите го обвинија КФОР дека пукал на цивилите во последниот инцидент на премините на север.
Како ќе одговорите на тоа?
Древс:
Дејствата на КФОР беа очигледно преземени во самоодбрана.
Тие беа пропорционални и засновани на минимално потребна сила, во согласност со нашиот мандат.
Тоа беше признаено од српското Министерство за одбрана, иако неколку дена подоцна.
Мислам дека на јавноста й е познато оти Правилата на ангажманот се обемни и им ги даваат на командантите неопходните опции за спроведување на нивната мисија успешно и безбедно.
Како последно средство, моите трупи имаат овластување на употребат сила за да се одбранат.
SETimes:
Вие го поддржувате ЕУЛЕКС на премините.
Колку ефикасна е вашата соработка со полицијата на ЕУЛЕКС?
Древс:
Нашата соработка е одлична и јас можам отворено да кажам дека нашето заедничко присуство навистина го симболизира тоа дека ние, КФОР, и ЕУЛЕКС стоиме рамо до рамо.
Имаме сложена политичка ситуација која води до сложени оперативни предизвици.
Ќе продолжиме да ги решаваме заеднички.
Соработката е ефикасна бидејќи е јасно кој што прави:
ЕУЛЕКС е задолжен за портите 1 и 31 и е поддржан од косовската полиција и царината.
Војниците на КФОР го чуваат безбедносниот периметар околу портите.
Двете порти се технички подготвени да бидат целосно оперативни, но блокадите на патот и барикадите што се подигнати на блиските патишта го спречуваат отворањето на портите.
Не е возможен комерцијален, пешачки или автомобилски сообраќај во оваа фаза.
SETimes:
Има информации за нови засилувања испратени во КФОР.
Колку значајно е ова засилување?
Древс:
Не се донесени дополнителни трупи однадвор од местото на настаните, макар што дополнителни потенцијали на КФОР се префрлени на портата од внатрешноста на Косово, како одговор на безбедносната ситуација околу преминот Јариње на 27-ми септември.
Во вториот дел од ова интервју, Древс говори за решението за ситуацијата на северот, и односот на мисијата со локалното српско население.
