12/03/2008
(Гардијан, Индипендант - 12/03/08; AП, Ројтерс, ББС, ВОА, Интернешнал хералд трибјун, Јавно, Балкан инсајт, прес-центар на ОН - 11/03/08)
Судењето против тројцата поранешни хрватски генерали, обвинети за воени злосторства извршени против краинските Срби кон крајот на војната во Хрватска во периодот 1991-1995 година, започна во вторникот (11-ти март) во Меѓународниот кривичен трибунал за поранешна Југославија (МКТЈ) во Хаг.
Анте Готовина, Иван Чермак и Младен Маркач се соочуваат со девет точки од обвинението за злосторства против човештвото и кршење на законите или обичаите на војувањето, според заедничкото обвинение издадено минатиот мај.
Тројцата се обвинети за оркестрирање на убиствата на најмалку 150 Срби, како и за присилно протерување на 200.000 други лица за време на хрватската воена офанзива, позната како операција Бура. 
Истата беше спроведена за враќање на контролата над регионот Краина, кој беше заземен од страна на српските сепаратисти претходно во војната.
Генералите, исто така, се сметаат за одговорни за пљачкосувањето имот, намерно уништување и малтретирање Срби од страна на хрватските сили за време на тримесечната операција.
„Ова судење произлегува од присилното елиминирање на краинските Срби од Хрватска и уништувањето на нивните општини во август 1995 година и од улогите и надлежностите на генералите во тој процес“, рече обвинителот на ОН Алан Тигер во своето воведно излагање. 
„Српските општини беа разорен пустош на уништени села и домови. 
Овој случај се однесува на тројцата мажи кои биле инструмент во овие злосторства.“
Во времето на операцијата Бура, Готовина беше командант на Сплитската оперативна зона на хрватската армија и имаше целосна команда и контрола над сите хрватски сили што учествуваа во офанзивата. 
Иако знаел, или имал причина да знае, за злосторствата извршени од страна на војниците под негова команда, тој не ги спречил или не ги казнил извршителите, велат обвинителите.
Покрај ова, тој свесно дозволил жртвите од акциите на краинските Срби против Хрватите претходно во војната да учествуваат во операцијата, со што тие биле предиспонирани за одмазда.
Заедно со уште неколку други -- меѓу кои и хрватскиот претседател Фрањо Туѓман -- Готовина, Чермак и Маркач, наводно биле клучните членови на заедничкото криминално дело со цел принудно и трајно отстранување на српското население од регионот на Краина.
„Србите биле во панично бегство, не случајно, туку смислено“, рече Тигер во вторникот. 
„За оние кои останале, претежно постари и болни, животот станал кошмар. 
Додека домовите и селата биле пљачкосувани и уништувани во огромни размери, многумина биле убиени.“
Тигер, исто така, истакна дека обвинителите нема да го оспорат правото на Хрватска на враќање на контролата над регионот на Краина.
„Операцијата Бура имала друга цел -- да ги истера српските цивили и да обезбеди нивно трајно отстранување“, рече тој.
Обвинителот, исто така, го цитираше Туѓман, дека краинските Срби се „рак во стомакот на Хрватска“, како и дека еднаш рекол оти Хрватите морале да „зададат таков удар што Србите од практични причини ќе исчезнат“.
Сите тројца генерали се изјаснија за невини по обвиненијата покренати против нив. 
Нивното судење -- едно од случаите од највисок профил во историјата на МКТЈ -- се очекува да трае повеќе од една година. 
Ако бидат осудени, Готовина, Чермак и Маркач се соочуваат со можни доживотни затворски казни.
