06/06/2006
Од Кристина Чук за Southeast European Times во Загреб -- 06/06/06
Хрватската агенција „Медиа плус“ неодамна спроведе истражување за навиките за читање весници во Хрваска, што го опфати првото тримесечје од 2006 година.
Резултатите покажаа дека Jутарњи лист останува најпопуларниот весник во земјата.
Околу 16,6 отсто од граѓаните во Хрватска читаат Jутарњи лист секој ден, 15,4 отсто читаат Вечерњи лист, 15,3 го читаат таблоидот 24сата, додека 6,5 отсто ја читаат Слободна Далмација, заклучува агенцијата.
Весници со помала читателска публика се Спортске новости (4,2 отсто), Нови лист (4 отсто), Глас Истре (2 отсто) и Глас Славонијe (1,4 отсто).
На дното се Задарски лист и Вјесник, со по 0,8 отсто читаност кај јавноста.
Во истражувањето беа опфатени 10.350 граѓани.
Пазарот на весниците трпи огромни промени.
Во поново време, мнозинството луѓе -- особено младите -- користат Интернет за да ги дознаат вестите.
Телевизијата, исто така, стака попривлечна, по влезот на комерцијалните телевизиски куќи на хрватскиот пазар пред неколку години.
Националната телевизиска мрежа ХТВ, со своите два канали, сé уште има најголем број гледачи, но се соочува со силна конкуренција од двете приватни мрежи, НОВА и РТЛ.
Хрватите уживаат избор без преседан, кога станува збор за информациите.
Истовремено, бројот на весниците се зголемува.
Затоа не е ни чудно што издавачите на весници ги соборуваат сите препреки во обид да привлечат и да ги задржат читателите.
Весниците и списанијата експериментираат со зголемување и намалување на бројот на страниците.
Некои даваат и бесплатни изданија или нудат книги, дивидија, цедеа, слатки работи или шанса за добивање стан.
Успешните публикации си го најдоа своето место.
Jутарњи лист е омилен кај мажите, високообразовани, на возраст од 30 до 39 години.
Вечерњи лист е попопуларен на работните места.
Домаќинките, невработените и помладите од 29 години најчесто го избираат 24сата во трафиките.
И додека Хрватска сé уште се наоѓа во период на транзиција, сопственоста во медиумите брзо се менува.
Новинарите не знаат секогаш кој ја поседува публикацијата за која работат.
Државата останува најголем играч, по што следат мултинационалните претпријатија, црквите и претпријатијата со мешана сопственост.
И покрај тоа што пазарот се видоизменува, велат аналитичарите, Хрватска сé уште на некој начин е далеку од остварувањето на вистински независни медиуми -- нешто што, исто така, ќе поттикне рамнотежа и повисоки новинарски стандарди.
