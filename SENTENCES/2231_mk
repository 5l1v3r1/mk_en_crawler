10/06/2005
(Интернешнал хералд трибјун, Гардијан, Индипендант, ВОА, Блиц - 10/06/05;
Ројтерс, АП, АФП, ББС, СНН, Вашингтон фајл, Радио Б92, веб-страница на српската влада - 09/06/05)
Изразувајќи уверување дека поранешниот воен командант на босанските Срби, Ратко Младиќ, наскоро ќе биде уапсен, висок американски официјален претставник во четвртокот (9-ти јуни) го објави повторното доделување на американска помош за Србија и Црна Гора.
„Повеќе од 10 милиони американски долари ќе бидат одмрзнати и ќе бидат доделени“, АФП ја цитира изјавата на американскиот државен потсекретар за политички прашања, Николас Барнс, за време на посетата на Белград.
Помошта беше блокирана поради несоработката на Србија со Меѓународниот кривичен трибунал за поранешна Југославија (МКТЈ).
Оттогаш 12 осомничени за воени злосторства кои ги бараше Трибуналот на ОН беа пренесени во Хаг.
Упатувајќи пофалби до Белград што успеа да ги убеди бегалците да се предадат, Барнс рече дека Вашингтон се надева оти властите ќе преземат „завршни чекори“ да го доведат и Младиќ во Трибуналот на ОН.
„Мој силен впечаток од разговорите во Белград е дека владата многу сериозно работи за пронаоѓање на генерал Младиќ и ќе има сериозен обид за негово фаќање или негово доброволно предавање и испраќање во Хаг“, Ројтерс ја цитира изјавата на Барнс за новинарите во Белград.
„Убедени сме дека неговите денови на релативна слобода се изброени“, додаде тој.
Помеѓу другите, Барнс се состана со српскиот претседател Борис Тадиќ и со премиерот Воислав Коштуница.
Младиќ најпрво беше обвинет во 1995 година со воениот водач на босанските Срби, Радован Караџиќ.
Двајцата се соочуваат со обвиненија за геноцид за нивните наводни улоги во масакрот на околу 8.000 мажи и момчиња од босанските муслимани во Сребреница во 1995 година, што се смета за одделно најголемо злосторство во Европа од крајот на Втората светска војна.
Споменувајќи ја видеоснимката со убиствата на шестмината затвореници - босански муслимани од Сребреница, Барнс на новинарите им рече дека „не може да замисли посоодветна иницијатива отколку онаа Младиќ да се најде во Хаг“ за 10-годишнината од масакрот на 11-ти јули.
„Ако Ратко Младиќ биде предаден во Хаг и биде суден за воени злосторства ...
тогаш иднината е без граници за тоа што заедно можат да сторат нашите две земји“, рече Барнс на последниот ден од неговата тридневна турнеја низ Балканот.
Во меѓувреме, во Вашингтон портпаролот на Стејт департментот Шон Меккормак рече дека САД очекуваат сите водачи во регионот да ги уапсат и предадат на Хаг преостанатите обвинети бегалци, меѓу кои и Караџиќ и Анте Готовина.
По состанокот со Барнс, српската влада издаде соопштение во кое се повторува нејзината подготвеност „за целосно исполнување на сите меѓународни обврски“.
Властите ги негираа неодамнешните извештаи во локалните медиуми дека владата преговара за предавање на Младиќ.
Сепак, српскиот министер за правда, Зоран Стојковиќ, рече дека го дели „оптимизмот“ на Барнс дека за брзо наоѓање на решение.
„Владата прави сé што е можно за да го најде генерал Младиќ и да го реши ова прашање, со што ќе ја исполни нашата обврска кон Хаг“, додаде Стојковиќ.
