17/07/2009
Од Беса Беќири за Southeast European Times во Приштина -- 17/07/09
Косовската влада во средата (15-ти јули) ја одобри одлуката да се отпочне со изградбата на Косово Ц, или Косова е Ре, електроцентралата на јаглен -- најголема инвестиција во Косово во последниве децении.
Соопштението дојде еден ден откако германското енергетско претпријатие РВЕ АГ ја повлече својата понуда од 3 милијарди евра за изградба на централата. 
Претпријатието објави дека се откажува од тендерот поради „проблеми со сложеноста и новото на зрелост на проектот“.
РВЕ АГ е едно од четирите меѓународни претпријатија кои се очекуваше да дадат понуда за изградба на централата, обнова на старата централа и отворање нов рудник за лигнит.
Трите преостанати претпријатија од покусата листа се: чешко-американскиот конзорциум ЧЕЗ/АЕС, конзорциумот на италијанскиот Енел и грчко-американскиот Сенкап.
Проектот се очекува да додаде 2.000 мегавати на енергетските капацитети на земјата и се очекува дека ќе привлече 3,5 милијарди евра странски инвестиции.
„Електоцентралата ќе обезбеди доволно и стабилна енергија за локалните потрошувачи и меѓународниот извоз. 
Косова е Ре ќе биде изградена со користење на најнова технологија ... 
истата ќе ги исполни европските стандарди, еколошки и социјални, и ќе воспостави нов технолошки стандард во нашиот регион“, рече премиерот Хашим Тачи.
Новата електроцентрала ќе отпочне со производство на 1.000 мегавати во првата фаза, и ќе биде изградена во близина на постојната централа Косова Б.
Централата Косово Б ќе биде реновирана и подготвена за производство. 
Другата постојна електроцентрала, Косово А, ќе биде затворена до крајот на 2015 година, а нејзиното производство ќе биде заменето со производството од централата Косово е Ре.
Владата, исто така, ќе продолжи со реконстукцијата и приватизацијата на Косовското претпријатие за електрична енергија КЕК, како и со други инвестиции за производство алтернативна енергија.
Според студијата на косовските руда и минерали, направена од италијанското претпријатие Осерваторио Балкани, земјата има околу 11.500 до 14.000 милиони тони лигнитен јаглен.
За есен ќе биде закажана донаторска конференција -- посветена на обезбедувањето пари за поддршка на енергетскиот сектор на земјата -- со поддршка на УСАИД, Светската банка и Европската комисија.
„Реформата на енергетскиот сектор ќе го унапреди брзиот економски раст и ќе го забрза членството на Косово во ЕУ“, им рече Тачи на новинарите во Приштина, откако владата ги објави своите нови планови.
Идејата наиде на одреден отпор. 
Форуми 2015, невладина организација, покрена одреден број еколошки прашања. 
„Имајќи го предвид данокот што постојните електроцентрали го зедоа во поглед на животната средина, планираното поставување нов капацитет мора да биде во согласност со напорите за подобрување на актуелната еколошка состојба“, се вели во соопштението.
„Експлоатацијата на лигнит претставува капитал-интензивен потфат и -- надвор од нејзиното еколошко влијание -- бара висока цена во поглед на користењето на земјиштето, демографските движења, релоцирањето на населбите, потрошувачката на вода и штетата во земјоделскиот сектор.“
Сепак, оваа невладина организација признава дека Косово „не може да гради светла иднина без да го развие својот енергетски сектор. 
Со оглед на тоа што Косово е богато со лигнит, природно е тоа што земјата се потпира на своите ресурси за својот иден развој“.
