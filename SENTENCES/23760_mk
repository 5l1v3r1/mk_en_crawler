23/06/2009
АНКАРА, Турција -- Началникот на Генералштабот, Илкер Басбуг, во понеделникот (22-ри јуни) рече дека единственото решение во борбата против терористичката Курдистанска работничка партија (ПКК) е истата да се растури и да се принуди да го положи оружјето. 
„Сé додека ПКК продолжува со вооружената борба, грешка е да се мисли дека единствено економските, социјалните и културните мерки може да донесат решение“, изјави Басбуг пред присутните на семинар во Истанбул. 
Тој одговараше на неодамна објавените планови на владата за изнаоѓање мирно решение на неколкудецениското курдско прашање со проширување на социјалните и културните права на курдското малцинство.
Басбуг, исто така, ги повика членовите на НАТО да ги надминат своите разлики и да усвојат заеднички став против тероризмот. 
„Овој проблем може да се реши само со здружени напори на сите држави, особено членките на НАТО“, истакна тој. 
Повеќе од 180 претставници на земјите од НАТО и ЕУ, земјите од Партнерството за мир и програмите Медитерански дијалог учествуваат на дводневниот семинар Свилен пат. 
Албанија, Босна и Херцеговина и Црна Гора ги испратија своите началници на генералштабовите. 
(Tуркие, Сабах - 23/06/09; Новинска агенција Анадолу, Хабер Турк, ТРТ, Ксинхуа - 22/06/09)
