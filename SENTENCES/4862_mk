29/01/2010
Од ХК Цанис за Southeast European Times во Атина -- 29/01/10
Долгоочекуваниот одговор на грчкиот премиер Јоргос Папандреу на писмото од висок профил испратено минатиот ноември од страна на турскиот колега Реџеп Тајип Ердоган, пристигна во Анкара во понеделникот (25-ти јануари).
Во писмото од пет страници се изнесени деталите на долготрајната позиција на Атина за најразлични „горливи“ прашања, додека истовремено се повторува желбата на Папандреу за зближување меѓу Грција и Турција. 
Тој истовремено е и министер за надворешни работи на земјата.
Во поглед на континенталниот појас на Егејското Море кој ги дели двете држави, Папандреу дава детален „список“ на услови -- вклучително и почитувањето на територијалниот интегритет, меѓународното право и меѓународните спогодби, како и билатералните и мултилатералните спогодби.
Aтина смета дека најважен договор е Меѓународното право на морето, ратификуван од Грција и остатокот на ЕУ. 
Турција, чија кандидатура за ЕУ и понатаму се разгледува, не е потписник.
Ако државите не можат самите да најдат решение, Папандреу, наводно, предложил заеднички да се обратат во Меѓународниот суд на правдата за решение.
Папандреу, исто така, ги критикуваше летовите над грчките острови од страна на турските воени авиони -- долготрајна поплака од страна на сите администрации во Атина -- заедно со експлоатацијата на нафта во неодбележаните делови на Егејското Море.
Што се однесува до неколкудецениската каша во Кипар, грчкиот премиер рече дека клучно за грчката и турската заедница на островор е да изберат заедничка иднина „без какво било мешање или притисок однадвор“.
Во средата кипарскиот претседател Димитрис Христофиас и водачот на кипарските Турци Мехмет Али Талат го најавија продолжението на вториот круг од тековните разговори за повторно обединување.
Поранешниот американски офицер за надворешни работи во Атина -- Бреjди Кислинг -- рече дека дијалогот е охрабрувачки, но со актуелната грчка финансиска криза, Папандреу има полни раце работа.
„Ердоган направи чувствителен дипломатски потег ставајќи ги на повисока позиција јавните односи за серија прашања“, рече Кислинг. 
„.... 
за жал, Јоргос Папандреу едноставно не може да си дозволи да посвети доволно енергија на овие конкретни прашања.“
