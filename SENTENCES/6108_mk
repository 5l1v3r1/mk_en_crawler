02/06/2011
(Вашингтон пост, Ксинхуа, Дејли мирор, НАТО - 02/06/11; РФЕ/РЛ, Софија еко, ЦБЦ, Слејт магазин, ДПА, НАТО - 01/06/11)
Амбасадорите на 28 членки на НАТО во средата (1-ви јуни) одлучија да ја продолжат воената операција на пактот во Либија, под мандатот на ОН, за уште 90 дена, до крајот на септември.
Најавувајќи го потегот, генералниот секретар на НАТО, Андерс фо Расмузен, истакна по вторпат оваа недела дека Алијансата нема да го намали својот притисок врз либискиот водач Моамер Гадафи, сé додека неговите сили не продолжат да ги напаѓаат и да им се закануваат на цивилите.
„Одлуката испраќа јасна порака до режимот на Гадафи: Решени сме да ја продолжиме нашата операција за заштита на народот во Либија“, рече тој. 
„Ќе опстоиме во нашите напори за исполнување на мандатот на Обединетите Нации. 
Ќе продолжиме со притисокот до крај.“
Еден месец по почетокот на народното востание во Бенгази на 17-ти февруари, Советот за безбедност на ОН ја усвои резолуцијата 1973, одобрувајќи го воспоставувањето зона на забранети летови над Либија и користењето на „сите неопходни мерки“ за заштита на цивилите од нападите на владините сили. 
Истата уследи по резолуцијата 1970, усвоена од телото од 15 нации на крајот од февруари, која го забрани дотурот на оружје, муниција и сличен материјал за оваа северноафриканска земја и воведе серија други санкции против Гадафи и неговиот режим.
На 19-ти март, членките на НАТО, Франција, Велика Британија и САД презедоа чекори кон примена на одлуките на ОН за Либија. 
На 31-ви март Алијансата презеде контрола над сите воени операции, во согласност со мандатот даден со резолуцијата 1970 и 1973.
Операцијата Обединет заштитник, која првично доби пробен период од 90 дена, кој завршуваше на 30-ти јуни, се состоеше од три елементи: ембарго за оружје, зона за забранети летови и дејства за заштита на цивилите од напад или закана од напад.
Од почетокот на операцијата, НАТО спроведе вкупно 9.332 оперативни воздушни летови, вклучително и 3,521 борбени напади, од кои 31 во средата, објави Алијансата во четвртокот.
Од почетокот Гадафи се спротивставува на притисокот одвнатре и однадвор да поднесе оставка од 41-годишната власт, и неговите сили и платени убијци продолжија со нападите на областите што ги држеа бунтовниците.
Во својата изјава од средата Расмузен ги увери Либијците дека НАТО останува посветен на гарантирање на нивната заштита и дека крајот на актуелниот режим е на видик.
„Нашата одлука, исто така, испраќа јасна порака до народот на Либија: НАТО, нашите партнери, целата меѓународна заедница, стојат зад вас“, рече данскиот премиер. 
„Ние сме обединети за да загарантираме дека вие ќе си ја обликувате сопствената иднина. 
А тој ден се приближува.“
Бројни либиски дипломати и високи функционери го напуштија режимот на Гадафи од почетокот на народното востание, при што некои на крајот се приклучија на опозициските сили.
Последен што ја напушти владата беше највисокиот претставник за нафта на државата, Шокри Ганем, кој ги наведе како мотив за својата одлука, „неподносливите“ услови, кои произлегуваат од континуираните конфликти во државата.
„Најдобрата младина и нашите најдобри луѓе гинат [секој] ден“, кинеската новинска агенција Ксинхуа ја цитираше неговата изјава од средата. 
„Со оваа ситуација, која е неподнослива, човек не може да работи и затоа ја напуштам земјата и, исто така, одлучив да ја напуштам работата и да се приклучам на изборот на либиската младина, за создавање на модерна уставна држава, почитување на човековите права и градење подобра иднина за сите Либијци.“
