30/07/2012
Дражен Ремиковиќ за Southeast European Times во Загреб -- 30.07.12
Кога Душан Слијепчевиќ работи на неговата фарма во Костајница, северна Босна и Херцеговина (БиХ), тој секогаш ја има неговата лична карта при рака и често е под будното око на хрватската полиција.
Неговиот имот е дел од 50 хектари земјиште кое сé уште спорно меѓу двете земји.
„Границата минува точно низ мојата градина и секој ден кога одам на друг дел од имотот, морам да се пријавам и да ги носам документите од мојот имот“, рече тој, „ Порано имаше некои рурални патишта кои ја заобиколуваа секојдневната контрола, но сега полицијата воведе задолжително пријавување. 
Претпоставувам дека тие се обучуваат за регулативите на ЕУ“.
Хрватска ќе има неколку нерешени граници кога ќе стане 28-ма членка на ЕУ следната година, но нејзините спорови со БиХ, Србија и Црна Гора се чини дека не се значителна пречка за пристапувањето.
Покрај овој спор, Хрватска, исто така, има пограничен спор со БиХ во селото Клека, на брегот на Јадранското Море. 
Спорот со Србија е на источната граница, на реката Дунав, додека пак спорот со Црна Гора е исто така на морскиот брег, полуостровот Превлака.
Иако повеќето се согласуваат дека Хрватска има направено значајни реформи за да обезбеди место во ЕУ, Унијата не бара од Хрватска да ги реши сите свои погранични спорови пред пристапувањето.
„Билатералните прашања треба да се решат од страна на засегнатите страни, со решителност, во духот на добрососедството“, изјави за SETimes Анка Падурару, службеник за односи со јавноста за проширување на ЕК и Европска соседска политика. 
„Тие треба да се решат што е можно порано и да не го забават процесот на пристапување. 
ЕУ е подготвена да ја олесни потрагата по решенија и да ги поддржи поврзаните иницијативи од случај до случај.
„Граничниот арбитражен договор меѓу Словенија и Хрватска е позитивен пример за тоа како можат да се решат билатералните прашања“, рече таа.
Пред една година, Хрватска го реши својот десетгодишен пограничен спор со Словенија, која ја блокираше апликацијата на Хрватска за членство. 
Властите се согласија да го поднесат пограничниот спор на арбитража во Меѓународниот суд на правдата во Хаг.
Хрватските власти рекоа дека ќе ги решаваат споровите преку меѓународното право, обидувајќи се да не ги расипат билатералните односи со своите соседи.
„Не е возможно точно да се предвиди начинот и времето на хрватскиот пограничен спор со своите соседи,'', изјави Берислав Живковиќ, портпарол на хрватското Министерство за надворешни работи, за SETimes. 
„Она што е сигурно е дека Хрватска, во текот на преговорите, јасно стави до знаење дека пограничниот спор нема да претставува пречка за пристапување во ЕУ на која било соседна земја“.
Распадот на Југославија доведе до бројни гранични прашања во целиот регион -- најзначајниот помеѓу Србија и Косово, кое прогласи независност од Србија во 2008-та година. 
Белград не ја признава независноста на Косово и двете земји имаат чести конфликти во северно Косово, каде и двете ја одржуваат локалната власт.
Кон крајот на февруари, политичките претставници на двете земји, со помош на меѓународната заедница, започнаа технички и политички преговори за нормализација на односите, што резултираше со договор за регионална застапеност на Косово.
Оливер Ивановиќ, поранешен министер за Косово во српската влада, изјави дека прашањето за границата меѓу Косово и Србија не може да се спореди со другите прашања во регионот.
„Не постои граница меѓу Србија и Косово, бидејќи тоа е наша територија“, изјави тој за SETimes. 
„Постои само административна транзиција. 
Србија ќе влезе во Европската Унија со целата своја територија, која го вклучува и Косово, и не постои збор за било каков вид на граница меѓу Косово и Србија“.
Новата влада на Србија, предводена од претседателот Томислав Николиќ и премиерот Ивица Дачиќ, рекче дека е посветена на пристапувањето во ЕУ и преговорите со Приштина, но се заколна дека Србија нема да ја признае независноста на Косово.
Генерално, многумина веруваат дека ЕУ нема да инсистира на јасно дефинирани граници за своите нови членови од Балканот, сé додека границите на ЕУ се безбедни и стабилни.
Младен Иваниќ, поранешен министер за надворешни работи на БиХ, рече дека Хрватска, како членка на ЕУ, ќе биде во многу подобра позиција во преговорите за пограничните спорови од БиХ, или која било друга земја на Балканот.
„Хрватска сигурно ќе ги реши овие спорови во своја полза. 
Кога станува збор за преговорите со ЕУ, мислам дека ЕУ го сфаќа значењето на границите. 
За Брисел, од суштинско значење е тоа дека границите се безбедни и тие очекуваат од Хрватска да воспостави посилна контрола, без оглед на споровите. 
Ако Хрватска покаже слабости на оние места каде што имаат спор, тогаш тие сигурно ќе бидат изложени на критики“, изјави Иваниќ за SETimes.
