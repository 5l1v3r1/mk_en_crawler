30/07/2009
Од Недељко Рудовиќ за Southeast European Times во Подгорица -- 30/07/09
И покрај некои политички противења, процесот на распоредување војници во мисијата на НАТО во Авганистан е во тек. 
Парламентот во вторникот (28-ми јули) го одобри планот за испраќање 40 војници во Меѓународните сили за помош во безбедноста (ИСАФ). 
Администрацијата вели дека ова е неопходно за постигнување на целта на земјата за членство во НАТО.
„Една чета и медицински персонал ќе бидат испратени на почетокот на следната година, додека двајца офицери кои треба да се приклучат на германската команда ќе заминат помеѓу септември и октомври 2010 година“, рече министерот за одбрана, Боро Вучиниќ. 
Црна Гора, исто така, ќе испрати војници во мисиите во Либерија и Сомалија.
Во меѓувреме, Црна Гора ќе потпише воено-технички договор со една партнерска земја на Алијансата, која ќе обезбеди поддршка за војниците и нивниот транспорт во Авганистан. 
Дотогаш тричлен медицински тим ќе замине за Авганистан во август: еден лекар и двајца техничари.
„Јасно е дека Црна Гора нема да го има истиот придонес во Алијансата како САД, Германија или Франција, но, исто така, е сигурно дека, во рамките на своите капацитети, таа ќе даде соодветен придонес“, изјави Вучиниќ за Southeast European Times.
Тој додаде дека колективниот систем на одбрана загарантиран од НАТО е најдобриот избор за Црна Гора.
„За нас на Балканот нема понеодложна обврска од гарантирањето на мирот и стабилноста, кои, барем според искуствата на новите членки на НАТО, ќе имаат позитивен ефект на нашиот економски развој, создавајќи безбедна инвестициска клима“, рече Вучиниќ.
Сепак, опозицијата не е задоволна од планот. 
„Постојниот закон го дефинира учеството во мисиите на доброволна база, но мора да се има предвид дека социјалните проблеми се значителни и дека е тешко да се најде работа. 
Затоа, реално е да се очекува дека одреден број војници ќе одлучат [да се приклучат на овие воени мисии]“, рече членот на опозициската Социјалистичка народна партија, Предраг Булатовиќ за Southeast European Times.
Тој, исто така, додаде дека владата пребрзо ја донесла одлуката. 
„Авганистан е многу ризична област и затоа постои можност Црна Гора и нејзините граѓани да станат цел на меѓународните терористички организации.“
Прелиминарната обука на 85 војници започна во Даниловград, во близина на Подгорица, минатиот април. 
Американското претпријатие Воени професионални ресурси, Инк., започна интензивна тримесечна обука на војниците таму.
