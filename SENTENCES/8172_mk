25/07/2011
Лилјана Ковачевиќ за Southeast European Times во Бања Лука –25.07.11
Неколку месеци по општите избори, Босна и Херцеговина (БиХ) сé уште чека нова коалициска влада, додека политичките партии се расправаат околу поделбата на министерските функции во Советот на министри на БиХ.
По неколку месеци политички борби, двете партии што успеаја да освојат највеќе гласови -- Социјалдемократската партија (СДП), предводена од Златко Лагумџија, и Сојузот на независни социјалдемократи (СНСД) -- дојдоа до пат-позиција во однос на владата.
Покрај тоа, кандидатот на СДП и претседавач на Советот на министри, Славко Кукиќ, не доби поддршка од делегатите на Република Српска (РС). 
Повеќето партиски претставници од РС гласаа против Кукиќ, како и членовите на најголемите хрватски партии, ХДЗ БиХ и ХДЗ 1990, и Партијата за БиХ предводена од Харис Силајџиќ.
Кукиќ доби поддршка од повеќе од половина од членовите на парламентот во првиот и вториот круг гласање на 29-ти јуни и 14-ти јули, но не и двотретинска поддршка потребна од пратениците на РС, која е уставно предвидена за назначување во Советот на министри на БиХ.
„Сé она што се случи со мојата кандидатура ја одразува поделеноста на политичката сцена во БиХ и потврдува дека со тешкотија ќе ја избереме извршната власт. 
БиХ изгуби многу време кое е потребно да се решат задачите предвидени од ЕУ, без кои нема да има напредок во евроатланските процеси“, рече Кукиќ за SETimes.
Претседателот на Партијата за демократски напредок (ПДП), Младен Иваниќ, вели дека партиите не се заинтересирани за формирање влада, бидејќи константно се расправаат.
„Мислам дека државната влада нема да се формира до крајот на годинава ... 
[за да се одвлече] вниманието од лошата економска ситуација“, рече Иваниќ за SETimes.
Тој смета дека државната влада нема да се формира додека дефицитот на државниот буџет не ги принуди Лагумџија и Додик да постигнат договор.
„До крајот на годинава, очекуваме сериозни економски проблеми и сериозен недостаток на пари. 
Тогаш ние очекуваме сериозни разговори за формирање влада, бидејќи ММФ й наметна на БиХ услов според кој новата финансиска транша ќе ја добие само по формирањето државна влада“, рече Иваниќ.
Но, политичката аналитичарка Тања Топиќ смета дека неодамнешните разговори покажуваат оти владата ќе биде формирана наскоро.
Таа вели дека клучните водачи немаа искрена желба да најдат решение за новата влада, но мора да најдат излез од политичката криза.
Според Топиќ, СДП има малку простор да инсистира на своите принципи, бидејќи партијата ризикува да изгуби највеќе во изборите и да ја пропушти својата шанса за учество во обликувањето на иднината на БиХ.
„Ако навистина се постигне компромис меѓу СДП, ХДЗ и СНСД за формирање нова влада, тогаш се поставува прашањето зошто БиХ изгуби десет месеци и зошто не беше постигнат договор веднаш по изборите?“, изјави Топиќ за SETimes.
