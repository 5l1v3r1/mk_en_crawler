11/08/2009
Од Брајан Салми за Southeast European Times во Подгорица -- 11/08/09
Потребата од висококвалитетно, независно новинарство во регионот ќе загарантира опстанок на Балканската истражувачка новинарска мрежа (БИРН), вели основачката на организацијата, Гордана Игриќ.
„Се разбира дека БИРН ќе преживее“, рече Игриќ за Southeast European Times.
„Светската економска криза ги отежна работите, но ние сме преживеале и полоши времиња.
Во 2005 година [кога беше основана БИРН] имавме големи оперативни трошоци, но не и многу доделени пари, во текот на еден подолг период.
Го преживеавме тоа и некако ќе го преживееме и ова“, рече таа.
Иако организацијата има огранок кој работи како комерцијално претпријатие, голем дел од работата на БИРН ја врши нејзиниот непрофитен сектор, кој е финансиски потпомогнат од десетици филантропски институции -- вклучително и Фондот Браќа Рокфелер и Балканскиот труст за демократија -- и европските влади, Холандија и Норвешка.
Игриќ вели дека балканските невладини организации не добиваат долгорочна финансиска помош од донаторите, така што таа и нејзините колеги се постојано во потрага по нови добродетели и начини за собирање пари.
БИРН се надева на приходи од претплатите на главниот дел од една од нејзините веб-страници (balkaninsight.com) и Игриќ се надева дека изобилството на експерти на регионалната БИРН може да бидат ангажирани од приватни клиенти.
Двонеделниот весник „Приштина инсајт“ е 100-процентно финансиран од донатори, но неделникот „Балкан инсајт“ покрива 60 отсто од своите производствени трошоци со приходите од рекламите.
Игриќ верува дека нејзиниот белградски весник „може да преживее самостојно, откако ќе се подоби економијата“.
Независното новинарство на Балканот е сé уште во развој.
Според Фридом хаус, меѓународна организација која „промовира слободни институции“, Словенија е единствената земја во регионот каде што постои слободно новинарство.
Сите други балкански земји се оценети како „делумно слободни“.
Во годишниот извештај на Фридом хаус за 2009 година се истакнува дека новинарите на Балканот се честопати под закана од насилство -- новинари во Бугарија и Хрватска беа убиени во 2008 година -- и медиумските органи низ регионот практикуваат самоцензура.
„Сите значајни нумерички промени на слободата на медиумите на Балканот беа негативни“ во 2008 година, објави организацијата
Игриќ се согласи дека квалитетот на новинарството „не е најдобар“.
Но, не е сé црно, тврди таа.
„Има повеќе сериозни играчи на пазарот.
Инвеститори доаѓаат од странство и нудат подобри плати“, вели Игриќ.
