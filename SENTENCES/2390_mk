29/11/2005
(Еурактив, ФТ - 29/11/05; ЕУ, АФП, АП, Ројтерс, ББС, ВОА, ЕУполитикс, ЕУ Обсервер - 28/11/05)
На крајот од дводневниот самит во Барселона државите од ЕУ и нивните јужни медитерански соседи во понеделникот (28-ми ноември) постигнаа компромис за заеднички кодекс за однесување во врска со борбата против тероризмот. 
Тие, сепак, не постигнаа согласност за дефинирањето на терминот. 
Овој потег се очекува да доведе до подобра соработка во областа на спроведувањето на законот низ евро-медитеранскиот регион.
„Фактот што добивме практична согласност за кодексот за однесување од сите претставува, навистина, мошне значаен чекор напред“, рече британскиот премиер Тони Блер, кој претседаваше со самитот заедно со својот шпански колега, Хозе Луис Родригез Запатеро. 
„Сметам дека ова е многу важно за европските земји, како и за другите колеги кои учествуваат на самитот. 
Ова претставува најсилниот можен исказ на заедничката решеност за борба против тероризмот во сите негови форми.“
На состанокот присуствуваа највисоките водачи од ЕУ, како и турскиот премиер Реџеп Тајип Ердоган, чија земја ги започна разговорите за пристап со блокот минатиот месец. 
Палестинскиот водач Махмуд Абас, исто така, учествуваше на состанокот. 
Но, поголемиот број земји од југоисточното медитеранско крајбрежје -- како што се: Алжир, Египет, Израел, Јордан, Либан, Мароко, Сирија и Тунис -- беа претставени со делегации од пониско ниво.
Во кодот усвоен во понеделникот се осудува тероризмот во сите негови форми и манифестации, при што земјите-членки ветија дека ќе работат на негово искоренување.
„Опасноста од тероризам по животите на нашите граѓани и понатаму е сериозна и терористичките напади сериозно го нарушуваат уживањето на човековите права“, се вели во документот од две страници. 
„Ние и понатаму сме решени да ја зајакнуваме соработката и координацијата со цел да се одговори на овој глобален предизвик. 
Денес, ние ја потврдуваме нашата целосна осуда на тероризмот во сите негови форми и манифестации и нашата решеност да го искорениме и да се бориме со неговите спонзори.“
Учесниците, исто така, ја потврдија својата решеност за „целосно спроведување на сите резолуции на Советот за безбедност во решавањето на проблемот на тероризмот“, како и за обидот да ги ратификуваат и спроведат сите релевантни антитерористички конвенции на ОН и да соработуваат со телата на ОН во справувањето со овој проблем.
Тие, исто така, ветија „дека ќе разменуваат информации на доброволна основа за терористите и нивните мрежи на поддршка“ и дека ќе работат заеднички на „развојот на нашата ефикасна и оперативна соработка и изведувањето на поединците вклучени во терористичките дејства пред лицето на правдата“.
Кодексот беше одобрен дури откако беше постигнат компромис. 
ЕУ се согласи да го скрати текстот во кој се велеше дека правото на самоопределување не ги оправдува чиновите на насилство. 
Арапските делегати, пак, се согласија да се откажат од своето барање за делот со кој би се оправдала употребата на сила како отпор против надворешната воена окупација.
„Теророзмот никогаш не може да се оправда“, се вели во конечниот документ. 
„Ако сакаме да успееме во тоа на долгорочен план да им овозможиме на меѓународните институции и владите да го спречат тероризмот, ние мораме да се справиме со сите негови предизвикувачи... 
Ние ќе продолжиме да правиме сé што можеме за да го решиме конфликтот, да ставиме крај на окупацијата, да му се спротивставиме на угнетувањето, да ја намалиме сиромаштијата, да го промовираме доброто управување и човековите права, да го подобриме меѓукултурното разбирање и да осигуриме почитување на сите религии. 
Таквите активности директно им служат на интересите на луѓето од евро-медитеранскиот регион и дејствуваат против интересите на терористите и нивните мрежи.“
