27/08/2012
Дражен Ремиковиќ за Southeast European Times во Загреб -- 27.08.12
Заедничката истрага на властите во Словенија и Хрватска за разбивање на можниот синџир на банкарска корупција, претставува доказ дека Хрватска нема да толерира коруптивни практики, рече Никола Крстиќ, претседател на Трансперенси интернешнал Хрватска.
Истрагата, која е насочена против хрватската филијала на втората по големина банка во Словенија, НКБМ, се вели дека ја чинела банката 60 милиони евра. 
Уапсени се најмалку три лица, вклучително и Матјаж Ковачиќ, поранешен извршен директор на НКБМ.
Полицијата го испитува купувањето на недвижности од страна на хрватската филијала на НКБМ, КБМ Проект, која е осомничена за доделување кредити на фиктивни претпријатија во Хрватска. 
Полицијата смета дека претпријатијата купувале земјиште меѓу 2006 и 2009 година, а потоа й го препродавале на КБМ Проект по многу повисоки цени, како што објави Ројтерс.
Официјалните претставници во словенечката банка, КМЦ Проект и хрватската антикорупциска полиција, УСКОК, одбија да дадат коментар за SETimes.
Ковачиќ поднесе оставка од функцијата во банката во јануари, поради сомневањата за зделки на банката со сега веќе банкротираното градежно претпријатие Конструктор, и ревизијата на централната банка, според „Словенија тајмс“.
Крстиќ изјави за SETimes дека верува оти јавноста ќе продолжи да им верува на банките.
„Можеме да видиме дека борбата против корупцијата сé уште се води во земјите-членки на ЕУ, како што се Романија, Бугарија, Словенија, така што, во суштина, тоа е приказна без крај“, рече тој. 
„Но, граѓаните сепак очекуваат резултати од обвиненијата за корупција. 
Кога ќе се случи тоа, истото ќе биде показател за сериозноста на пристапот во однос на борбата против корупцијата.“
Драгутин Лесар, член на парламентарниот Национален совет за следење на спроведувањето на антикорупциската стратегија, рече дека јавноста е сосема свесна за длабочината на корупцијата која Хрватска ја има во изминатите 20 години.
„Затоа, владата мора да постави максимално транспарентни правила кои ќе важат за сите“, рече тој за SETimes. 
„Верувам дека Хрватска ќе добие позитивна оценка за борбата против корупцијата од ЕУ, но властите мора да сфатат дека мораме да се бориме против истата заради народот, а не заради некои регулативи на ЕУ.“
Официјални претставници на Министерството за внатрешни работи велат дека рејтинзите на европските власти и експертите во однос на напорите за борба против корупцијата, досега се позитивни. 
Хрватска сé уште е под мониторинг на Европската комисија, откако го затвори поглавјето 23 од преговорите за пристапување на ЕУ, коe го покрива судскиот систем.
„Не правиме никаква разлика меѓу ,високо’ и ,ниско’ ниво на корупција“, изјави за SETimes Јелена Бикиќ, портпаролка на министерството. 
„Хрватска го намали нивото на корупција, но тоа е појава која тешко може целосно да се искорени. 
Владата подготви неколку акциски планови и стратегии во врска со борбата против корупцијата, кои се успешно спроведени.
„Направено е повеќе во поглед на координацијата на државните институции и нивната контрола, обуката на персоналот, што резултираше со намален број на обвиненија за корупција“, рече таа.
