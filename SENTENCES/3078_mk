11/07/2006
Од Ерлис Селимај за Southeast European Times во Тирана -- 11/07/06
Светската банка потпиша договор за заем од 15 милиони американски долари со албанската влада минатата недела, за помош во финансирањето на клучниот образовен проект во земјата. 
Дваесетгодишниот заем, кој ќе биде доделен од страна на крило за заеми со повластување на Светската банка, ИДА, ќе го кофинансира спроведувањето на Проектот за образовно усовршување и правичност (ЕЕЕ-П), вреден 75 милиони американски долари.
Други донатори во проектот се Европската инвестициона банка и Банката за развој на Советот на Европа, кои ќе обезбедат по 15 милиони американски долари, како и албанската влада, која ќе даде 30 милиони американски долари.
Дел од албанската Национална стратегија за образованието 2004-2015, ЕЕЕ-П ќе послужи како насока која ќе помогне во зајакнувањето на овој сектор, рече канцеларијата на Светската банка во Албанија. 
„Со оглед на аспирациите на Албанија за одржување на својот раст, тесни регионални разлики и пристап во ЕУ, главниот предизвик во образовниот сектор е развојот на систем и институции кои ќе ги подготват учениците да функционираат ефикасно на пазарот на труд, да станат активни граѓани и да придонесат за зајакнување на конкурентноста на Албанија“, рече банката.
ЕЕЕ-П има четири приоритети. 
Околу 10-те милиони американски долари се наменети за зајакнување на водењето, менаџметот и управувањето со образовниот систем. 
Други 26 милиони американски долари ќе одат за подобри услови за учење и предавање, додека за подобрување на образовната инфраструктура се наменети 32 милиони американски долари. 
Четвртата област -- отворањето на патот за реформи во високото образование -- ќе добие 7 милиони американски долари.
Напорите за реорганизирање на образованието во Албанија најпрво започнаа во 1990 година, со предлогот за продолжување на задолжителното образование од осум на десет години. 
Сепак, следната година, големата економска и политичка криза во Албанија, како и последователното нарушување на јавниот ред, го втурна школскиот систем во хаос. 
Екстремниот недостаток на учебници и материјали имаше катастрофални последици врз работењето на училиштата, што ја поттикна Италија и другите земји да обезбедат материјална помош.
Со текот на годините, голем број професори беа преместени од руралните во урбаните средини, со што училиштата во селата останаа со мал персонал, а порасна бројот на невработените во градовите -- вкупно околу 2.000 професори ја напуштија земјата. 
На крајот од 1990-тите, голем број училишта беа повторно изградени со цел да се подобрат условите за учење. 
Поголем дел од реконструкциите се случија во големите градови, како што е Тирана, која се соочува со проблемот на преполни училници.
Државните и приватните училишта сега започнаа да воведуваат комјутери, но голем број училишта сé уште немаат основни средства за лабораториски часови. 
За да се подобри оваа ситуација, УНИЦЕФ сега ги поддржува стратегиите за предавање и учење, како што се интерактивните методологии и методологиите фокусирани на децата. 
Вкупно 200 професори се обучени за овие стратегии, што доведе до подобрени резултати во математиката и читањето кај 1.500 деца со тешкотии во учењето.
