16/07/2007
СОФИЈА, Бугарија -- Либискиот Врховен судски совет во понеделник попладне (16-ти јули) ќе расправа за случајот на шесте странски медицински лица -- пет бугарски медицински сестри и еден палестински лекар -- осудени на смрт, според локалните официјални претставници што ги цитираше АФП. 
Медицинските сестри бараат помилување откако либискиот Врховен суд ги потврди нивните смртни казни минатата недела. 
Извори велат дека седницата од понеделникот најпрво била закажана за 10 часот претпладне, но била одложена за да се остави повеќе време за потпишување договор со семејствата на 438 либиски деца кои, наводно, беа инфицирани со ХИВ од страна на медицинските лица. 
Семејствата, наводно, ќе се откажат од правото да бараат егзекуција, во замена за надоместок од еден милион американски долари за дете.
Портпаролот на здружението на семејствата на децата за бугарската радио станица „Дарик“ изјави дека над 100 семејства го потпишале договорот и посочи дека е можно да треба повеќе време за комплетирање на процесот. 
(БНР, БТА, Дарик, Медиапул, АФП - 16/07/07)
