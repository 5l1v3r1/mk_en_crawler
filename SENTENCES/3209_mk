03/07/2006
Од Ерлис Селимај за Southeast European Times во Тирана – 03/07/06
Слободното движење низ Европа претставува една од бенефициите што Договорот за стабилизација и асоцијација (ДСА) на Албанија со ЕУ би можел да ги донесе. 
Сепак, експертите велат дека земјата мора најпрво целосно да го спроведе договорот и условите поврзани со истиот.
Албанија мора да „ги забрза реформите во политиката на вработување, како што е осигурителниот систем, условите и безбедноста на работа“, вели Арбех Кашаху, генерален секретар на Министерството за интеграција.
Со тоа ќе се создадат можности Албанците да побараат работа надвор од земјата или да побараат образовни можности во земјите-членки на ЕУ, додаде тој.
ДСА, кој се смета за пресвртница на патот на оваа балканска нација за членство во ЕУ, беше потпишан минатиот месец во Луксембург. 
Истиот ги содржи политичките и економските критериуми кои властите во Тирана се очекува да ги исполнат.
Договорот го отвора патот за поголема либерализација на трговијата и поконкурентен пазар, кој истовремено ќе биде предизвик за албанските бизниси и ќе отвори нови можности. 
Властите велат дека потенцијалот за економски раст е значителен.
„Бидејќи е мала земја, со мал пазар, капацитетот на Албанија за влез на европските пазари ќе се зголеми по потпишувањето на ДСА. 
ЕУ е најважен трговски партнер на Албанија, со 74 отсто од вкупниот увоз и 85 отсто од вкупниот извоз. 
Односите, исто така, вклучуваат дефицит до 820 милиони евра во 2004 година“, рече Кашаху.
Леди Бјанку, професор по меѓународно право на Универзитетот во Тирана и експерт по меѓународни прашања, се согласи дека потпишувањето на ДСА ќе биде од корист за Албанија, со оглед на тоа што земјата сега има привилегиран статус. 
Но, сега мора да се завршат неколку задачи, рече Бјанку.
„Албанија мора да се фокусира на слободата на медиумите, на забрзувањето на процесот на враќање и надоместок за имотот, засилувањето на јавната администрација, почитувањето на човековите права и малцинските права, како и на изборните реформи за локалните избори. 
Како задача за Албанија, исто така, останува борбата против корупцијата, организираниот криминал и почитувањето на независните институции“, вели тој.
Според Бјанку, постои недоразбирање помеѓу голем број Албанци во врска со очекуваната либерализација на визниот режим и слободното движење на луѓе. 
Најитен приоритет е спроведувањето на трговските одредби, вели тој.
„Албанија мора да биде подготвена да започне да профитира од движењето на стоката. 
По резултатите во овој контекст, ние полека ќе мора да преземаме чекори кон слободното движење“, објаснува Бјанку. 
„Ова прашање е многу важно и, исто така, го вклучува и слободното движење на работниците, што значи Албанците кои работат во земјите на ЕУ.“
