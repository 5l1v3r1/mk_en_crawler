27/02/2006
(ФТ, ЕУобсервер, Фајненшал мирор - 27/02/06; AП, АФП, Заман, Cyprus Mail - 26/02/06; Кипарска новинска агенција - 25/02/06; Ројтерс - 24/02/06)
Министрите за надворешни работи на ЕУ во понеделникот (27-ми февруари) го отворија патот за доделување на финансиска помош во висина од 139 милиони евра за заедницата на кипарските Турци. 
Помошта ќе биде наменета за проектите за подобрување на инфраструктурата и економијата на северниот дел од островот.
Договорот - кој беше блокиран 18 месеци поради спротивставувањето на кипарските Грци на одредбите за трговија помеѓу северен Кипар и земјите-членки на ЕУ - стана возможен во петокот, откако Комисијата на постојаните претставници на ЕУ (КОРЕПЕР) се согласи со барањето на Никозија финансирањето да биде одвоено од трговското прашање.
„Целта на КОРЕПЕР е да се зајакне соработката помеѓу двете заедници на островот и да се создаде подобра клима за да се зголемат шансите за продолжување на разговорите за решавање на кипарскиот проблем“, рече во саботата портпаролот на кипарските Грци, Јоргос Лиликас.
Одобрението од понеделникот му претходи на состанокот во вторник помеѓу претседателот на кипарските Грци, Тасос Пападопулос, и генералниот секретар на ОН, Кофи Анан, во Париз. 
Официјален претставник на кипарските Грци вели дека овој потег има за цел да го олесни обновувањето на мировните разговори.
Сепак, Анкара ја критикуваше одлуката, обвинувајќи го Брисел дека дејствува еднострано. 
Турција сака финансиската помош да биде дел од еден поширок пакет, кој ќе го вклучува и првично предложениот договор за директна трговија помеѓу кипарските Турци и 25-те земји-членки на ЕУ.
„Вистинскиот чекор што Турција го очекува е директна трговија заедно со финансиска помош“ Фајненшал тајмс го цитираше турскиот министер за надворешни работи, Абдула Ѓул. 
„Оваа унилатерлна одлука на ЕУ ќе донесе нови проблеми и тешкотии.“
Во меѓувреме, властите на кипарските Турци изразија резерви во врска со привремениот документ приложен со текстот одобрен од страна на КОРЕПЕР во петокот, во кој се опфатени дополнителните услови на кипарските Грци со цел нивната заедница да добие дозвола за трговија со земјите-членки на ЕУ.
Пред референдумот од април 2004 година во Кипар за планот спонзориран од страна на ОН за ставање крај на поделеноста на островот, ЕУ вети мерки за помош во решавањето на проблемите на многу посиромашната заедница на кипарските Турци, чија самопрогласена држава ја признава само Турција.
На референдумот мнозинството кипарски Грци го отфрлија мировниот план на ОН, додека мнозинството кипарски Грци го одобрија. 
На 1-ви мај 2004 година само меѓународно признаениот дел од Кипар на кипарските Грци пристапи во ЕУ, претставувајќи го целиот остров.
Предлогот што беше на крајот одобрен од страна на ЕУ предвидува одобрување на пакет помош во висина од 259 милиони евра и механизми со кои ќе им се дозволи на кипарските Турци започнување на директна трговија со земјите-членки на ЕУ.
Сепак, крајниот рок за некои финансирања измина и кипарските Турци добија 120 милиони евра помалку од првично планираното.
