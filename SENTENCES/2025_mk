25/01/2005
(Ромпрес - 25/01/05;
ЕУопсервер, Ромпрес, Медиафакс, РФЕ/РЛ - 24/01/05)
Претседателот на Европската комисија (ЕК) Жозе Мануел Баросо во понеделникот (24-ти јануари) ја увери Романија дека нејзиниот напредок кон исполнувањето на условите за членство во ЕУ ќе биде објективно следен.
Но, за да влезе земјата во Унијата во 2007 година, пред неа има уште многу напорна работа, го предупреди тој романскиот премиер Калин Попеску Таричеану.
„Му го дадов мојот телефонски број на премиерот за да може да ме побара секогаш кога има некој проблем“, им рече Баросо на новинарите во Брисел во понеделникот, по неговите први разговори со шефот на романската централо-десничарска Влада, која дојде на власт пред помалку од еден месец.
Дводневната посета на Таричеану на белгискиот главен град се случува три месеци пред Романија и Бугарија да ја потпишат спогодбата за пристап со Унијата на 25-ти април, пред нивниот конкретен влез во ЕУ, закажан за јануари 2007 година.
По големото проширување на 1-ви мај, кога во блокот влегоа десет нови земји, ЕУ воведе построги механизми за следење со цел да се обезбеди целосна подготвеност на идните земји-членки за членство.
Три клаузули за заштита ќе бидат вклучени во спогодбата со двете земји -- една за Бугарија и две за Романија.
Секоја од земјите би можела да влезе во Унијата една година подоцна, ако сегашните земји-членки едногласно одлучат дека условите за членство не се исполнети.
Покрај тоа, пристапот на Романија би можел да биде одложен со просто мнозинство ако Букурешт не ги исполни своите обврски, преземени за време на процесот на преговорите, особено во областите на правдата, домашните работи и конкуренцијата.
Брисел го критикуваше Букурешт дека не успева да се справи со раширената корупција.
Тој, исто така, бара значително намалување на бројот на државните фабрики на огромната челична индустрија на Романија и изрази загриженост во врска со проблемите во судскиот сектор.
Еден месец пред потпишувањето на спогодбата за пристап ЕК треба да поднесе извештај за правниот систем и системот за спроведување на законот во Романија.
Поздравувајќи ја цврстата решеност на Таричеану и на претседателот Трајан Башеску за борба против корупцијата и решавање на критичните проблеми во судството и јавните набавки, Баросо изрази надеж дека Романија ќе може да го запази одредениот датум за влез во Унијата.
„Поставувањето на приоритетите од страна на Владата претставува важен знак за мерење на нејзината политичка понуда“, рече шефот на ЕК.
„Би сакал да видам дека работите се движат во вистинската насока и се надевам дека ќе биде така.“
„Убеден сум дека ќе бидеме во состојба да ги исполниме сите наши обврски во текот на двете години пред пристапот во ЕУ во 2007 година“, рече во понеделникот романскиот премиер.
Романската новинска агенција „Ромпрес“ го цитираше дека првите чекори за разбивање на корупцијата веќе се преземени и дека од експертските групи што е занимаваат со ова прашање се бара да ги исполнат своите должности.
Целите на Владата, рече Таричеану, исто така, вклучуваат спроведување на реформите во другите области, како што се:
животната средина, економијата, слободата на говорот и слободата на медиумите.
