26/01/2012
Светла Димитрова за Southeast European Times во Софија -- 26.01.12
Новинари без граници (НБГ) ја објави својата последна оценка за слободата на печатот во светот во средата (25-ти јануари), прогласувајќи го изразот „презема остри мерки“ за израз на годината во 2011 година.
„Никогаш слободата на информирањето не била толку тесно поврзана со демократијата“, се вели во соопштението на медиумската набљудувачка група со седиште во Париз. 
„Никогаш новинарите, со своето известување, не ги вознемириле непријателите на слободата толку многу. 
Никогаш случаите на цензура и психичките напади врз новинарите не изгледале толку бројни.“
Истата истакна и дека во земјите каде што цивилните слободи се потиснати или се само зборови, исходот секогаш ќе биде задушување на слободата на медиумите.
„Диктатурите се плашаат и ги забрануваат информациите, особено кога истите може да ги поткопаат“, вели НБГ.
Во октомври 2002 година, кога истата ја објави својата прва глобална оценка за слободата на медиумите, пет од седум земји во Југоисточна Европа (ЈИЕ) вклучени во истражувањето, се најдоа меѓу 45-те прворангирани држави во светот според остварувањата.
Девет години подоцна, ниту една од овие седум држави -- Босна и Херцеговина (БиХ), Бугарија, Хрватска, Грција, Романија, Турција и тогашна Југославија -- не влезе во таа група на Индексот за слободата на медиумите во светот 2011-2012, на НБГ.
Кипар е 16-ти во овогодинешното истражување од 179 земји и територии во светот, од 45-тото место во претходното, објавено во октомври 2010 година. 
Кипар е далеку пред својот турски северен дел, кој падна за 41 место, на 102-рото место.
Второрангираната држава од регионот, Романија, се придвижи нагоре за пет позиции од минатата година, и се врати на 47-мото место, коешто го држеше во 2008 година.
Другите земји од ЈИЕ кои, исто така, ја подобрија својата позиција на ранг-листата во изминатите 15 месеци се: БиХ (58-мо место), Косово (86-то), и особено Молдавија, која скокна за 22 места, на 53-тото оваа година. 
Во 2009 година, поранешната советска република се рангираше на 114-тото место меѓу 175 земји во светот.
Од другите осум земји од ЈИЕ вклучени во новиот Индекс, Грција го задржа своето 70-то место, додека другите, како кипарскиот северен дел под турска контрола, се најдоа подолу отколку на крајот од 2010 година. 
Највисоко рангирана меѓу нив е Хрватска, на 68-мото место, по што следат Бугарија и Србија, кои го делат 80-тото место со Чиле и Парагвај. 
Македонија е сега 94-та во светот, пред Албанија (96-та), Црна Гора (107-ма) и Турција (148-ма).
Бугарија и Грција го задржаа својот статус на држави со најслаби резултати во ЕУ, се вели во извештајот на НБГ од средата, во врска со нејзините заклучоци за слободата на медиумите во Европа.
„Осмислени напади и смртни закани врз новинари ја обележаа изминатата година во Бугарија, каде што загриженоста за плурализмот во печатените медиуми порасна“, истакна набљудувачката група. 
„Во Грција, економската криза ја нагласи кревкоста на нејзините медиуми, додека фотографите и камерманите што ги покриваа демонстрациите беа изложени на услови слични на оние во воените зони.“
Нејзините коментари за Турција, која падна за десет места од минатата година и вкупно 46 од Индексот во 2008 година, беа уште покритични.
„Во време кога се прикажува себеси како регионален пример, Турција направи голем чекор наназад и изгуби десет места“, истакна НБГ. 
„Далеку од остварување на своите ветени реформи, судскиот систем започна серија апсења на новинари, кои беа без преседан уште од воената диктатура.“
Држави со најдобри остварувања во светот оваа година се: Финска, Норвешка и Естонија, додека Туркменистан, а по него и Северна Кореја и Еритреја се најдоа на последното место.
