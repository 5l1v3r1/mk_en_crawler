12/05/2006
Од Арди Пулај за Southeast European Times во Тирана -- 12/05/06
Основан во 1956 година, Изборот на песна на Евровизија (ИПЕ) претставува телевизиски натпревар кој се одржува редовно секоја година со учесници од голем број земји чии национални телевизии се членки на Европската радиодифузна унија (ЕБУ). 
Натпреварот се емитува на телевизија и на радио низ цела Европа, во избрани земји низ целиот свет, како и на Интернет.
Педесетипрвиот ИПЕ ќе се одржи во Атина, благодарение на Хелена Папаризу и нејзината пезна „Мој број еден“, која беше прва на минатогодишниот натпревар во Киев. 
Грчката телевизија ЕРТ е за првпат домаќин на натпреварот.
Темата на натпреварот за оваа година „Почувствувај го ритамот“ се поврзува со грчкиот туристички слоган „Почувстувај го митот“. 
Оваа тема ќе биде основа за сувенирите од шоуто, кои ќе ја истакнуваат историската важност на Грција, како и модерната привлечност на земјата за туристите. 
И покрај тоа што организирањето на шоуто е скапо, земјата-домаќин, исто така, се чини дека ќе има и голем профит.
Овогодинешните натпреварувачи се од 37 земји и ќе ги изведат своите песни во полуфиналната и финалната вечер. 
Како најголеми финансиски вложувачи во натпреварот Франција, Германија, Шпанија и Велика Британија добиваат директен влез во финалето, избегнувајќи ја полуфиналната фаза. 
Победникот и деветте најдобропласирани земји од натпреварот претходната година, исто така, влегуваат директно во финалето. 
Оваа година тоа се: Грција, Хрватска, Данска, Израел, Латвија, Малта, Молдавија, Норвешка, Романија и Швајцарија.
Балканските земји имаат важно место на настанот во последниве години. 
И покрај нивното комплицирано минато, кога станува збор за музиката, земјите гласаат една за друга. 
Победникот на ИПЕ се избира од телефонските гласови на публиката. 
Албанија, Македонија, Босна и Херцеговина, Хрватска, Бугарија и Романија се учесничките од регионот на Југоисточна Европа оваа година.
Србија и Црна Гора се повлече од ИПЕ оваа година по расправијата околу претставникот на земјата. 
Црногорските членови на жирито беа обвинети за тактичко гласање претходно овој месец за време на натпреварот на кој требаше да се избере песната што ќе ја претставува земјата. 
Со ова гласање за победници беа избрани Црногорците „Но нејм“, но Србија повика на прегласување. 
Кога Црна Гора не се согласи да има нов натпревар, не можеше да се најде решение и земјата се повлече.
Учесниците ги промовираат своите песни со месеци. 
Тие посетуваат различни земји и ги изведуваат своите песни на националните телевизии, со што ја запознаваат публиката со материјалот што ќе биде претставен во Атина.
Марија Меноунос и Сакир Рувас ќе бидат домаќини на полуфиналето и финалето. 
Рувас е добро познат како пејач кој й го обезбеди третото место на Грција на натпреварот со песната „Шејк ит“, а Меноунос е актерка која глумеше со Шон Конери во „Џејмс Бонд 007: Од Русија со љубов“.
Помеѓу победниците на ИПЕ се голем број познати уметници, кои понатаму постигнаа успех низ цела Европа. 
Најпозната е шведската група АББА, која победи на натпреварот во 1974 година со песната „Ватерлу“.
