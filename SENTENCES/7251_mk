09/08/2012
Сафет Кабашај за Southeast European Times во Приштина -- 09.08.12
Договорот постигнат меѓу владите на Косово и Србија овозможува сертификуваните универзитетски дипломи од страна на Европската универзитетска асоцијација, да бидат признаени од работодавачите во двете земји, што го проширува пазарот за дипломираните и оние што бараат работа.
Договорот, постигнат во јули 2011 година, дојде по дијалогот олеснат од ЕУ за взаемно признавање на дипломите издадени од нивните универзитети. 
Првите 74 дипломи им беа доделени на косовските студенти на 19-ти јули, откако беа сертифицирани од асоцијацијата по проверката на експертската комисија, која го потврди квалитетот на образованието на студентите.
Договорот е добредојден на места како што е Прешевската долина, во јужна Србија, каде што многу албански студенти учат во Приштина, но нивните дипломи се игнорирани во нивната сопствена држава.
„Замислете како се чувствува човек кој в раце има универзитетска диплома, но не може да ја искористи во државата во која живее“, рече Амир Реџепи, студент на медицина кој ги заврши своите студии во Приштина минатата година. 
Неговата диплома беше една од оние што беа потврдени минатиот месец. 
„Кога и да се обидев да се регистрирам во бирото за невработени, ми нудеа да се регистрирам само како со завршено средно образование.“
Самуел Жбогар, шеф на канцеларијата на ЕУ во Косово, рече дека договорот е решение за студентите во двете држави кои се блокирани на пазарите на труд. 
Сегашните бројки на невработени за Србија се 28 отсто и 45 отсто за Косово.
Властите, исто така, се надеваат дека договорот ќе води до слични образовни стандарди во регионот.
„[Eвропската универзитетска асоцијација] се согласи да помага во процесот на сертификација, бидејќи тоа е од корист на универзитетите и нивните студенти во регионот, и целосно во согласност со мисијата на ЕУА и мандатот за промовирање на кохерентно европско високо образование и истражување“, рече Лесли Вилсон, генерален секретар на асоцијацијата.
Назми Мехмети, исто така студент на медицина од Прешевската долина, е оптимист за тоа дали ќе најде работа во Србија сега кога неговата диплома е признаена.
„Се надеваме дека спроведувањето на договорот за дипломите нема да биде примено со отпор во Србија, бидејќи ние сме исцрпени од борбата за основните човекови права“, рече Мехмети за SETimes.
