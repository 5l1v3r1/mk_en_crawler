24/06/2010
ИСТАНБУЛ, Турција -- Водачите од регионот во средата (23-ти јуни) го завршија самитот на Процесот за соработка во југоисточна Европа (СЕЕЦП) во Истанбул. 
Во финалната декларација тие ја потврдија својата посветеност на европската и евроатланската интеграција и ветија дека ќе ја зајакнат соработката и ќе ги зајакнат врските. 
„Ние сакаме ЕУ да го поддржи членството на земјите и да се воздржи од преземање чекори кои го одложуваат процесот“, рече турскиот претседател Абдула Ѓул на завршната прес-конференција. 
На самитот присуствуваше и комесарот за проширување на ЕУ, Стефан Филе, кој ја повика Турција да го забрза својот реформски процес. 
Турција, која го презеде претседателствувањето со организацијата во јуни 2009 година, истото й го предаде на Црна Гора.
На трилатералната конференција, Ѓул и црногорскиот претседател Филип Вујановиќ му се придружија на српскиот колега Борис Тадиќ, чија земја ќе го преземе претседавањето од Подгорица. 
Тадиќ се очекува да оди во прва официјална посета на Црна Гора во јули, опишувајќи го патувањето како можност за дискутирање околу најразлични теми, во врска со билатералната и регионалната соработка, како и со процесот на интеграција во ЕУ. 
Вујановиќ рече дека Црна Гора сака да ја зајакне соработката со Србија, особено во економскиот сектор.
Грчкиот премиер Јоргос Папандреу, исто така, присуствуваше на конференцијата, сретнувајќи се накусо на маргините со својот македонски колега Никола Груевски, во врска со долготрајниот спор за името. 
Двајцата водачи потврдија дека сакаат да најдат взаемно прифатливо решение. 
(Заман - 24/06/10; РТЦГ, Портал аналитика, Танјуг, Фонет, МИНА, Еурактив - 23/06/10)
