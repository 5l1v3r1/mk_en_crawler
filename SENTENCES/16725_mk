07/07/2006
ЗАГРЕБ, Хрватска -- Генералниот секретар на НАТО, Јап де Хоп Шефер, во четвртокот (6-ти јули) ја започна својата турнеја низ Југоисточна Европа, состанувајќи се со хрватскиот претседател Стипе Месиќ и со премиерот Иво Санадер.
Тој потврди дека на самитот на Алијансата во Рига оваа есен нема да бидат упатени покани за членство во НАТО.
Но, тој, исто така, предвиде дека земјите-членки ќе се обидат да упатат охрабрувачка порака до потписничките на Јадранската повелба -- Албанија, Хрватска и Македонија -- во врска со аспирациите за влез во НАТО.
Од Загреб, Де Хоп Шефер отпатува за Тирана, каде што им пренесе слична порака на премиерот Сали Бериша и претседателот Алфред Мојсиу, потврдувајќи дека членството зависи од конкретните резултати.
Исто така во четвртокот, хрватскиот парламент започна дебата за долгорочниот план за вооружените сили до 2015 година.
Планот предвидува воен капацитет од 16.000 активни воени припадници, 2.000 цивили, 2.000 волонтери, плус 6.000 резервисти.
Задолжителната воена обврска ќе биде укината и земјата ќе формира целосно професионална армија до 2009 година.
(Aлбански вести, Вјесник - 07/07/06;
ХИНA - 06/07/06)
