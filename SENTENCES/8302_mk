21/12/2011
Билјана Пекушиќ за Southeast European Times во Белград -- 21.12.11
Единаесет години по падот на режимот на Милошевиќ, дури и најголемите медиуми во Србија сé уште й служат на владејачката елита, тврди претседателката на српскиот Антикорупциски совет, Верица Бараќ.
Бараќ изјави за SETimes дека Радио-телевизија Србија е најочигледен пример на јавен сервис кој им помага на политичките партии, наместо на граѓаните, во замена за финансирање.
„Кога Антикоруцискиот совет ја побара нивната финансиска документација, директорот на РТС, Александар Тијаниќ, го игнорираше [барањето] и плати парична казна на комесарот за информации од јавно значење, но не кажа ништо“, рече таа.
Во извештајот објавен минатиот месец, советот потврди дека локалните медиуми се целосно контролирани.
„Повеќе нема медиум од кој граѓаните можат да добијат целосни и објективни информации“, се заклучува во истиот.
Советот, исто така, ја испита сопственичката структура на медиумите, како и нивната соработка со државните институции, агенциите и производствените претпријатија од 2008 до 2011 година.
Од 30 водечки медиумски извори што ги анализираше, не беше возможно да се откријат вистинските сопственици на 18.
Девет од 11 телевизиски и радио станици што емитуваат програма на национално ниво, немаат сопственици, туку листи на офшор претпријатија, чија сопственичка структура е скоро невозможно да се утврди.
Продавањето рекламен простор е многу важен елемент на финансирањето на медиумите, и државните институции трошат 165 милиони евра -- или четвртина од вкупниот рекламен капитал во Србија -- на тоа.
Истите доделуваат меѓу 21 и 25 милиони евра преку различни јавни тендери.
„Не ги бранам медиумите, но во тешката економска ситуација тие се [принудени да изберат] да земат пари од државата и потоа да ја слушаат, или да не земат и да пропаднат“, рече за SETimes претседателот на Независното здружение на српски новинари (НУНС), Вукашин Обрадовиќ.
Обрадовиќ објасни дека тоа е случај на системска корупција од страна на моќните владини фуникционери, која се врши прилично подмолно.
Советот, исто така, ги анализираше сопственичките структури на медиумските агенции за односи со јавноста и заклучи дека некои имаат многу значајно место на рекламниот пазар, поради тоа што „освен што купуваат рекламен простор од медиумите, тие исто така работат со голем број државни институции“.
Истиот објави и дека Срѓан Сапер, советник на претседателот Борис Тадиќ од владејачката Демократска партија, и Драган Ѓилас, заменик-претседател на партијата, ги поседуваат најмоќните агенции за односи со јавноста -- МекКенЕриксон и Директ медиа.
„За демократски напредок на општеството, сопственоста на медиумите е исклучително важна бидејќи истата не служи само за создавање профит во комерцијалните претпријатија, туку и за размена на влијание во сите аспекти на животот“, рече за SETimes професорката по политички науки на Универзитетот во Белград, Сњежана Миливојевиќ.
Медиумите честопати се соочуваат со обвиненија поднесени против нив од страна на владини официјални претставници, како и строги казни од судовите кои донесуваат пресуди во корист на политичарите.
Во еден неодамнешен случај, судот одреди казна во висина од 3.000 евра против новинарката на Б92, Снежана Трниниќ, бидејќи за време на емитувањето програма ја прашала претседателката на парламентот, Славица Ѓукиќ Дејановиќ, за наводното вработување на сопругата на затвореникот на Хашкиот трибунал, Франко Симатовиќ, во „Србијагас“.
Јавноста вели дека влијанието на власта е очигледно, со оглед на информациите што се објавуваат во печатените и електронските медиуми.
„Не постои сериозна критика на власта, или истата е многу блага.
Јасно е дека новинарите се внимателни да не ги разлутат политичарите, па дури и не можат да ги прашуваат [многу]“, рече за SETimes студентката на право, Мирела Панајотовиќ.
Белградскиот стоматолог Аљоша Јерковиќ изјави за SETimes дека стравот на новинарите можеше да се види неодамна, кога на Србија й беше одложена кандидатурата за членство во ЕУ.
„Никој не се осмели да ја праша владата ,што сега?’ кога тие не ги исполнија предизборните ветувања.
Никој не ги анализираше грешките на власта, туку веќе од следниот ден беа објавени официјални потврдни изјави во кои тие даваат нови ветувања“, рече Јерковиќ.
Според Фридом хаус, Србија во 2011 година се најде на листата на делумно слободни земји, на 72-рото место од 196 земји.
Европската комисија ги вклучи медиумите меѓу приоритетите во следењето на напредокот на земјите кои се на пат кон пристапувањето во ЕУ.
