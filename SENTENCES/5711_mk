30/03/2011
Од Линда Карадаку за Southeast European Times во Приштина -- 30/03/11
Новоизбраниот претседател на Косово, Беџет Пацоли, минува низ премрежје слично како она на неговиот претходник, Фатмир Сејдиу.
Вториот беше принуден да поднесе оставка по одлуката на Уставниот суд против него.
Сега Пацоли, исто така, се соочува со неповолна пресуда.
Во понеделникот (28-ми март) судот едногласно одлучи дека неговиот избор бил неуставен.
Прашањето беше изнесено пред судиите од страна на главната опозициска партија, Демократската лига на Косово (ЛДК), со поддршка на уште една партија, Алијансата за иднината на Косово (ААК).
Членот 86 од уставот беше прекршен за време на процесот на избор на Пацоли, одлучи судот.
Претседателот во вторникот одговараше во интервју за јавниот радиотелевизиски сервис, РТК.
„Како што кажав и претходно, ја почитувам одлуката на Уставниот суд ...
Уставниот суд е свет и неговата одлука треба да се почитува“, рече тој.
Прекршокот за кој станува збор се однесува на недостатокот на потребниот двотретински кворум во парламентот во времето кога Пацоли беше избран на функцијата.
Само 67 од вкупно 120 пратеници присуствуваа на седницата.
Пацоли обезбеди 62 гласа во третиот круг гласање, кој се одржа по паузата по првите два круга.
Во вторникот тој се состана со премиерот Хашим Тачи, но локалните медиуми објавија дека не бил постигнат договор како да се продолжи.
Судот не конкретизираше како проблемот треба да се реши, а нема временско ограничување за избор на нов претседател.
Неговата партија, АКР, која е во коалиција со ПДК на Тачи, не коментираше за случајот.
Но, Клан Косова, локален медиум, во вторникот објави дека новиот претседател треба да биде избран до петок или понеделник бидејќи државниот буџет -- за кој треба да се расправа на парламентарната седница в петок -- мора да биде потпишан од шефот на државата за да стане закон.
„Не верувам дека одлуката на Уставниот суд може да ја дестабилизира владината коалиција“, Коха Диторе го цитираше министерот за земјоделство, Блеранд Ставилечи, член на ПДК.
„Сепак, ние чекаме нови последователни настани и одлука на парламентот.“
„Не ја знам позицијата на претседателот:
дали ќе поднесе оставка или ќе остави на парламентот да го реши прашањето“, рече Џавит Халити, уште еден член на ПДК.
Во коментарите за косовските медиуми, американскиот заменик-амбасадор, Мајкл Марфи, ги повика сите страни да ја почитуваат одлуката на Уставниот суд.
Во меѓувреме, комесарите на ЕУ, Кетрин Ештон, и Штефан Филе, во заедничка изјава рекоа дека ЕУ ја почитува одлуката на највисокиот косовски суд и очекува сите страни да работат на конструктивно решение.
