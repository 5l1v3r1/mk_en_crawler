17/06/2011
Од Озгур Огрет за Southeast European Times во Истанбул – 17.06.11
Кенан Еврен и Тахсин Сахинкаја, последните простанати членови на хунтата, која го спроведе воениот удар на 12-ти септември 1980 година, беа сослушани од обвинителите минатата недела, откако двајцата го изгубија својот имунитет по референдумот кој ги одобри измените на уставот на 12-ти септември минатата година.
Еврен, водачот на државниот удар и седмиот претседател на Републиката, и Сахинкаја, требаше да сведочат пред Хусеин Горусен, анкарскиот обвинител со специјална надлежност, во истрагата која започна во април.
Успешноста на референдумот и симболиката на неговото одржување на годишнината од државниот удар, беа нашироко сметани за доказ за надмоќноста на цивилите над некогаш недопирливата војска.
По референдумот, илјадници луѓе подигнаа кривични обвиненија против државниот удар и неговите водачи, кои си доделија имунитет според 15-тиот амандман на уставот.
Државниот удар останува контроверзен до ден денешен, при што некои тврдат дека војската ја спасила земјата од втурнување во насилство и политички хаос.
Други тврдат дека соборувањето на избраната влада и последователните ограничувања на граѓанските слободи, масовните апсења и политичките убиства, се еднакви на кривично дело.
Во нивното сведочење, ниту Еврен, ниту Сахинкаја не искажаа никакво жалење и тврдеа дека дејствувале во согласност со интересите на земјата.
Тие тврдеа дека Турција била во состојба на анархија и хаос пред државниот удар, бидејќи секој ден луѓе гинеле во политички инспирираното улично насилство.
Според двајцата генерали, војската дејствувала во согласност со своите регулативи кои ја овластуваат „да ја чува и заштитува турската татковина и Турската република, како што е определено со уставот“.
Еврен рече дека „ако земјата беше во иста ситуација и јас бев на власт, повторно би спровел [државен удар]“.
Процесот резултираше со мешани реакции:
некои ја сметаат истрагата за чекор напред за демократијата, додека други тврдат дека дури и да е прифатен овој случај од страна на судот, тоа не би водело никаде.
Други тврдат дека се работи за евтин обид на владата да го зголеми бројот на своите гласачи пред општите избори на 12-ти јуни.
Политичкиот научник Башкин Оран, еден од многуте професори кои беа отстранети од наставата од страна на хунтата, изјави за SETimes дека според него можниот процес за државниот удар во 1980 година не е само обид за отстранување на военото туторство, туку и предупредување за евентуални потенцијални планери на државен удар.
„Статусот на неказнетост постојано охрабрува нови државни удари.
Зошто не би спровеле нов државен удар?“, запраша тој, додавајќи дека иако Турција ја избегна можноста за државен удар во блиска иднина, оние кои сметаат дека истрагата не би била од корист се „несвесни што се случува околу нив“.
Новинарот Неџати Догру, колумнист за весникот Созку, пак, изрази сомневања во врска со истрагата.
„Јас сум, исто така, среќен што традицијата на државни удари во Турција се решава, на тоа гледам како на демократски чекор, но да се прави тоа сега не е воопшто искрено“, рече тој за SETimes.
„Не претставува искрен чин да се средува ова за време на општи избори и да се вели „ги повикуваме пучистите на отчет“.“
Џелатин Кан е портпарол на левичарското Движење 78.
„Дури и да го направи ова владата како изборен менавар, јас сметам дека е значајно што им беа поставени неколку прашања на Еврен и Сахинкаја во земја како што е Турција, каде што војската се идентификува како едно со државата, каде што сé почнува и завршува со државата“, рече тој за SETimes.
Според Кан, истрагата ќе „отвори некои врати, и ќе отпочне некои разговори“.
Тој рече дека Движењето 78 има за цел да се испита и да се изведе на судење воениот кабинет, командантите на воената состојба, полициските началници, разузнавачките оперативци, затворските чувари и мачители.
„Работата не е овие луѓе да се фрлат во затвор.
Ова е прашање на соочување со историјата, создавање услови вакви работи никогаш повторно да не се искусат“, рече тој.
