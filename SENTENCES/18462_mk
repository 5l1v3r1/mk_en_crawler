12/07/2007
СОФИЈА, Бугаријa -- Домашните и европските водачи во средата (11-ти јули) изразија длабоко жалење во врска со одлуката на либискиот Врховен суд за потврдување на смртните казни за петте бугарски медицински сестри и палестинскиот лекар, и повикаа на политичко решение за случајот. 
Со одлуката на судот беше ставен крај на осумгодишната судска битка околу медицинските лица, кои беа осудени за намерно инфицирање на стотици либиски деца со ХИВ во болницата во Бенгази, и покрај доказите за спротивното. 
Судбината на медицинските лица сега лежи во рацете на либискиот Висок судски совет, кој треба да се состане следната недела.
Бугарскиот претседател Георги Парванов и премиерот Сергеј Станишев рекоа дека пресудата од средата не е изненадување, со оглед на правецот во кој се движеше судењето досега. 
Генералниот секретар на Советот на Европа (СоЕ) Тери Дејвис и претседателот на парламентарното собрание на СоЕ, Рене ван дер Линден, ја критикуваа пресудата, за која Ван дер Линден рече дека претставува „безобѕирно лишување од правдата како резултат на неправичните судски процедури.“ Дејвис го повика Либискиот совет да ја преиспита одлуката.
Претседателот на Европската комисија, Жозе Мануел Баросо, претседателот на Европскиот парламент, Ханс-Герт Портеринг, комесарот за правда на ЕУ, Франко Фратини, и комесарот на ЕУ за надворешни односи, Бенита Фереро-Валднер, исто така изразија загриженост. 
(Сегa - 12/07/07; веб-страница на ЕУ, веб-страница на СоЕ - 11/07/07)
