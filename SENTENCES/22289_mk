14/09/2008
БЕЛГРАД, Србија -- Србија може да стане кандидатка за ЕУ до средината на 2009 година, рече во саботата (13-ти септември) претседателот Борис Тадиќ. 
Постигнувањето на тој статус во првата половина на годината би било тешко, така што пореална е средината на 2009 година, рече тој во интервјуто за весникот „Блиц“.
„За нас од суштинска важност е да ги минимизираме временските рамки. 
Ако можеме да ги започнеме разговорите за членство како кандидатка поскоро, ќе си го скратиме патот до ЕУ. 
Целта е да ги надоместиме сите пропуштени шанси од изминативе осум години што е можно побрзо“, рече претседателот. 
„Мораме да вложиме големи напори за да влеземе во истиот воз со Хрватска, кога станува збор за интеграцијата во ЕУ.“
Во другите вести, српскиот министер за надворешни работи, Вук Јеремиќ, во петкот (12-ти септември) се состана со американскиот државен секретар, Кондолиза Рајс, на разговори околу иницијативата на неговата земја за барање мислење од Меѓународниот суд на правдата (МСП) за косовското прогласување независност. 
Јеремиќ за време на состанокот рече дека побарал од САД да не се противат на потегот на Србија. 
Како одговор, Рајс рече дека Вашингтон ќе ги разгледа аргументите на Србија пред да донесе конечна одлука. 
(Блиц, Танјуг, РТС, Б92, Бета - 13/09/08)
