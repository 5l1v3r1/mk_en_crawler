07/07/2012
Дражен Ремиковиќ за Southeast European Times во Сараево -- 07.07.12
Политичките водачи на Босна и Херцеговина (БиХ) мора да ги усогласат своите различни позиции и да одговорат на условите на ЕУ во еден јасен глас, за да го исполнат својот патоказ до 1-ви ноември, рекоа претставниците на Унијата на состанокот минатата недела.
„Целта на состанокот е да се испита како процесот на европски интеграции функционира и да й се помогне на БиХ да има механизам за координација меѓу нивоата на ентитетите и државата. 
Ако БиХ ги исполни условите од овој патоказ, ќе може да ја поднесе својата кандидатура за ЕУ во ноември“, рече комесарот за проширување, Штефан Филе.
Иако се чини очигледно дека политичарите во БиХ не смеат да ја испуштат оваа можност, граѓаните и аналитичарите се скептични дали тие ќе успеат.
Божо Љубиќ, претседател на Хрватската демократска партија 1990, ХДЗ 1990, учествуваше во бриселските разговори.
„Сега е јасно дека ЕУ не е измислена приказна, туку конкретен пакет задачи што требат да се решат. 
Ние треба да се тестираме себеси и да видиме дали сме способни да ја завршиме оваа работа“, рече Љубиќ за SETimes.
Европските власти го сметаат за врвен приоритет спроведувањето на пресудата од 2008 изречена од Европскиот суд за човекови права во т.н. 
Сејдиќ-Финчи случај. 
Судот пресуди дека уставот на БиХ е спротивен на меѓународното право бидејќи спречува етничките малцинства да се кандидираат за високи државни позиции.
Тоа мора да се коригира до 31-ви април, според патоказот. 
Втората клучна задача вклучува јавни набавки и заштита на животната средина, за кои ЕУ вели дека мора да се решат до 1-ви ноември.
Тања Топиќ, политички аналитичар во Фондацијата „Фридрих Еберт“, изјави за SETimes дека граѓаните мора да видат резултати од политичарите.
„Тие досега безброј пати го прекршија политичкиот договор ... 
Нема политичка волја и сите договори се потпишуваат само декларативно. 
Тие велат дека се подготвени да ги решат проблемите, но во практиката, ги негираат. 
Погледнете ги земјите во регионот: секој оди напред. 
Само на БиХ й треба некаков специјален третман“, рече Топиќ.
Борислав Бајиќ, заменик-претседател на Српската демократска партија, рече дека ЕУ јасно стави до знаење дека БиХ мора да стане функционална држава од која Брисел може да очекува конкретни резултати.
„Европа бара еден одговор на прашањето што го поставува. 
Овој механизам ќе ни овозможи да одговориме во еден глас. 
Никој нема да може да измами друг и секој одговор ќе мора да биде во согласност со сите три народи во БиХ пред да биде испратен во Брисел“, рече Бојиќ за SETimes.
Маријан Бендер (35), невработен жител на Сараево, рече дека граѓаните едноставно не им веруваат на политичарите.
„Тие формираа влада 15 месеци по изборите. 
Сега, ние всушност не знаеме кој е кој во владата, бидејќи тие ја реконструираат. 
Незамисливо ми е дека некој не може да ја врши својата работа, а сепак зема плата за тоа. 
Ако тие ја прокоцкаат оваа можност, тогаш треба да бидеме исклучени од сите институции на Европа“, рече Бендер за SETimes.
