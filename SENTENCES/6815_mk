30/04/2012
Пол Чикои за Southeast European Times во Букурешт -- 30.04.12
Бранот партиски пребегнувања и последиците меѓу претходно соборената влада и поранешната главна владејачка партија й пресудија на владата на поранешниот романски премиер Михаи Разван Унгуреану само два месеци откако дојде на власт, според еден аналитичар.
Владата на Унгуреану беше соборена во петокот (27-ми април), со изгласување недоверба од страна на парламентот. 
Претседателот Трајан Басеску му додели мандат на Виктор Понта, претседател на Социјалдемократската партија (ПСД), најголемата опозициска партија во земјата, за формирање на нова влада.
„Поранешната влада не беше политичка и затоа немаше сигурна поддршка зад себе“, рече за SETimes Александру Чумпанасу, директор на Здружението за спроведување демократија. 
„Како последица на тоа, набргу влезе во конфликт со партиите што ја поддржаа. 
Една влада опстанува сé додека има политички министри, а не технократи.“
Унгуреану беше директор на Службата за надворешно разузнавање (СИЕ) во периодот 2007-2012 година, пред да биде назначен за премиер во февруари, кога премиерот Емил Боц поднесе оставка поради политичките и социјалните тензии што настанаа по неколкунеделните немири и демонстранции против мерките на штедење во десетици градови.
Унгуреану беше независен политичар, кој не й припаѓаше на поранешната владејачка Демократско-либерална партија (ПДЛ). 
На неговото назначување се гледаше како на мерка за подобрување на нарушениот јавен имиџ на поранешната владејачка партија.
„Неговата влада не уживаше голема политичка поддршка и немаше министри желни да одговорат на партиските наредби. 
Тоа јасно се огледа во фактот дека гласањето за недоверба беше поддржано од некои демократско-либерални пратеници“, рече Чумпанасу.
„И последно, но не и помалку важно, владата на Унгуреану не најде начин за комуникација меѓу ресурсите, имено владата, и партиските ограноци кои очекуваа лесен пристап до овие ресурси.“
Токму драстично намалената популарност на претходната влада која Унгуреану требаше да ја поправи, доведе до крај на неговата влада, сметаат другите аналитичари.
„Она што се случи во петокот беше, всушност, протестно гласање на опозицијата насочено против Емил Боц и претседателот Трајан Басеску“, рече за SETimes Септимиус Пирву, заменик-претседател на Продемократското здружение. 
„Оттука и максималниот интензитет на гласањето и драмата што опозицијата ја направи за време на седницата на која се гласаше.“
Не помалку од десет иницијативи за гласање недоверба беа поднесени против владата на Боц, но ниту една не успеа.
Но, падот на Унгуреану беше забрзан од бранот пребегнувања во ПДЛ, која се спаси по неговото назначување на чело на владата. 
Во петокот 17 пратеници и седум сенатори ја напуштија ПДЛ, придружувајќи й се на опозициската коалиција Социјал-либерален сојуз (УСЛ), која сега доби мандат да ја формира новата влада.
„Поради драстичното намалување на популарноста на демократ-либералите, некои партиски пратеници почнаа да стравуваат за своите парламентарни места. 
Нивната одлука за пребегнување беше, всушност, заснована на политичката желба за самоодржување“, рече Чумпанасу.
Токму самата борба за финансиски ресурси и државни договори може да ја уништи УСЛ, предупреди тој. 
„Нема коалициска влада во посткомунистичка Романија што не доживеа состојба на конфликт поради ова.“
За јавноста, причините за падот на владата на Унгуреану се јасни.
„Имаме долга историја на политичко предавство. 
Токму тоа се случи и овде. 
Тој беше напуштен од оние што почувствуваа дека нивните места не се повеќе сигурни со поранешната владејачка партија и преговараа за нов мандат со опозицијата“, рече за SETimes Даниел Падурете, економист во Букурешт.
„Изборната треска ги зафати партиите. 
Ова е само првиот резултат. 
Потоа доаѓа популизмот со сите негови напуштени ветувања. 
Можеби ова е најдобро за Унгуреану, да биде тргнат од сцената во моментот кога политиката ги покажува своите најгнасни потези“, додаде тој.
