31/01/2008
САРАЕВО, Босна и Херцеговина (БиХ) -- Високиот претставникот Мирослав Лајчак ја отфрли можноста за вклучување на опцијата за отцепување на Република Српска (РС) во новиот устав на БиХ, според соопштението од средата (30-ти јануари).
Премиерот на РС, Милорад Додик, рече дека неговата партија ќе бара право на самоопределување за РС, особено поради развојот на настаните во Косово, каде што етничките Албанци се очекува да прогласат независност во текот на следните недели.
„БиХ е меѓународно призната држава, нејзиниот територијален интегритет е загарантиран со Дејтонскиот мировен договор и нејзиното постоење не може да се доведе во прашање.
Република Српска нема право на отцепување од БиХ.
Истовремено, никој не може еднострано да ја укине Република Српска“, истакна Лајчак.
Тој додаде дека преговорите за уставните реформи -- кои треба да започнат подоцна оваа година -- имаат за цел БиХ да стане поефикасна и поуспешна за сите граѓани, а не да ја делат земјата.
(Дневни аваз, Фена, веб-страница на ОХР, РТРС - 30/01/08)
