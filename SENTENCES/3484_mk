15/05/2007
Од Марина Стојановска за Southeast European Times во Скопје - 15/05/07
Обезбедувањето на доволно енергија за задоволување на растечката побарувачка претставува голем проблем со кој се соочува Балканот, и водачите од регионот се согласија за заедничка стратегија за справување со истиот.
На состанокот минатиот месец во Охрид, водачите од седум земји во Југоисточна Европа (ЈИЕ) подготвија план чија цел е стабилизирање на енергетската ситуација и ставање крај на честите недостатоци од енергија, и рекоа дека ќе бидат потребни околу 30 милијарди евра за истиот да биде реализиран.
На состанокот присуствуваа претседателите на Албанија, Хрватска, Македонија, Црна Гора и Србија, како и заменик-претседателот на Бугарија и претседавачот на трипартитното претседателство на Босна и Херцеговина.
Модернизацијата на постојните капацитети и изградбата на нови претставува клучен чекор, се согласија водачите.
Акцентот треба да се стави на гасификацијата, со оглед на тоа што регионот моментно увезува 80 отсто од својата нафта, рекоа тие во декларацијата објавена на крајот од самитот.
Македонскиот претседател Бранко Црвенковски рече дека неговата земја е подготвена да учествува во изградбата на нов енергетски извор во друга земја, како замена за двата неодамна затворени оддели во нуклеарната централа Козлодуј во Бугарија.
Помеѓу другите приоритети, рече Црвенковски, е подоброто искористување на хидро потенцијалот, зголемувањето на снабдувањето преку нафтоводите и гасоводите и системите за енергетски трансфер, како и наоѓањето начин да се искористи косовскиот лигнит за потребите на македонската термоцентрала во Битола.
Бугарскиот заменик-претседател Ангел Марин рече дека снабдувањето со енергија во регионот страна покомплицирано по затворањето на одделите во Козлодуј.
Српскиот претседател Тадиќ, пак, предложи изградба на три гасоводи во Србија -- кон Романија, Бугарија и Унгарија.
Тој, исто така, ја најави изградбата на големото депо на гас во Војводина.
„На регионот му недостигаат финансиски ресурси преку подобра регионална соработка ние ќе создадеме можности за поголеми финансиски инвестиции“, рече хрватскиот претседател Стипе Месиќ.
Тој додаде дека неговата земја се надева оти ќе стане енергетски центар на Балканот.
„Хрватска помина долг пат работејќи како на Паневропскиот нафтовод, така и на проблемите поврзани со енергијата со Италија“, рече тој.
И покрај договорот за енергетска стратегија состанокот во Охрид помина делумно во сенката на прашањето на статусот на Косово.
Тадиќ и албанскиот претседател Алфред Мојсиу се расправаа за време на прес-конференцијата, при што Мојсиу го обвини Белград дека се обидува да го одложи решението, а Тадиќ одговори дека Србија има право да го брани својот суверенитет.
Другите водачи се согласија дека ова прашање е еден од најголемите камења на сопнување помеѓу инаку подобрените врски.
„Соработката со сите земји во регионот е повеќе или помалку добра и регионот е оптоварен само со темпото на дефинирањето на статусот на Косово“, рече Месиќ.
