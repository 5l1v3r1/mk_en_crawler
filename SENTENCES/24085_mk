17/07/2009
САРАЕВО, Босна и Херцеговина (БиХ) -- Високиот претставник Валентин Инзко во четвртокот (16-ти јули) се состана со водачите на најголемите политички партии и ги повика да ги решат сите отворени прашања во врска со патоказот за визната либерализација.
„Ако властите во БиХ се посветат на решавање на овие прашања, БиХ ќе може да ги стигне своите соседи уште на средината од следната година“, рече Инзко.
Тој мислеше на неодамнешната одлука на Европската комисија за исклучување на БиХ од безвизниот режим, додека истовремено реши да ги вклучи Србија, Македонија и Црна Гора.
Тој рече дека разговорите од четвртокот се фокусирале на напорите за решавање на проблемите поврзани со организираниот криминал и корупцијата, тешкотиите поврзани со издавањето биометрички пасоши, пограничното управување и миграцијата, како и на прашањата поврзани со државниот имот и имотот на одбраната.
Премиерот на Република Српска и водачот на српскиот Сојуз на независните социјалдемократи Милорад Додик рече дека водачите се согласиле оти проблемите поврзани со визната либерализација треба да се решат што е можно побргу.
Водачот на Бошњачката партија за демократска акција, Сулејман Тихиќ, за новинарите изјави дека т.н. Прудски процес е во криза и дека остануваат големите несогласувања меѓу него и Додик.
(Aваз, Фена, Онаса, РТРС, Танјуг, ОХР - 16/07/09)
