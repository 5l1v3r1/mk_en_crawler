26/08/2011
Мухамет Брајшори за Southeast European Times во Приштина -- 26.08.11
Зејнулах Груда, професор по меѓународно јавно право, е именуван за директор на Косовскиот институт за воени злосторства. 
Неодамна основан од страна на владата, институтот за јавно истражување ќе собира и објавува податоци за злосторствата против мирот, воените злосторства, злосторствата против човештвото и актите на геноцид извршени во Косово од 1998-та година до јуни 1999-та.
Дописникот на SETimes Мухамет Брајшори разговараше со Груда за новиот институт.
SETimes: Дали ќе спроведувате истраги или само ќе собирате докази?
Зејнулах Груда: Воените злосторства се кривични дела кои никогаш не застаруваат. 
[Ќе] ги документираме, ќе собираме докази и податоци, ќе ги систематизираме податоци и ќе ги објавуваме. 
Со презентирање на доказите Институтот може да им помогне на властите да започнат судски процеси против луѓето и да подготват тужби за во националните и меѓународните судови.
SETimes: Против кого ќе бидат спроведени истраги, само против српската и југословенската армија и полиција, или ќе биде вклучена и ОВК?
Груда: Кога зборуваме за злосторствата кои се случија во поранешна Југославија, она што јас верувам дека е потребно да се разјасни на почетокот е тоа кој ги извршил тие злосторства, кој водел агресивна војна и кој создал клима поволна за воени злосторства.
Јас сметам дека во никој случај не може да се изедначат злосторствата извршени од страна на југословенските и српските сили или некој од државната структура [со ОВК], бидејќи тоа беше државна политика која беше создадена, испланирана и спроведена со државните механизми во кои медиумите беа користени како еден од најлошите механизми за да се создаде клима [преку пропаганда] поволна за војна и злосторства.
Србите ги започнаа тие војни со извршување агресија против Словенија, Хрватска, Босна, а потоа и Косово, а во согласност со Нирнбершкиот статут, тоа се злосторства кои спаѓаат во првата категорија на злосторства против мирот.
SETimes: Се очекува ЕУЛЕКС да започне истрага за извештајот на Дик Марти. 
Дали трговијата со органи ќе биде на вашата агенда?
Груда: Извештајот на Дик Марти предизвика разумни и некои неразумни грижи. 
Сепак, извештајот ги предизвика ефектите за кои беше побаран. 
Србите спроведуваат агресивна пропаганда, не само сега, туку и претходно. 
За време на војната во Босна - преку италијанскиот филозоф Даниел Салваторе Шифер - тие се обидоа да кажат дека Србите биле жртви во Босна. 
Тоа имаше некаков ефект, но заврши.
Ова е во согласност со српската и југословенската идеја. 
Југословенскиот амбасадор во ОН, Владислав Јовановиќ, напишал писмо до претседателот на Советот за безбедност по Сребреница, во кое вели дека злосторствата во Сребреница не биле извршени од страна на Србите, туку дека Босанците се убивале едни со други. 
Тој, исто така, беше министер за надворешни работи на Југославија извесно време. 
Единствениот човек кој му се спротивстави беше поранешниот американски државен секретар Медлин Олбрајт, која му рече „Се шегувате со нас.“
SETimes: Дали ова документирање ќе да доведе до обвинение за Србија во Меѓународниот суд на правдата (МСП) за воени злосторства и воени штети во Косово?
Груда: Тоа бара политичка одлука што не може да се донесе во моментов, бидејќи Косово не е членка на ОН, ниту дел од Статутот на Меѓународниот суд на правдата, што е услов да обвините некого пред овој суд.
Ќе биде потребно време за да се случи тоа, а тоа нема да биде наскоро, не дека Косово нема да успее да го привлече мнозинство гласови потребни во Генералното собрание на ОН, туку Русија - поради својата реакционерна политика -- го блокира секој обид за препорака во Советот за безбедност, а тоа претставува проблем.
Во вториот дел од ова интервју, Груда зборува за неговото незадоволство од работата со Трибуналот за воени злосторства.
