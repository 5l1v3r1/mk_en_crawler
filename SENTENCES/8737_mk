02/09/2011
Билјана Пекушиќ за Southeast European Times во Белград -- 02.09.11
Новиот кредитен аранжман меѓу ММФ и Србија испраќа јасен сигнал дека владата се очекува да претстави одговорна економска политика и да ја одржи макроекономската стабилност.
Со „резерва“ од една милијарда евра од Фондот, Србија има повеќе можности да ја брани својата политика на ублажување на влијанието од светската економска криза и подобрување на својата финансиска позиција.
„Овој аранжман го зајакнува кредибилитетот на јавните финансии на Србија и нашата позиција на меѓународниот пазар“, рече за SETimes гувернерот на Народната банка на Србија, Дејан Шошкиќ.
Шефот на мисијата на ММФ, Алберт Џегер, посочи дека новиот аранжман има три цели.
„Дополнителните средства треба да ја обезбедат Србија од надворешни шокови, да ја зајакнат фискалната политика и да ја подобрат инвестициската клима во земјата“, рече Џегер на прес-конференцијата во Белград, по постигнувањето договор.
За време на двонеделните преговори, беше утврдено дека државниот буџетски дефицит во Србија до крајот на оваа година ќе биде повисок од планираното;
дефицитот ќе се зголеми од една милијарда евра на 1,5 милијарди евра, или од 4,1 отсто на 4,5 отсто од БДП на земјата.
Буџетскиот дефицит се случи поради тоа што производството во Србија не расте според очекуваното и ќе бидат наплатени помалку даноци.
ММФ се согласи, и ги намали очекувањата за раст на српската економија на 2 од 3 отсто.
„Очекуваме новиот аранжман со ММФ да привлече нови странски инвеститори и да ја обнови заслабнатата економска активност во Србија, со што ќе ја зголеми вработеноста и животниот стандард“, рече за SETimes државниот секретар во Министерството за финансии, Душан Никезиќ.
Тој објасни дека буџетските приходи ќе паднат за 220 милиони евра, додека најголемите трошоци се очекуваат поради зголемувањата на платите, пензиите и социјалните придонеси, планирани за октомври.
„За овие зголемувања, ќе ни требаат [172 милиони евра]“, рече Никезиќ.
„[За да го сториме] тоа, мораме да ги намалиме другите трошоци за дефицитот да биде на планираното ниво од 4,5 отсто од БДП.“
Владата се обврза да заштеди 150 до 200 милиони евра со намалување на потрошувачката -- особено во јавниот сектор.
„Очекуваме ограничен раст на пензиите и платите во јавниот сектор, како и рационализација на вработувањето“, рече претставникот на Мисијата на ММФ во Белград, Богдан Лисоволик.
Лисоволик додаде дека ММФ мора да сфати оти во изборна година не е возможно да се прават големи фискални кратења, но дека владата мора да биде фискално одговорна и да продолжи со сегашната економска политика и мерки, и да го почитува Законот за буџетскиот систем.
„Аранжамот со ММФ испраќа добар сигнал до странските кредитори и инвеститори, но позајмувањето не е лек за растечката и катастрофална неликвидност на српската економија и трипати пониски инвестиции од очекуваните“, рече за SETimes членот на Српската напредна партија, Миленко Џелетовиќ.
Владата тврди дека со поддршка на ММФ, повисокиот буџетски дефицит нема да ги забави капиталните инвестиции.
„Следната година треба да биде полесна“, рече за SETimes советникот на премиерот Јуриј Бајец.
„Дефицитот на државниот буџет треба да е помал оваа година, бидејќи Законот за буџетскиот систем става [ограничувања] на јавните трошоци и [ги зголемува] приходите.“
