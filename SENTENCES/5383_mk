24/08/2010
Од Пол Чикои за Southeast European Times во Букурешт – 24/08/10
Романија ја поддржува Молдавија во напорите за враќање на својот територијален интегритет, рече во четвртокот (19-ти август) претседателот Трајан Башеску, по состанокот со молдавскиот премиер Влад Филат.
„Нашиот интерес е поврзан со работите во кои веруваме, дека ниту една државна територија не може да се окупира“, рече Башеску по разговорите.
Коментарите на Башеску дојдоа неколку недели откако властите во Тираспол побараа од ОН да го признае Трансдњестар по мислењето од 22-ри јули на Меѓународниот суд на правдата за косовското прогласување независност.
Трансдњестар е отцепена територија меѓу реката Дњестар и источната молдавска граница со Украина.
Таа е генерално признаена меѓународно дека е де јуре во Источна Молдавија како автономен регион Стинга Ниструлуи (Лев брег на Дњестар).
Од својата декларација за независност во 1990-та година истата е управувана де факто од непризнаената Молдавска Република Придњестровиан (ПМР).
Молдавија не го признава отцепувањето и ги смета териториите под контрола на ПМР за дел од суверената територија на Молдавија.
Суверенитетот на Трансдњестар не е признаен од ниту една членка на ОН.
„Молдавската Република Придњестровиан уште еднаш дојде до заклучок -- и им го свртува вниманието на ОН на фактот -- дека републиката одговара на сите меѓународни критериуми како независна држава и ги исполнува сите неопходни услови за да биде меѓународно признаена“, се вели во писмото до ОН од сепаратистичкото Министерство за надворешни работи.
„Министерството за надворешни работи на Трансдњестар ги повикува ОН, како и другите меѓународни структури, активно да учествуваат во изготвувањето уникатни критериуми за признавање на државата кои во текот на годините ја докажаа својата остварливост.“
Владимир Иастребек, шеф на дипломатијата на Трансдњестар, рече дека [главниот град на Трансдњестар] Тираспол не може да го прифати принципот на молдавскиот територијален интегритет во преговорите за решавање на конфликтот.
Молдавската влада го отфрли повикот за признавање на сепаратистичките власти втор пат по ред во изминатите две години.
„Ова не е новост за нас, само што тие сега го користат Косово како изговор“, вели вицепремиерот Виктор Осипов.
„Повикот на Тираспол до ОН е апсолутни неразумен -- ОН не ја признаваат независноста.“
Аналитичарите велат дека двете ситуации не можат да се споредат.
„Ова не е конфликт на етничка основа, како што беше во случајот на Косово.
Ова е политички и геополитички спор“, изјави за SETimes молдавскиот политички аналитичар Витали Чобану.
„Трансдњестар е остаток од Студената војна, вештачки одржуван да ги задоволи владејачките амбиции на Москва во постсоветската епоха, враќајќи го времето назад во црната дупка на европската карта, каде што парите се перат преку шверц, оружје и трговија со дрога“, рече тој.
Со промената на власта во Молдавија, Чобану гледа знаци за напредок во решавањето на дводеценискиот конфликт.
„Проевропската ориентација на новата московска администрација позитивно влијае на процесот на решавање на конфликтот.
Европеизацијата и демократизацијата на Молдавија значи создавање силна точка на привлекување за луѓето од сецесионистичкиот регион“, објасни Чобану.
„Молдавија може легитимно да се повика -- во поддршката за националните интереси -- на кипарскиот модел.
Тоа значи да се побара од Брисел европски интегративен хоризонт со или без Трансдњестар, во замена за енергично спроведување на обемните реформи неопходни за постигнување на оваа цел“, рече тој.
