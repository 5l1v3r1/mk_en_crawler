08/11/2007
Од Зоран Николовски за Southeast European Times во Скопје – 08/11/07
Неколку припадници на милитанта група беа убиени во средата (7-ми ноември), за време на операцијата на македонската полиција за расчистување на областа околу Тетово од вооружени лица и одметници. 
Според разни извори, шест или седум мажи загинале во престрелката на Шар Планина, во близина на границата со Косово.
Полицијата соопшти дека операцијата рано утрото имала за цел фаќање на двајцата избегани осуденици од затворот Дубрава -- поранешниот командант на албанските герилци, Лирим Јакупи - Нацист и Рамадан Шити -- кои ја водеа групата што предизвикуваше нереди во регионот со недели. 
Веќе некои време во областа беа присутни вооружени мажи во црни униформи, кои повремено поставуваа пречки на патот и ги проверуваа патничките возила.
Според министерката за внатрешни работи, Гордана Јанкуловска, вооружените напаѓачи отвориле оган врз полицијата и почнале да бегаат откако било возвратено на нападот. 
Некои, рече таа, биле преправени во женска облека и носеле шамии на главите.
Во изјавата за новинарите таа рече дека нема повредени полицајци во нападот. 
Таа ги негираше извештаите дека е соборен хеликоптер во престрелката.
Јакупи беше фатен во 2004 година, по вооружената престрелка во Скопје во која тројца полицајци беа ранети. 
Претходно, тој беше командант на сега веќе распуштената Ослободителна војска на Прешево, Медвеѓа и Бујановац. 
Тој беше, исто така, осуден во Косово врз основа на обвиненијата за киднапирање цивили од етничките Албанци.
Полицијата не соопшти дали тој и Шити биле убиени, уапсени или избегале. 
Сепак, македонските медиуми објавија дека Шити се разнел со бомба. 
Двајцата мажи избегаа од затвор заедно со уште петмина други затвореници во август оваа година.
Операцијата во средата беше спроведена во координација со косовските безбедносни служби, кои ги пресретнуваа сите кои се обидуваа да ја преминат македонско-косовската граница, се вели во соопштението за печатот на полицијата. 
КФОР, исто така, беше информиран за акцијата.
Значителни количества оружје беа пронајдени на позициите на кои се наоѓаа вооружените мажи, вклучително и „гулинов“ 12,7 мм., тежок пушкомитралез, топ без чкрапало, рачни лансирни рампи за проектили, рачни лансирни рампи за гранати, „стингери“, бомби и експлозиви. 
Пристап до локацијата не му беше дозволен никому, освен на припадниците на странските набљудувачки мисии.
Групата на Јакупи и Шити се смета дека вклучува и други лица кои ги бара македонската полиција и Интерпол врз основа на различни кривични обвиненија. 
Полицијата вели дека околу 50 екстремисти се приклучиле на истата.
Македонските власти неодамна предупредија дека екстремисти е можно да се обидат да ги искористат одложувањата во процесот на решавање на конечниот статус на Косово за да предизвикаат насилство. 
Во Косово, реформистичката партија ОРА на Ветон Сурои реагираше брзо, осудувајќи ги милитантите и велејќи дека тие се криминалци кои сакаат да ја поткопаат стабилноста на регионот.
Гафур Адили, политички водач на забранетата Албанска национална армија (АНА) рече дека неговата група нема никаква врска со групата на Јакупи. 
Македонија е последното место каде што треба да се започнува војна, изјави тој за македонските медиуми.
Демократската партија на Албанците, дел од владината коалиција на премиерот Никола Груевски, ја бранеше полициската операција. 
„Причина за полициската акција, спроведена во координација со силите на КФОР и косовската полиција, се криминалните групи кои, бидејќи не можат да дејствуваат во Косово, се префрлија во Македонија со намера да создаваат тензии“, вели партијата во соопштението за печатот.
Сепак, најголемата партија на етничките Албанци во Македонија, Демократската унија за интеграција, на Али Ахмети, ја критикуваше, како што ја нарече, несразмерната употреба на сила од страна на полицијата, тврдејќи дека цивилите го поднеле најголемиот товарот од нападот.
