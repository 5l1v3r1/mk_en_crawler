17/09/2008
(Фокус, Всеки ден, Дневник, Софија ечо - 17/09/08; Дневник, Медиапул - 16/09/08)
Десничарската опозициска партија Демократите за посилна Бугарија (ДСБ) ја повикаа бугарската влада во средата (17-ти септември) да изврши притисок за ревизија на договорот за гас со рускиот гигант за гас „Газпром“.
„Владата треба да бара повторување на преговорите“ за цените на кои се согласи во 2006 година, рече водачот на ДСБ и поранешен премиер Иван Костов, за приватната Нова ТВ. 
„Најмалку што може да стори е да побара одложување на зголемувањата на цената на гасот.“
Во 1998 година владата на Костов потпиша два договори со „Газпром“ -- еден за директниот дотур на гас и еден за договорот „гас за транзит“. 
Со првиот договор цената за 1.000 кубни метри руски природен гас е одредена на 260 американски долари, додека со вториот Бугарија доби намалена цена од 83 американски долари во замена за тоа „Газпром“ да пренесува гас низ бугарскиот гасовод до Грција, Турција и Македонија. 
Договорот, кој според првичните планови требаше да истече во 2010 година, му овозможи на бугарскиот монопол за гас „Булгаргас“ да ги задржи домашните цени на околу 180 американски долари за 1.000 кубни метри.
Попуштајќи под рускиот притисок, Бугарија се согласи на предвремена ревизија на договорот во 2006 година, стравувајќи од можен прекин на испораките на гас преку своја територија. 
По неколкумесечни преговори, двете земји потпишаа нов договор во декември 2006 година, кој предвидува постепено зголемување на цените на гасот според стапката на инфлација.
Претходно оваа година бугарската Државна комисија за енергија и водостопанство (СЕВРЦ) го одобри зголемувањето од 5,16 отсто на цените на природниот гас, почнувајќи од 1-ви јули, многу помалку од 19,6 отсто што ги бараше „Булгаргас“. 
Минатата недела претпријатието побара од енергетскиот регулатор да го одобри новото зголемување од скоро 37 отсто на 1-ви октомври. 
Зголемувањето ќе следи откако цената на гасот во Бугарија се зголеми за 39 отсто во текот на 12-те месеци до јули 2008 година.
СЕВРЦ посочи дека најверојатно ќе го исполни новото барање на „Булгаргас“, кое претставниците на претпријатијата за топлификација во земјата рекоа дека е „ненормално“ и фатално за енергетскиот сектор.
Во меѓувреме, „Булгаргас“ накратко го прекина дотурот за неколку општински претпријатија за топлификација кои му должеа пари. 
Тие сега имаат рок до 19-ти септември да ги платат своите долгови.
Покрај ова, фирмите вршат притисок врз приватните потрошувачи да ги платат сметките за да избегнат исклучување во текот на зимата.
Сепак, експертите предупредуваат дека со веќе зголемените цени на гасот, кои не може да ги подмири сé поголем дел од населението, многумина може да се одлучат за електрично греење, што би можело да предизвика енергетска криза во земјата.
Костов рече дека има неколку средствa што Бугарија би можела да ги искористи за да изврши притисок врз „Газпром“ за ревизија на договорот за гас. 
Еден би бил прекин на нејзиното учество во проекти што се од стратешка важност за Русија, како што е проектот за гасоводот Јужен тек, и нафтоводот Бургас-Александрополис. 
Бугарската влада треба да побара одложување на зголемувањето на цената на гасот заради преживување на претпријатијата за топлификација во земјата, рече тој.
