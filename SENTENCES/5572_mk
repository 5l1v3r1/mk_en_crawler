06/05/2010
Од Есра Ердуран за Southeast European Times во Анкара -- 06/05/10
Додека политичките и правните аспекти на уставните реформи во Турција добија огромно внимание, многумина, особено жените, ја следат и расправата во врска со измената на Членот 10, кој се однесува на половата еднаквост.
Реформскиот пакет предложен од владата ќе го зајакне постојниот текст. 
„Жените и мажите имаат еднакви права. 
Државата е должна да ја спроведе оваа еднаквост“, се вели во предлог-амандманот.
Додека постојниот член на уставот ги прогласува сите индивидуи за еднакви пред законот без оглед на расата, бојата, полот, политичкото мислење, филозофското верување или верата, истиот бара од државните институции да „дејствуваат во согласност“ со принципот на еднаквост, наместо да „го спроведуваат“.
Активисти бараат измени на уставот со години, велејќи дека е потребен посилен текст за да се загарантира еднаква застапеност на жените и мажите во политичкиот живот.
Реформскиот пакет, исто така, има за цел зајакнување на правата на децата. 
Ревизијата на Членот 41, кој ги регулира семејните прашања, ја опфаќа улогата на владата како заштитник на децата против сите видови злоупотреба, вклучително и сексуална злоупотреба и насилство.
Двата амандмани имаат јавна поддршка, но не се сите жени убедени дека само измената на текстот на уставот е доволна за да дојде до промена.
„На Турција й требаат овие амандмани за подобрување на работните услови на жените“, изјави за SETimes Гулчан Озкан, менаџерка на претпријатие за човечки ресурси.
„Но, имам сомнежи како ова ќе се спроведува. 
Има менаџери и сопственици на работни места кои велат дека ако овие подобрувања се спроведат, тие би претпочитале да вработат мажи наместо жени-работници.“
Ајфер Улусој, мажена мајка на две деца и главен сметководител на големо претпријатие, рече дека уставните реформи -- вклучително и повеќе слободи и права за жените и децата -- се неоходни за државата. 
Но, таа стравува дека реформскиот пакет, кој може да ја зајакне власта на исламистичката Партија на правдата и развојот, ќе ги поттикне фундаменталистичките тенденции.
Истакнувајќи дека бројот на жените што носат шамии на главите драстично се зголеми по двата општи избори на АКП, Улусој рече дека имиџот на турските жени е брзо и драстично променет.
„Иако верувам дека реформскиот пакет ќе ги подобри правата на жените, сепак стравувам дека би можел да го отвори патот за теократија“, додаде таа.
Ако АКП не успее да привлече 367 парламентарни гласови потребни за усвојување на реформскиот пакет, истиот ќе биде ставен пред јавноста на референдум. 
Аналитичарите велат дека гласачите, најверојатно, ќе го одобрат.
Сепак, предупредува новинарот Мине Чевик (30), многу жени можеби не се запознаени со пакетот или не разбираат каква полза ќе им донесе.
„Важно е да се подигне свеста меѓу жените што живеат во руралните области и жените со ниски примања и слабо образование“, рече таа. 
„Како поинаку тие ќе знаат дека оваа реформа навистина ќе ја подобри ситуацијата, и како ќе донесат одлука во случај на референдум?“
Истражувањата покажуваат дека во руралните области и предградијата на големите градови, многу жени се неписмени и едноставно ги следат одлуките што ги носат нивните сопрузи или татковци.
Нуртен Биље (40), која работи како чистачка рече за SETimes: „Немам мислење за оваа уставна реформа“.
Запрашана како ќе гласа на евентуалниот референдум, таа рече: „Ќе прашам некој што знае подобро од мене“.
