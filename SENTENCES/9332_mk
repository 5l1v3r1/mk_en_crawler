05/06/2012
Дражен Ремиковиќ за Southeast European Times во Сараевo -- 05.06.12
Јавната изјава на српскиот претседател Томислав Николиќ, во која тој го негираше геноцидот во Сребреница во 1995 година, во кој беа убиени 8.000 цивили, ги обновува тензиите во Босна и Херцеговина и на Балканот.
Николиќ, српскиот националистички претседател кој ја презеде функцијата на 31-ви мај, ја даде изјавата минатата недела, во интервју емитувано на црногорската државна телевизија. 
Тој рече дека „во Сребреница немаше геноцид“ и дека воените злосторства биле извршени од некои Срби, кои, како што рече, „треба да се пронајдат, судат и казнат“. 
Тој, исто така, рече дека нема да присуствува на годинешната комеморација за масакрот во Сребреница во јули.
Убиствата беа прогласени за геноцид од страна на Меѓународниот суд на правдата и ОН. 
Неколку босански Срби беа осудени во судот за воени злосторства, за нивната улога во убиствата.
Претседателот на ЕК, Жозе Мануел Баросо, планира да разговара за изјавите на Николиќ со него кога ќе се состанат, објави ЕУ во понеделникот (4-ти јуни). 
„Европската унија има јасен став и решително ги отфрла сите обиди за преправање на историјата“, изјави за новинарите портпаролот на Баросо, Пиа Аренкилде Хансен.
Слободан Поповиќ, заменик-претседател на Социјалдемократската партија (СДП), рече дека Николиќ повторно ги отвора старите рани и може да ги искомпликува односите меѓу Србија и БиХ.
„Меѓународниот суд на правдата пресуди дека на тоа место имаше геноцид, и тука се завршува секоја приказна“, рече Поповиќ за SETimes. 
„Ако Николиќ си дозволува да ги коментира пресудите на највисокиот суд во светот, тогаш тоа не е добро. 
Мислам дека тој го кажа тоа за да добие политички поени во својата земја, бидејќи таму сé уште не е формирана власта. 
Тажно е што Сребреница секогаш се користи за политички цели.“
Бакир Изетбеговиќ, бошњачки член на претседателството на БиХ, рече дека ваквите изјави се навредливи за преживеаните.
„Негирањето на геноцидот во Сребреница не е патот на соработката и помирувањето во регионот, туку ... 
може да предизвика нови недоразбирања и тензии“, рече Изетбеговиќ за новинарите.
Асим Мујкиќ, политички аналитичар и професор на Факултетот за политички науки во Сараево, рече дека изјавата на Николиќ -- поранешен вицепремиер на Југославија во времето на Слободан Милошевиќ -- можеше да се очекува.
„Мислам дека сигурно ќе следи една радикализација на односот на Србија кон БиХ, по неговиот избор за претседател“, рече Мујкиќ за SETimes. 
„Знаеме кој е Томислав Николиќ, и не е ништо чудно што еден таков човек го негира најголемото злосторство што се случи во Европа по Втората светска војна.“
Градот Сребреница беше прогласен за „безбедна зона“ од страна на меѓународната заедница во 1994 година. 
Армијата на Република Српска, предводена од генерал Ратко Младиќ, уби околу 8.000 муслимански мажи и момчиња откако го окупираше градот во јули 1995 година.
На Mладиќ и на политичкиот водач на босанските Срби во времето на војната, Радован Караџиќ, им се суди во Хаг, меѓу другото, и за геноцид за овие убиства.
Марко Хелак (34) од Бања Лука, рече дека ја поддржува позицијата на Николиќ и додаде дека Србија конечно најде сила да биде соодветно решителна кон БиХ.
„Можат сите да се лутат на изјавите на Николиќ колку сакаат, но тој едноставно ги нарече работите со вистинското име. 
Вистина е дека во Сребреница се случи ужасно злосторство, но вакви злосторства имаше низ цела Босна; Србите гинеа на подеднакво страшни начини како и Бошњаците“, рече Хелак за SETimes.
Селма Изачиќ (40), економистка од Сараево, рече дека Србија го покажа своето вистинско лице со изборот на Николиќ, како и дека помирливите зборови за БиХ од страна на неговиот претходник, Борис Тадиќ, беа лага и маска.
„Не знам како некој може да се осуди да ги вознемирува душите на 8.000 убиени луѓе, и сето тоа поради политика. 
Николиќ треба да се срами, и нашите локални политичари треба да се срамат, ако ги премолчат ваквите испади кои се однесуваат на Сребреница“, рече Изачиќ за SETimes.
