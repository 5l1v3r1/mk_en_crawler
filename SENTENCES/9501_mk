26/12/2012
Дражен Ремиковиќ за Southeast European Times во Загреб – 26.12.12
Официјалната веб-страница на Славонски Брод, град во источна Хрватска, минатиот месец објави страшно предупредување луѓето да останат во своите домови поради загадениот воздух. 
Штетните гасови од рафинеријата на нафта во Босански Брод, во соседна Босна и Херцеговина (БиХ) биле, наводно, осум пати повисоки од дозволеното.
Градоначалникот на Славонски Брод, Мирко Дуспара, вели дека загадувањето е тековен проблем во неговата заедница.
„Загадувањето е многу големо и така е со години“, рече Дуспара за SETimes. 
„Ја повикавме нашата влада да контактира со луѓето од БиХ и да направи нешто за тоа, но без успех. 
Отровите што доаѓаат од рафинеријата се обично сулфур водород и бензен.“
Жителите на Славонски Брод не се единствени. 
Скоро сите земји од поранешна Југославија имаат еколошки „црни дупки“ кои го загадуваат воздухот и животите на луѓето околу нив.
Некои власти сега преземаат чекори за намалување на загадувањето и подобрување на квалитетот на воздухот.
Михаел Змајловиќ, министер за животна средина на Хрватска, им рече на жителите на Славонски Брод дека лично ќе се заложи за решавање на ова прашање.
„Ова е голем проблем и не може да се реши преку ноќ. 
Но, јас можам да ветам дека ќе направам сè за да го решам ова во следните неколку месеци“, рече Змајловиќ.
Претставниците на рафинеријата во Босански Брод одбија да дадат изјава за SETimes, како и претставниците на неколку други индустрии -- рудникот за јаглен Бор во Србија, рудникот за јаглен Пљевља во Црна Гора и челичарницата Жељезара Зеница во БиХ.
Но, нема сомнавање дека загадувањето на воздухот претставува значаен проблем во регионот. 
Светската здравствена организација (СЗО) објави дека загадувањето на воздухот го намалува животниот век на сите во Европа за една година; 40 милиони луѓе во 115 најголеми градови во ЕУ се изложени на загадувачи кои ги надминуваат стандардите на ЕУ.
Жељо Станиќ (59), фармер од Бутон, живее во близина на фабриката за алуминиум КАП во Подгорица.
„Сите куќи во најблиската околина на КАП се црвени поради црвениот отровен прав од фабриката. 
Некои од нив се напуштени, се разбира. 
Никој не сака да живее во отров. 
Но, има луѓе како што сум јас кои немаат каде да одат. 
Имам и обработливо земјиште тука, но тоа е бескорисно и не можам да одгледувам растенија на него“, рече Станиќ за SETimes.
Претставниците на КАП велат дека екологијата е нивни приоритет, но нема пари за заштита на животната средина.
„КАП досега направи неколку проекти кои помагаат на одреден начин да се намалат штетните материи, но финансиската ситуација е прилично сериозна“, рече за SETimesпортпаролот на претпријатието Горан Скатариќ. 
„Менаџментот на КАП го смета инвестирањето во заштитата на животната средина за приоритет, така што сите проекти од ваков вид ќе започнат веднаш штом тоа ќе го дозволи финансиската ситуација.“
Нафтна индустрија Србије, претпријатие за нафта во Србија, беше прво во Србија што објави извештај за еколошката одржливост, во 2010 година. 
Во изјава за SETimesпретпријатието вели дека инвестирало 70 милиони евра во минатите три години за еколошки проекти во Панчево. 
Претпријатието има профит од 400 милиони евра годишно.
„Ќе продолжиме да инвестираме во заштитата на животната средина, без оглед на тешката економска ситуација“, се вели во изјавата на претпријатието.
Експертите за животна средина ги повикаа претпријатијата да направат повеќе за заштита на животната средина.
„Ние ги гледаме долгорочните последици од индустриското загадување. 
Тие се многу негативни за здравјето на луѓето и животната средина“, рече за SETimesАлександар Перовиќ, директор на ОЗОН, невладина организација за екологија. 
„Ако сопствениците не почнат да инвестираат во заштитата на животната средина, во иднина овие области ќе изгледаат како напуштени рударски ископувања во кои нема живот.“
