28/11/2011
Билјана Пекушиќ за Southeast European Times во Белград -- 28.11.11
Сведочејќи минатата недела пред МКТЈ во Хаг, заштитениот сведок на обвинителството сведочеше минатата недела пред Хашкиот трибунал дека поранешниот косовски премиер Рамуш Харадинај, Идриз Балај и Лахи Брахимај мачеле и убиле српски и ромски затвореници во кампот Јабланица во 1998 година.
Сведокот 81, кој се опишува себеси како поранешен припадник на Ослободителната војска на Косово (ОВК), рече дека Харадинај тепал еден Србин и двајца Роми, додека Балај им ги пресекол ушите, а Брахимај продолжил да ги тепа со безбол палка.
По тортурата, како што обвини сведокот, Харадинај им рекол на Балај и Брахимај „да ги однесат во Дреница“ -- шифрирана наредба за убивање на затворениците.
„Тие ги одведоа во зграда која служеше како болница и 15 минути подоцна ги изнесоа мртви“, рече тој.
Брахимај, додаде сведокот, му ги покажал другите затвореници во подрумот на една куќа. 
„Имаше двајца млади Роми, еден Србин, две жени и двајца постари мажи ... 
тие беа врзани, не беа во најдобра состојба и имаа модринки.“
Никој сведок досега не даде такво обвинувачко сведочење против Харадинај и двајцата кообвинети поранешени подредени припадници на ОВК.
„Дури и еден сведок кој бил директен набљудувач на настаните за кои се обвинети Харадинај, Балај и Брахимај, може да биде доволен за да се измени претходната пресуда што ја издаде судот“, рече за SETimes претседателката на Здружението на српски новинари, Љиљана Смаиловиќ.
Фактот дека обвинителите одлучиле да го изведат сведокот на судење покажува оти тие го сметаат неговото сведочење за многу веродостојно, рече таа.
Соња Бисерко, претседателка на српскиот Хелсиншки комитет за човекови права, изјави за SETimes дека МКТЈ се чини решен да дојде до вистината за случајот.
„Со повторувањето на судењето и изнесувањето сведоци, трибуналот покажа дека прави сé што може да ја утврди вистината. 
Продолжението на ова судење ќе покаже дали Сведокот 81 има доказ за своите тврдења или е несигурен, како што тврди одбраната на Харадинај“, рече таа за SETimes.
Советникот на Харадинај, Бен Емерсон, не верува во сведочењето и рече дека сведокот ги измислил наводите.
„[Тој] никогаш не беше припадник на ОВК и не беше во Јабланица“, рече Емерсон. 
Тој ги посочи несовпаѓањата во изјавите на сведокот во различни прилики.
„Можеби сум направил грешки, но тоа е поради тоа што се плашев. 
Го кажавте моето презиме тука, јас сé уште се плашам и нормално е дека правам грешки“, одговори сведокот.
Заплашувањето на сведоците беше причината поради која апелациската комисија на Трибуналот -- за првпат во историјата на судот -- нареди повторување на судењето по шест од 37 точки со кои се соочуваше Харадинај.
Во првото судење, кое заврши во април 2008 година, Харадинај и Балај беа ослободени заради недоволно докази, додека Брахимај беше осуден на шест години затвор. 
Бројни сведоци одбија да сведочат стравувајќи за личната безбедност.
Повторното судење почна на 18-ти април, но клучниот сведок, Шефкет Кабаши. 
повторно одби да сведочи. 
Тој беше обвинет за непочитување на судот.
Кабаши оттогаш се појави пред трибуналот и рече дека не може да се сети на своите поранешни изјави. 
Тој додаде дека „има среќа што е сé уште жив“.
