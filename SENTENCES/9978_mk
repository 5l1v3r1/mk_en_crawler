05/04/2013
Мишко Талески и Игор Јовановиќ за Southeast European Times во Скопје и Белград -- 05.04.13
Македонија и Србија ја унапредуваат воената соработка по потпишувањето на договорот за заедничка обука на македонскиот воен полигон Криволак, кој се смета за еден од најдобрите во Европа, според експертите.
Криволак ќе се користи во подготовките за испраќање на војниците во меѓународните мисии, според македонскиот Генералштаб.
Договорот беше постигнат за време на состанокот меѓу македонскиот началник на Генералштабот, генерал-мајор Горанчо Котески, и неговиот српски колега, генерал Љубиша Диковиќ, во Скопје минатата недела.
„Овој состанок ја унапредува соработката со српската војска од претходните години.
Заедничката обука ќе придонесе за зајакнување на мирот и стабилноста во целиот регион“, рече за SETimes Митре Арсовски, поранешен началник на македонскиот Генералштаб.
„Во блиска иднина може да се постигнат слични договори со другите регионални воени сили.
Додека Македонија беше дел од југословенската федерација, грчката армија доаѓаше во Криволак и ние спроведувавме заеднички вежби.
Не гледам причина зошто денес да биде поинаку“, рече Арсовски.
Српскиот началник на Генералштабот, Љубиша Диковиќ, рече дека српските армиски сили имаат голема надеж за регионална соработка преку оваа иницијатива.
„Општото мислење е дека мораме да ги здружиме силите во регионот“, рече Диковиќ.
Соработката со Македонија може да се подобри преку понатамошно унапредување, обука и размена на персонал, како и во областите на воената економска и воената медицинска соработка, рече тој.
„Совршено се разбираме меѓу себе и се надевам дека оваа соработка ќе биде на многу високо ниво, сé со цел да се одржи безбедноста во овој регион“, рече Диковиќ.
Идејата за воениот полигон Криволак како регионален центар за воени вежби потекнува уште од времето на починатиот македонски претседател Борис Трајковски.
Македонија го понуди Криволак како центар за обука во втората фаза од воените операции на меѓународната коалиција во Ирак и како балкански регионален центар за обука за тогашните земји-кандидатки за НАТО, Албанија и Хрватска.
Овојпат српската и македонската воена делегација отидоа подалеку од Криволак и, исто така, се согласија македонски воени експерти да се обучуваат во Центарот за атомско-биолошка одбрана во Србија.
Центрите за медицинска обука и регионална комуникација на базата ќе се користат во заедничката обука, како и размената на информации од искуствата во воените мисии во Ирак и Авганистан.
Воените аналитичари се согласуваат дека и покрај националните антагонизми на Балканот, овој вид воена соработка се презема за да се зајакнат одбранбените капацитети на двете држави.
„Соработката е добредојдена со сите што имаат добри намери за иднината на регионот и немаат агенди за територијално проширување“, рече за SETimes Ристо Никовски, поранешен македонски амбасадор во Албанија.
Српскиот воен аналитичар и автор Александар Радиќ рече дека Србија може да има голема полза од заедничката иницијатива, особено во врска со регионалната соработка и обуката за мировните мисии.
„Што се однесува до техничките аспекти, Србија може нешто да научи од Македонија во областа на мировните мисии, но, исто така, важно е што може да користи еден ваков модерен полигон за вежби каков што е Криволак“, рече Радиќ за SETimes.
Како воената соработка меѓу Македонија и Србија може да ги зајакне двете држави?
Споделето го вашето мислење во коментарите долу.
