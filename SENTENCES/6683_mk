06/12/2011
Игор Јовановиќ за Southeast European Times во Белград -- 06.12.11
Отстранувањето на дел од барикадите на северот од Косово, кои Србите ги поставија на крајот од јули во обид за спречување на косовските власти да ги преземат премините кон централна Србија, започна откако беше постигнат договор меѓу КФОР и жителите на селото Јагњеница.
Селото беше местото каде што се случија сериозни судири меѓу Србите и војниците минатата недела, кога КФОР се обиде да отстрани дел од барикадата. 
Во инцидентот беа повредени најмалку 23 војници на КФОР и неколку десетици Срби.
Сепак, во понеделникот (5-ти декември) шефот на општина Зубин Поток, Славиша Ристиќ, и еден од командантите на KFOR се договорија да отстранат дел од барикадите во Јагњеница.
Според договорот, КФОР ќе постави контролен пункт на патот, каде што ќе работи заедно со српските припадници на косовската полиција.
Договорот „им го прави животот полесен на граѓаните“, рече Ристиќ, додавајќи дека другите барикади ќе останат на патот, заедно со луѓето кои ги чуваат.
Иако истото не беше предмет на договорот, отстранувањето на дел од барикадите започна во понеделникот и во општина Лепосавиќ, близу до портата Јариње.
Шефовите на неколку општини во северно Косово, кои жестоко се спротивставија на отстранувањето на барикадите и прифаќањето на договорите меѓу Белград и Приштина, одбија да дадат коментар.
Србинот Мича Ј., кој ја чува барикадата, рече дека тоа беше „знак на добра волја и показател дека КФОР не е непријател на Србите“.
„Но, луѓето ќе продолжат да стражарат на страната од патот и да следат како КФОР го спроведува договорот“, рече тој за SETimes.
Српскиот државен секретар во Министерството за Косово и Метохија, Оливер Ивановиќ, изјави за SETimes дека ова беше „мудар потег на косовските Срби, кој ја смирува ситуацијата“.
„По повиците на српскиот претседател Борис Тадиќ за отстранување на барикадите, притисокот врз Србите на северот од Косово се зголеми. 
Исто така, станаа посилни повиците во самиот КФОР во полза на радикалното решавање на ситуацијата со барикадите“, додаде Ивановиќ.
Но, тој истакна дека е сега е важно и КФОР да се придржува на договорот, и истакна дека силите ја изгубија довербата на граѓаните откако ја „застанаа на страната на Приштина“ во неколку прилики.
Одлуката на косовските Срби беше дочекана со олеснување во Белград.
„[Договорот] е позитивен потег кој претставува почеток на отстранувањето на барикадите. 
Тоа е добар знак и добар почеток на нормализирањето на ситуацијата во северот на Косово“, рече српскиот министер за Косово и Метохија, Горан Богдановиќ.
Дел од европската јавност, исто така, го одобри.
„Отстранувањето на барикадите од северно Косово, кое започна денес, создава услови за државите кои се против кандидатурата на Србија да го променат мислењето, пред самитот на ЕУ в петок“, рече известувачот на Европскиот парламент за Србија, Јелко Кацин.
КФОР, исто така, одлучи дека потегот претставува „чекор напред“, но истакна дека слободата на движењето сé уште не е комплетна.
„КФОР не ги вреднува учесниците само по тоа што го кажуваат, туку по тоа што всушност прават. 
На пример, сé уште има купови песок кај Брњак (Порта 31) и Јариње (Порта 1) и на српската територија, што го попречува слободното движење на граѓаните“, соопшти КФОР.
Професорот на белградскиот Факултет за политички науки, Предраг Симиќ, изјави за SETimes дека Србите од северно Косово сакаат да се ослободат себеси од одговорноста за потенцијалното отфрлање на кандидатскиот статус в петок, и повторно да се доближат до Белград.
„Тешко е да се каже дали тоа ќе биде доволно за кандидатура, бидејќи тоа е нешто што го знае, најверојатно, само германската канцеларка Ангела Меркел, чија земја највеќе ја условува Србија“, рече Симиќ.
