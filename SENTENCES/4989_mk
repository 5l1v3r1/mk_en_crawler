14/09/2009
Од Блерта Фониќи-Кабаши за Southeast European Times во Приштина – 14/09/09
Мировниците на ЕУЛЕКС во петокот (11-ти септември) потпишаа протокол со српското Министерство за внатрешни работи, отворајќи го патот за соработка во борбата против организираниот криминал и шверцот.
Документот ги разлути косовските Албанци, кои велат дека е прекршен косовскиот суверенитет. 
Но, ЕУЛЕКС тврди дека никаква политика не стои зад овој договор.
„Договорите за полициска соработка со Белград се од техничка природа“, објави мисијата во соопштение за медиумите. 
„Нивната цел е борба против организираниот криминал и шверцот. 
Ова ќе биде од корист за сите луѓе во Косово.“
За да се изведат криминалците пред лицето на правдата, мора да се разменуваат докази низ целиот регион, и мора да се воспостават механизми кои ќе го овозможат тоа, вели ЕУЛЕКС. 
„Косовската полиција ќе биде целосно вклучена во размената на информации“, се додава.
Протоколот има целосна поддршка од 27 членки на ЕУ и се смета за важен чекор напред во подобрувањето на владеењето на правото во Косово, вели мисијата.
Повеќето косовски Албанци и понатаму не се убедени во тоа, сметајќи дека се работи за поклонување пред Белград, за сметка на нивната нова, независна држава. 
Раководството во Приштина не го крие своето противење.
Во петокот претседателот Фатмир Сејдиу и премиерот Хашим Тачи објавија воздржана изјава, истакнувајќи дека Приштина не била дел од договорот. 
Договорите нема да имаат никакво влијание на независноста, суверенитетот и територијалниот интегритет на Косово, тврдат тие.
Активистичките групи беа помалку претпазливи. 
Група невладини организации одговори на потпишувањето во петокот со ветување дека ќе организира митинг на 16-ти септември. 
„Заедно ние ќе кажеме „не“ на кршењето на суверенитетот на Косово. 
Ова е не за ЕУЛЕКС и не за ЕУ“, се вели во нивната заедничка изјава.
Во понеделникот американскиот амбасадор Кристофер Дел ги повика водачите, институциите и народот на Косово да се фокусираат на процесот на градење на државата, наместо да се вплеткуваат во прашања како што е протоколот за полициска соработка. 
Документот е потенцијално многу корисен, рече тој.
„Косово е суверена држава“, рече Дел. 
„Не можеме ли едноставно да прифатиме дека Косово е држава и да продолжиме напред.“
