17/03/2009
Двете кипарски заедници мора да постигнат трајно решение на кипарското прашање, рече специјалниот претставник на ОН за Кипар, Александар Даунер, во петокот (13-ти март), по состанокот со кипарскиот претседател Деметрис Христофиас.
Даунер истакна дека останува со „внимателен оптимизам“ во врска со мировниот процес, додавајќи дека на тековните разговори им треба истовремено „динамика и трпеливост“.
Водачот на кипарските Турци, Мехмет Али Талат, предложи разговорите да завршат до почетокот на 2010 година, но Христофиас отфрли какви било роково за да избегне избрзување на договорот.
Српскиот министер за надворешни работи, Вук Јеремиќ, му се заблагодари на својот романски колега, Кристијан Диаконеску, во четвртокот (12-ти март) за поддршката на Букурешт на заложбите на Белград за пристапување во ЕУ и за нејзиниот просрпски став во однос на Косово.
Двајцата дипломати се состанаа во романскиот главен град, каде што разговараа за аспирациите за ЕУ на Србија и косовскотo прашање.
Диаконеску го увери Јеремиќ во тековната поддршка на Романија за Србија и ги истакна добрите односи меѓу нивните држави.
Јеремиќ, исто така, се состана со претседателот на сенатот, Мирчеа Џоана.
Хрватскиот министер за надворешни работи, Гордан Јандроковиќ, во петокот (13-ти март) рече дека неговата држава ќе продолжи со хармонизирањето на своите закони со правото на ЕУ, со цел пристапување во блокот за две години.
По состанокот со својот унгарски колега, Кинга Гонц, во Загреб, Јандроковиќ потврди дека тековниот пограничен спор помеѓу Хрватска и Словенија не смее да влијае на кандидатурата за ЕУ на Загреб.
Италијанскиот премиер Силвио Берлускони во понеделникот (16-ти март) допатува во Црна Гoра на покана на колегата, Мило Ѓукановиќ.
Берлускони се состана со претседателот Филип Вујановиќ и говореше со група студенти на италијански јазик на филолошкиот факултет при Универзитетот во Никшиќ.
Српскиот министер за надворешни работи, Вук Јеремиќ, во понеделникот (16-ти април)допатува во официјална посета на Ватикан, каде што се состана со државниот подсекретар Леонардо Сандри, како и со претседателот на Политичкиот совет за промовирање на христијанското единство, Валтер Каспер.
За време на посетата на Стразбур, Франција, минатата недела, кoсовскиот министер за надворешни работи, Скендер Хисени, побара од членовите на Европскиот парламент (ЕП) да лобираат за признавање на независноста на Косово.
Тој се состана со Јачек Сарљуз-Волски, шеф на комитетот на ЕП за надворешни работи.
Хисени разговараше за генералниот развој во Косово, но ги истакна безбедноста и економијата на Косово, процесот на признавање на државата, односите со соседите, распоредувањето на ЕУЛЕКС и косовските европски перспективи.
Aлбанскиот претседател Бамир Топи ја повика Италија да го либерализира својот пограничен режим со Албанија, на состанокот со италијанскиот министер за економски развој, Клаудио Скајола, во вторникот (10-ти март) во Тирана.
Тие разговараа за економската соработка, вклучително и изградбата на Паневропскиот транспортен коридор VIII и неговата важност за регионот.
Топи истакна дека Италија останува геостратешки партнер и важен инвеститор во Албанија.
(Разни извори 10/03/09-17/03/09)
