22/07/2009
САРАЕВО, Босна и Херцеговина (БиХ) -- Поранешниот водач на босанските Срби Радован Караџиќ побара од високиот претставник во БиХ Валентин Инзко да му помогне во добивањето документи неопходни за неговата одбрана пред Хашкиот трибунал за воени злосторства, објавија локалните медиуми во вторникот (21-ви јули).
Во писмото до Инзко, Караџиќ вели дека испратил барање за овие документи на 2-ри јуни, но сé уште не добил одговор.
Тој истакнал дека властите на БиХ може да придонесат за правичноста на судскиот процес против него.
Караџиќ е обвинет за геноцид, воени злосторства и злосторства против човештвото.
Во другите вести од вторникот, експертите за судска медицина почнаа со пребарување на остатоците на околу 200 бошњачки и хрватски цивили, убиени од страна на силите на босанските Срби во август 1992 година.
Група воени затвореници од областа на Приедор требало да бидат префрлени во Травник, но наместо тоа, тие биле одведени со автобус, построени на работ од една клисура и убиени.
Ископувањата на планината Власиќ во централна БиХ ќе траат неколку дена.
(РТРС, Срна, БХРТ, Ројтерс, Танјуг, Pincom.info - 21/07/09)
