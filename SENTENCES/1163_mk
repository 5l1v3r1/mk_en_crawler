14/03/2008
Романското Министерство за одбрана и „Локхид Мартин“ потпишаа договор вреден 78,3 милиони евра за сопроизводство на 17 повеќенаменски набљудувачки радарски системи. 
„Локхид Мартин“ ќе ги гради радарските компоненти и ќе ги составува за 17 системи, додека УТИ Системс ќе ги обезбеди дополнителните компоненти и ќе работи на составувањето и тестирањето на радарите.
***
Најголемото фармацевтско претпријатие во Босна и Херцеговинa „Босналијек“ постигна профит од 3,8 милиони евра во 2007 година, пад од 3,4 отсто за период од една година, објави во понеделникот (10-ти март) Investitor.ba. 
Вкупните приходи се зголемија за 4 отсто за период од една година, минатата година, на 45 милиони евра. 
„Босналијек“ контролира околу 23 отсто од домашниот фармацевтски пазар.
***
„Стандард енд пур“ го ревидираше својот рејтинг за Србијa од стабилен на негативен, објави во вторникот (11-ти март) претпријатието. 
Ревизијата беше поттикната од зголемената политичка нестабилност и несигурност по падот на владата.
***
Канцеларијата на генералниот ревизор за Косовo во понеделникот (10-ти март) ги објави резултатите на инспекцијата на неколку институции во врска со буџетот за 2006 година. 
Извештајот покажува дека и покрај тоа што злоупотребите во јавните набавки, слабата наплата на даноците и контролни механизми остануваат сериозен проблем, владата и Косовската доверителска агенција се „главните прекршители“ на буџетот.
***
Aлбанскиот министер за економија, трговија и енергија, Генц Рули, во средата (12-ти март) објави дека државната нафтена рафинерија и трговско претпријатие, АРМО, ќе бидат понудени за продажба во јуни, како дел од владината приватизациона програма. 
Во моментов 15 странски претпријатија изразиле интерес да го купат АРМО.
***
Меѓународната агенција за рангирање „Мудис“ во средата (12-ти март) й додели на Црна Гора рејтинг Ба2 за долгот на странска валута, додека горната граница на земјата за долгорочниот долг на странската валута е Баа1. 
Изгледите се стабилни. 
Ова е првпат „Мудис“ да й додели рејтинг на Црна Гора.
***
Светската банка й додели на Хрватскa заем од 3,2 милиони евра, како дел од нејзиниот „Глобален еколошки фонд“. 
Средствата ќе бидат искористени за финансирање на проектот за заштита од загадување за земјоделството во источна Хрватска.
(Разни извори – 07/03/08-14/03/08)
