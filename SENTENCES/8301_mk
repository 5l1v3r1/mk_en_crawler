17/01/2012
Енди Дабилис за Southeast European Times во Атина -- 17.01.12
Хара Маранду дипломирала градежништво на Универзитетот Принстон, но нејзината диплома од Националниот технички универзитет во Атина й ја отвори вратата за една од 130-те т.н. „затворени професии“ во Грција.
Луѓето во овие професии -- кои вклучуваат козметичари, училишни иструктори по драма и танц, пекари, градежници, фармацевти, адвокати, агенти за осигурување, консултанти за вработување, персонал во дијагностичките центри, преведувачи, нуркачи, камермани, инструктори за возење и таксисти -- долго време уживаат монопол или ограничувања кои им носеа загарантиран профит.
Но, моделот на затворени професии е една од причините поради која меѓународните кредитори велат дека земјата ќе пропадне.
Маранду рече дека се чувствува загриженост во нејзиното претпријатие и меѓу колегите инженери, бидејќи економската криза во земјата го намали волуменот на работа -- и тие стравуваат дека отворањето на нивната професија ќе донесе поголема конкуренција што ќе ја ослаби оваа област.
Владата, рече таа, веќе стави крај на практиката да им се дозволи на понудувачите да понудат не повеќе од 20 отсто попуст, што ја елиминираше конкуренцијата.
„Сите ја даваа истата понуда.
Тендерот се доделуваше врз основа на техничката понуда“, рече таа.
„Сега тоа престана“, рече таа за SETimes.
Новата коалициска влада во земјата, предводена од премиерот Лукас Пападимос, сега се обидува да ги реформира затворените професии, но отпорот и понатаму е силен.
Владата одлучи дека нема да биде потребна лиценца за да се започне со неспецијалистичка професија, но е тактична за специјалистичките области.
„Балетските и танчерските училишта се либерализирани, но посложените професии како што се градежен инженер, фармацевт и адвокат не се воопшто отворени“, рече за Ројтерс Јанис Стурнарас, шеф на експертската група ИОБЕ.
„Политичкиот систем се спротивставува.“
Само адвокатите образовани на државниот универзитет може да работат во областа, а нивниот број е определен, што ја ограничува конкуренцијата.
Но, многу адвокати се лутат бидејќи нивната работа се намалува поради тоа што Грците -- оптоварени со кратења на платите, даночни зголемувања, намалени пензии и отпуштања -- ги кратат трошоците.
Ифигенија Аграфотис, која има приватна канцеларија и е специјализирана за случаите на развод и договорите, изјави за SETimes дека некои од нејзините колеги се загрижени дека ако им се дозволи на правници од други земји да работат во Грција, тоа може да ја преплави професијата.
„Има адвокати кои работат за претпријатија и бројот на ваквите адвокати се зголемува.
Не знаеме што ќе се случи“, рече таа.
Повеќето Грци претпочитаат да одат кај адвокатите што ги знаат, или им се препорачани од пријатели или семејството, рече таа.
Но, ова може да се промени ако надворешните конкуренти влезат и почнат да ги намалуваат цените.
„Можеби луѓето ќе одат во претпријатие со многу специјалности“, рече таа.
Иако Тројката и владата рекоа дека недостатокот на конкуренција им штети на потрошувачите, Маранду рече дека јавноста не гледа како владата им штети на професиите со доцнење на платите со месеци или години.
Нејзиното претпријатие има три партнери и пет инженери и должи повеќе од 40.000 евра, рече таа, а сега може да се најде во понудувачки војни со странските фирми или инженери.
Некои домашни претпријатија, рече таа, наводно веќе нудат попусти од 70 отсто или повеќе.
Како и нејзиниот татко, Пиа Кукувину (42) е фармацевт.
Таа рече дека нивната професија не е сфатена.
„Не добиваме плата долго време“, рече таа за SETimes од малата продавница што ја води во близина на нејзиниот дом.
Таа рече дека има премногу аптеки во Грција, и дека 200 затвориле минатата година.
Сега, рече таа, израелските претпријатија се решени да влезат на пазарот, потег кој може да промени сé во бизнис кој е така регулиран што фармацевтите мора да држат исти цени и работни часови и мора да се оддалечени најмалку 820 стапки.
„[Странските] компании се навистина сериозни во намерите да ги добијат проектите и да работат неколку години“ и се подготвени да ги исполнат платните списоци, рече таа.
Тоа е добро за владата но, рече Кукувину, не е толку добро за професионалците чии животи ќе се променат.
„Порано, имавме добар живот“, рече таа.
„Сега немаме.“
