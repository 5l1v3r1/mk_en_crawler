31/03/2006
(Разни извори - 24/03/06 - 31/03/06)
Водечкиот турски индустриски конгломерат, Коч холдинг, се приклучи на иницијативата ОН Глобал компакт, чија цел е промовирање на етички бизнис практики. 
По овој повод, претседателот на Коч холдинг, Мустафа В. 
Коч, се состана со генералниот секретар на ОН, Кофи Анан, кој ја лансираше иницијативата во 2000 година.
***
Светската банка побара од албанската влада да ги интензивира напорите за подобрување на остварувањата во однос на финансиската перформанса на националното претпријатие за електростопанство КЕШ. 
Повикот беше упатен за време на посетата на Тирана на претставници од банката минатата недела. 
Албанија се соочи со серија проблеми во врска со снабдувањето со струја, а стапката на наплата драстично се намали во последниве месеци.
***
Српската влада и ЕБРД потпишаа договор за инвестирање во акции во Комерцијална банка. 
Според договорот, ЕБРД ќе добие малцински акции од 25 отсто во оваа српска банка за 70 милиони евра. 
Исто така, банката ќе обезбеди заем од 30 милиони евра за Комерцијална банка за поддршка на хипотекарните заеми.
***
„Еквест балкан пропертис“, западноевропски приватизационен фонд, го купи новиот трговски центар „Софиски градски центар“ во главниот град на Бугарија. 
Договорот од 94 милиони евра е еден од најголемите продажби на недвижности од страна на некој странски инвеститор во оваа балканска земја досега.
***
Индустриското производство во Mакедонија се намали за 2,2 отсто за период од една година во февруари, според последните официјални податоци. 
Во споредба со претходниот месец, индустриското производство во февруари забележа пораст од 6,9 отсто.
***
Странските директни инвестиции (СДИ) во Романијa достигнаа 699 милиони евра во јануари 2006 година, што претставува зголемување од 199 отсто за период од една година, според прелиминарните податоци од централната банка. 
СДИ достигна вкупна висина од 5,2 милијарди евра во 2005 година, а предвидувањата на романската влада изнесуваат помеѓу 5,8 и 6,2 милијарди за оваа година.
***
Регистрираната стапка на невработеност во Федерацијата на БиХ (ФБиХ) се зголеми од 47,3 отсто во декември 2005 година на 47,5 отсто во јануари 2006 година, според Бирото за вработување на ФБиХ. 
Во првиот месец од оваа година, бројот на невработените се зголеми за 1,659 лица, на вкупно 349,137.
***
Растот на БДП на Хрватска за период од една година се зголеми од 3,8 отсто во 2004 година на 4,3 отсто во 2005 година, според прелиминарните податоци на државното биро за статистика. 
Според министерот за финансии, Иван Шукер, економскиот раст се очекува да остане силен и во првото тримесечје од 2006 година.
***
Грчката влада го одобри нацрт-законот за обновливи енергетски извори, чија цел е обновување на рамката за генерирање на електрична енергија и забрзување на процедурите на давање дозволи во оваа област. 
Според министерот за развој, Димитрис Суфас, владата планира да воведе и даночни стимуланси за користење на електричната енергија од обновливи енергетски извори.
