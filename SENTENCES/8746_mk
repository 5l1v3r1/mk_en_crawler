02/08/2011
Цветина Борисова за Southeast European Times во Софија - 02.08.11
Амбициозните планови на Бугарија за развивање на производството на гас од шкрилци, кое се смета за начин на кој може да се намали зависноста од рускиот дотур, да се намалат цените на енергијата, па дури и да се создаде профит за најсиромашната нација во ЕУ, предизвикаа жестока дебата во врска со неговото можно влијание врз животната средина.
На специјалната конференција за ризиците и ползата од производството на гас од шкрилци минатиот месец, министерот за енергија, Трајчо Трајков, објави дека договорот за експлоатација на можните наслаги во североисточната област Нови Пазар, ќе биде потпишан со американскиот енергетски гигант Шеврон. 
Според овој договор, Шеврон ќе й даде на Бугарија 30 милиони евра за правата на испитување и експлоатација на областа.
Парите ќе одат директно во државниот буџет, рече Трајков, посочувајќи на една директна краткорочна корист. 
Тој, исто така, се обиде да ги намали тензиите во јавноста и стравувањата за влијанието врз животната средина, велејќи дека овој процес „не е од ниеден аспект поразличен од другите дупчења“ за природен гас и ќе биде вршен под строг надзор и во согласност со сите правни норми.
Министерката за животна средина, Нона Караџова, истакна дека активностите на експлоатација ќе траат најмалку една година, додека конкретното производство се очекува за 10 до 15 години и дури по деталните проценки за влијанието врз животната средина.
Некои експерти, поканети од министерството да учествуваат во дискусиите, коментираа дека дупчењето е „тривијална процедура“ и дека ризиците не се поголеми од конвенционалното производство. 
Тие велат дека опасносните по животната средина се незначителни кога ќе се споредат со очекуваните количини гас од шкрилци во регионот.
Трајков проценува дека има најмалку еден трилион кубни стапки природен гас во наслагите кај Нови Пазар, што може да ја покрие локалната потрошувачка во следните 300 години. 
Многумина се сомневаат во тоа, но повеќето се согласуваат дека количествата се значителни.
Некои специјалисти посочуваат дека производството на гас од шкрилци може да ги намали цените на природниот гас во земјата за 8 до 30 отсто. 
Говорејќи на друга дискусија неколку дена подоцна, Христо Казанџиев од Бугарскиот енергетски форум рече дека најголемо влијание ќе има зголемената конкуренција со која ќе се соочат претпријатијата за намалување на цените, со цел да го задржат својот удел на пазарот.
Сепак, сите овие аргументи се оспоруваат од еколошките организации, кои инсистираат на тоа дека ниту една цена или корист нема да бидат доволни за да се надомести еколошката штета што можното производство, па дури и дупчењето, може да ја предизвикаат.
„Вистината е дека нема споредливи податоци во [врска со можното влијание на производството на гас од шкрилци] во нашиот регион; технологијата е само десет години стара“, рече за SETimes Петко Ковачев, активист на Зелената партија.
„Нема информации за специфичните влијанија на производствениот процес врз човековото здравје, иако има луѓе што работат во областите, а кои наводно имаат некои здравствени проблеми“, додаде тој. 
Регионот, истакнува тој, каде што се наоѓаат потенцијалните наслаги, е густо населен, за разлика од повеќето други места во светот каде што се вади гас од шкрилци.
Друг проблем што тој го наведува е загадувањето на почвата и водата во процесот -- хидраулично кршење -- кое вклучува шприцање големи количини вода, песок и хемикалии во камените шкрилци со висок притисок за да се истисне нафта и природен гас.
„Очигледно е дека половина од водата која се пумпа внатре, останува под земјата и е, всушност“ загадувачка супстанција“, вели Ковачев. 
Ова загадување влијае претежно на подземните води во областа која се соочува со континуирани недостаток на вода.
Во вториот дел од овој извештај, ги опфаќаме другите значајни загрижености што ги искажаа екологистите.
