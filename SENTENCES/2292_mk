06/01/2005
Од Игор Јовановиќ за Southeast European Times во Белград – 06/01/05
Главниот дипломатски претставник на меѓународната заедница во Босна и Херцеговина (БиХ), Педи Ешдаун, во средата (5-ти јануари) го посети Белград, при што рече дека соработката со Трибуналот на ОН за воени злосторства во Хаг претставува дел од Дејтонскиот договор, кој мора да се почитува. 
Тој истакна дека Република Српска (РС) не го исполнува ова барање.
Во периодот од скоро десет години по потпишувањето на Дејтонскиот договор властите на РС не уапсија ниту еден обвинет, му рече Ешадун на српскиот претседател Борис Тадиќ, истакнувајќи ја важноста на Белград во процесот на изведување на обвинетите воени злосторници пред лицето на правдата.
„Белград игра клучна улога не само во исполнувањето на своите обврски кон Трибуналот, туку, исто така, и во соработката со властите во Босна и Херцеговина, вклучувајќи ги и оние во РС, во врска со екстрадицијата на обвинетите за воени злосторства кои слободно ја преминуваат српската граница“, рече тој.
И покрај тоа што некои лица во РС сигнализираат нов пристап кон соработката, рече Ешдаун, тоа не е доволно. 
„Мора да има резултати и РС ја сноси најголемата одговорност за нив“, рече тој.
Посетата на меѓународниот дипломатски претставник на Белград следеше по неговата одлука минатиот месец за наметнување на санкции против РС како одговор на откритијата дека ентитетот не само што не ги апси обвинетите, туку и понатаму ги заштитува. 
Неодамна се појави доказ дека поранешниот воен шеф на босанските Срби, Ратко Младиќ, еден од тројцата главни обвинети од страна на Трибуналот, се криел во воен бункер на РС во текот на летото и го прославувал празникот на Армијата со воениот персонал.
Ако Босна и Херцеговина сака да продолжи кон евро-атланската интеграција и да обезбеди бенефиции за своите граѓани -- како што се: безвизен режим, гаранции за безбедноста и слободен пристап на најголемите светски пазари -- тогаш РС мора да покаже поголема волја за реформи, рече Ешдаун.
Укажувајќи на тоа дека април е крајниот рок за подобрување на соработката од страна на ентитетот, Ешдаун рече дека е убеден оти раководството на РС сега е целосно решено да го стори тоа.
За време на посетата на Белград Ешдаун, исто така, се состана и со српскиот премиер Воислав Коштуница и со министерот за надворешни работи на Србија и Црна Гора, Вук Драшковиќ. 
Високиот претставник рече дека Коштуница ветил оти „активно и енергично“ ќе ја поддржува Бања Лука во зајакнувањето на соработката со Хашкиот трибунал.
Во својот коментар по разговорите со Ешдаун, Драшковиќ ја истакна силната поддршка на државната заедница за Дејтонскиот договор „поради тоа што оваа земја е потписник на договорот и поради тоа што ние ја претставувавме РС во Дејтон“. 
Тој додаде дека документот би можел да биде променет само со согласност на сите три конститутивни народи.
Ешдаун, од својата страна, рече дека нема намера да презема унилатерални чекори за измена на статусот на РС, но истакна дека иднината на ентитетот зависи од исполнувањето на неговите меѓународни обврски, особено соработката со Трибуналот.
„Укинувањето на РС не е ниту моја одлука, ниту моја цел, но оние што сакаат да го заштитат Дејтонскиот договор мора да ги почитуваат сите одредби на договорот. 
Тие не може да избираат кои делови од договорот им се допаѓаат, а кои не“, рече Ешдаун.
