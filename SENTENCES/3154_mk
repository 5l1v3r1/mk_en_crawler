09/10/2006
(Новинска агенција Фокус, Стандард - 09/10/06;
Софиска новинска агенција, Всеки ден, Медиапул, Дневник - 08/10/06;
Balkan Investigative Reporting network - 05/10/06;
Angus Reid - 04/10/06)
Седум кандидати се надеваат на победа на претседателските избори во Бугарија на 22-ри октомври.
Но, поради очекуваниот низок одѕив, трката најверојатно ќе биде решена во вториот круг една недела подоцна.
Според законот, најмалку половина од гласачите во земјата од околу 6,4 милиони жители мора да учествуваат на првиот круг од претседателските избори за личноста која ќе добие поддршка од повеќе од 50 отсто да освои победа.
Мала е веројатноста тоа да се случи, рече Светозар Томов, социолог во агенцијата за испитување на јавното мислење „Скала“, во понеделникот (9-ти октомври).
Истражувањето што го спроведе агенцијата АФИС покажува дека бројот на луѓето кои имаат намера да гласаат се намалил за 9 отсто од почетокот на кампањата, додека бројот на оние кои велат дека дефинитовно ќе останат дома се зголемил.
Две недели пред изборите, актуелниот претседател Ѓеорги Парванов останува сигурен фаворит во трката и -- без оглед дали планираат да гласаат или не -- 88 отсто од гласачите сметаат дека тој ќе освои втор петгодишен мандат овој месец, објави АФИС.
И покрај тоа што анкетите покажуваат дека поддршката за Парванов благо опаѓа во последните денови, тој е сé уште далеку пред своите противкандидати.
Помеѓу 35 и 37 отсто од Бугарите се очекува да гласаат за него -- бројка која би можела да значи скоро 70 отсто поддршка од гласачите.
Но, тројца од другите шест кандидати, имаат шанса да завршат на второ место и да продолжат во вториот круг на 29-ти октомври.
Волен Сидеров, водачот на ултранационалистичката партија „Атак“ има поддршка од околу 9 отсто од сите гласачи, или околу 19 отсто од оние кои најверојатно ќе излезат на гласање на 22-ри октомври.
Претседателот на Уставниот суд, Неделчо Беронов (78), е трет на анкетите за јавното мислење, со околу 1 до 2 отсто зад водачот на „Атак“.
Беронов беше назначен на местото од страна на опозициската Демократи за посилна Бугарија, Унијата на демократските сили и другите помали десничарски партии.
Слична е разликата и помеѓу Беронов и другиот десничарски кандидат, Георги Марков.
Градоначалникот на Софија, Бојко Борисов, еден од најпопуларните политичари во земјата, неодамна објави дека го поддржува Беронов, опишувајќи го како „најмало зло“.
Неговиот потег, рече тој во едно интервју минатата недела, има за цел спречување на ризикот Сидоров да победи на изборите за претседател.
Тоа, рече тој, би било катастрофално за земјата.
Но, само 5 отсто од поддржувачите на градоначалникот се очекува да гласаат за Беронов, додека 46 отсто рекоа дека ќе гласаат за Парванов, 12 отсто за Сидеров и 8 отсто за Марков.
И покрај тоа што не го исклучуваат можниот пресврт помеѓу оние кои се натпреваруваат за второто место, анкетарите очекуваат втор круг помеѓу Парванов и Сидеров.
