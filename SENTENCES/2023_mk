25/01/2005
Од Миранда Новак за Southeast European Times во Загреб – 25/01/05
По повторениот тендер за трет мобилен оператор, телекомуникациски власти во Хрватска му доделија комбинирана концесија за втората и третата генерација на мобилна телефоција (ГСМ/ДЦС1800 и УМТС) на заедничкиот шведско-хрватски конзорциум, предводен од страна на шведскиот Теле2.
Министерството за комуникации во понеделникот (24-ти јануари) објави дека ја расчисти одлуката од минатиот месец од страна на државниот Совет за телекомуникации за доделување на концесијата на групата „Трета среќа“, која ја сочинуваат претпријатијата Теле2 и девет хрватски претпријатија. 
Два други понудувачи се пожалија на нерегуларности, поради што мораше да се изврши проверка на тендерот.
Теле2 сега мора да потпише договор за концесија во висина од 23 милиони евра за 20 години, најдоцна до 2-ри февруари. 
Конзорциумот вети дека ќе вработи 1.400 луѓе и ќе ги намали цените за 20 до 50 отсто од оние на постојните ГСМ оператори -- Т-Кроејшн мобајл, во сопственост на Дојче Телеком и ВИПнет, австриска група која ја доби дозволата во 1998 година.
Борислав Шкегро, претставник на „Каестус фанд“, рече дека целта на Теле2 е да освои третина од пазарот на мобилната телефонија. 
Според директорот на Теле2 во „АБ груп“, Франк Хеиминк, и координаторот на конзорциумот, Томислав Матиќ, новиот оператор има намера да започне комерцијална експлоатација во следните шест месеци.
Процесот на добивање на тендерот се одолговлекуваше со месеци. 
Првичната понуда на „Трета среќа“ беше отфрлена од страна на Советот за телекомуникации, кој рече дека конзорциумот не покажал интерес помош на хрватската економија.
Понудата на „Трета среќа“ беше прифатена на повторениот тендер, предизвикувајќи револт кај другите понудувачи -- „Кроејша мобајл“ и „Меч телеком“ -- кои рекоа дека е погрешно одбивањето на нивните банкарски гаранции од страна на Советот.
Околу 55 отсто од хрватското население од 4,4 милиони користи мобилни телефони и неодамнешните истражувања покажаа дека околу 80 отсто од корисниците на мобилни телефони сметаат дека сегашните цени на услугите се превисоки.
