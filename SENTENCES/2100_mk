18/01/2005
Од Марија Лазарова за Southeast European Times во Скопје -- 18/01/05
Последната анкета на Меѓународниот републикански институт (ИРИ), која минатиот месец ја спроведе УСАИД, покажа дека македонските граѓани се, главно, загрижени за економскиот развој на земјата. 
Покрај тоа, поголемиот број испитаници -- 51 отсто од вкупно 1.108 анкетирани -- сметаат дека главен проблем претставува невработеноста.
„Во оваа анкета македонските граѓани беа прашани што е најважно за нив. 
Задоволни сме што можеме да му ја соопштиме оваа информација на народот и на политичките водачи во Македонија“, рече директорот на Мисијата на УСАИД за Македонија, Дик Голдман.
Околу 46 отсто од испитаниците одговориле со „не“ на прашањето дали сметаат дека Македонија се движи во вистинската насока, за разлика од 18 отсто кои сметаат дека земјата е на вистинскиот пат. 
Околу 94 отсто сметаат дека странските инвестиции се клучни за економскиот напредок.
Триесет и еден отсто рекле дека се оптимисти за иднината, додека 36 отсто рекле дека сметаат оти економската ситуација ќе се влоши во следните години. 
Околу 29 отсто сметаат дека работите ќе останат какви што се.
Во анкетата, исто така, беше поставено прашање за интеграцијата во ЕУ и во НАТО. 
Според истата, постои силна поддршка (97 отсто) за пристап во ЕУ, додека поддршката за членството во НАТО е исто така висока (88 отсто). 
Сепак, само 19 отсто рекле дека евро-атланската интеграција претставува најважното прашање со кое се соочува Македонија. 
За разлика од тоа, 29 отсто го навеле укинувањето на визниот режим.
Мнозинството испитаници смета дека нивната семејна економска ситуација е влошена, додека 13 отсто смета дека е подобрена во текот на изминативе четири години.
ИРИ, исто така, ги испита и ставовите на народот во однос на политичките партии. 
На прашањето за кого би гласале ако изборите се одржуваа утре, 19 отсто го избрале владејачкиот Социјалдемократски сојуз на Македонија. 
Тринаесет отсто рекле дека би гласале за ВМРО-ДПМНЕ, додека 10 отсто се изјаснале за Демократската унија за интеграција, помалиот партнер во владејачката коалиција.
