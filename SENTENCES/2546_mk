22/02/2006
(Букурешки дневни вести, Девет часот - 22/02/06;
AП, Ројтерс - 21/02/06)
Центристичката влада на Романија во вторникот (21-ви февруари) го преживеа гласањето за недоверба во парламентот, со што осигури и автоматско усвојување на пакетот закони за реформи во здравството, чија цел е подобрување на ефикасноста во овој ослабнат сектор и негово доближување до стандардите на ЕУ.
По четиричасовната вжештена и високополитизирана расправа владејачката коалиција победи со 246 наспрема 214 гласови.
Неколку пратеници од владејачката коалиција, наводно, ја поддржале иницијативата на опозицијата.
Во обид да се избегне евентуална долга парламентарна расправа и да се осигури брзо одобрување на предложените нацрт-закони премиерот Калин Попеску Таричеану минатата недела се повика на специјалните овластувања велејќи дека неговата влада ја презема одговорноста за легислативата.
Како одговор на тоа, опозициската Социјалдемократска партија (ПСД) и Партијата за голема Романија (ПРМ) поднесоа иницијатива за недоверба, опишувајќи ги законите како „антиреформистички“.
Левичарската ПСД, која беше на власт од 2000 до 2004 година тврдеше дека предложените реформи ќе бидат на штета на обичниот граѓанин и ќе го ограничат неговото право на здравствена заштита.
„Вистинска корист од оваа легислатива ќе имаат богатите и ние најенергично ја отфрламе оваа антисоцијална и неуставна иницијатива на владата“, рече заменик-претседателот на ПСД, Титус Корлатеан.
„Оваа реформа не го решава најголемиот проблем во здравствениот систем, а тоа е сериозниот недостаток на пари.“
Обвинувајќи ја ПСД за одговорност во врска со сегашната лоша состојба на здравствениот систем во земјата, Таричеану рече дека единствениот мотив за овој чекор на опозицијата е да се блокираат здравстените реформи, чија цел е подобрување на здравствената заштита.
„Ние создаваме систем на здравствена заштита за доброто на граѓаните, а не за доброто на некои луѓе кои работат во системот“, рече премиерот на заедничката седница на парламентот.
Зголемената државна поддршка за здравствениот сектор не успеа да ги реши проблемите со кои истиот се соочува, како што е небрежноста, судирот на интереси и корупцијата, како и сеприсутниот недостаток на финансиска дисциплина, одговорност и транспарентност, рече Таричеану минатата недела.
„Здравјето на населението се влошува и покрај тоа што константно се зголемуваат средствата наменети за здравствената заштита“, истакна тој, посочувајќи дека само во 2005 година Романија потроши 2,8 милијарди евра за здравствената заштита.
Цитирајќи го извештајот на Светската банка Ројтерс објави дека Романците платиле 303 милиони евра како мито за здравствените услуги во 2004 година.
Пред да бидат поднесени во парламентот реформите што ги предложи владата беа предмет на скоро тримесечна јавна дебата на здравствените експерти, здруженијата на пациенти, министри, политичари и други.
Легислативата вклучува и закони за национални здравствени програми, за јавните и приватните здравствени осигурителни системи и за болниците.
Одделни закони се однесуваат на статусот на лекарите, стоматолозите и фармацевтите.
Одредбите на оваа легислатива, кои имаат за цел намалување на корупцијата, подобрување на здравствената заштита и зголемување на приходите во финансиски осиромашениот систем, вклучуваат воведување на нови даноци и мерки за зголемување на одговорноста на менаџерите во здравствените служби.
ПСД во вторникот објави дека нејзин следен чекор ќе биде оспорување на законите за здравствени реформи пред Уставниот суд.
