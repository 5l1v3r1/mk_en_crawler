11/01/2007
(AП, Гардијан, Њујорк тајмс, ББС - 11/01/07; Европска комисија, АФП, Ројтерс, ФТ, Интернешнал хералд трибјун, ББС, ВОА, ЕУобсервер - 10/01/07)
Европската комисија (ЕК) во средата (10-ти јануари) предложи амбициозен план за решавање на предизвиците на глобалното затоплување, зголемената зависност од увозот на енергија и растечките цени на енергијата.
Пакетот предлози одредува редица цели во однос на испуштањето на јаглеродниот диоксид и обновливата енергија, како и мерки за создавање на внатрешен пазар на енергија на ЕУ.
„Европа мора да го внесе светот во нова ... 
постиндустриска револуција -- развојот на нискокарбонската економија“, рече претседателот на ЕК, Жозе Мануел Баросо, на прес-конференцијата во средата во Брисел. 
„Ние веќе го оставивме зад себе индустриското минато кое се базираше на јагленот, време е да ја започнеме нашата нискокарбонска иднина.“
Во предложената Енергетска политика за Европа, за која водачите на ЕУ се очекува да гласаат на самитот во март, се повикува блокот на намалување на неговите испуштања на јаглероден диоксид за најмалку 20 отсто до 2020 година, во споредба со нивоата од 1990-тите. 
Ако биде постигнат меѓународен договор за рамката по Кјото, ова треба да доведе до намалување од 30 отсто на испуштањата од развиените земји до 2020 година, рече ЕК.
Земјите од ЕУ се согласија да ги намалат своите емисии за осум отсто пред истекувањето на меѓународната спогодба за климатските промени од Кјото во 2012 година.
Истакнувајќи ја потребата за мерки кои ќе осигурат дека глобалните зголемувања на просечните температури нема да ги надминат прединдустриските нивоа за повеќе од 2 целзиусови степени, ЕК рече дека зголемувањето на температурите над тоа ниво би имало сериозно влијание врз различните аспекти на животот, особено човековото здравје.
„Мора да ги забрзаме меѓународните дискусии за тоа што треба да следи по крајот на првиот период на Кјото и да започнеме со конкретни преговори“, рече комесарот за животна средина на ЕУ, Ставрос Димас, на прес-конференцијата во Брисел, опишувајќи ги климатските промени како едни од најголемите закани за планетата. 
„Времето истекува.“
Според предлогот на ЕК, блокот од 27 нации треба да осигури дека 20 отсто од неговата целокупна енергетска комбинација ќе потекнува од обновливата енергија до 2020 година. 
Постигнувањето на оваа цел ќе бара значителен раст во сите три сектори на обновливата енергија: електрицитетот, биогоривата, како и затоплувањето и разладувањето. 
Одредена е обврзна цел од 10 отсто за биогоривата во патничките возила до 2020 година.
Предложената нова политика, исто така, ја истакнува потребата блокот да ја намали за 20 отсто својата потрошувачка на примарната енергија до 2020 година. 
Истиот повикува на забрзани чекори за користење на економичните возила за транспорт и подобрување на енергетската ефикасност кај зградите и домашните апарати, загревањето и генерирањето, пренесувањето и дистрибуцијата на електричната енергија.
ЕК, исто така, повика на отплеткување на вертикалната интеграција на активностите на снабдување и мрежните активности на европските енергетски гиганти, како и на посилна независна регулаторна контрола и национални мерки за остварување на целта на ЕУ од минимални 10 отсто на нивоата на меѓусебна поврзаност.
„Без ефикасни одделни мрежи на производство на енергија од енергетскиот транспорт и дистрибуција, ние нема да ја постигнеме бараната конкурентност“, рече Баросо.
Што се однесува на нуклеарната електрична енергија, која моментно сочинува 14 отсто од потрошувачката на енергија на ЕУ и 30 отсто од електричната енергија на ЕУ, ЕК ја остави оваа одлука на земјите-членки. 
„Комисијата препорачува онаму каде што нивото на нуклеарна енергија во ЕУ е намалено, тоа мора да биде компензирано со воведување на други нискокарбонски извори на енергија. 
Во спротивно, целта за намалување на испуштањето на јаглероден диоксид ќе стане поголем проблем“, се вели во изјавата на ЕК.
