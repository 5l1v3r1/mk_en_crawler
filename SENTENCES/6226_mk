22/08/2011
Алкабар Рауфоглу за Southeast European Times -- 22.08.11
Онур Ојмен се надева дека главната опозициска партија во Турција нема да се оддалечи од својата секуларната природа и кемалистичката идеологија при спроведувањето на внатрешните реформи.
70-годишниот политичар, кој до минатата година служеше како заменик-претседател на Републиканската народна партија (ЦХП), сега е претпазлив на нејзиното ново секуларно раководство.
„Специјалност на ЦХП е [тоа што] нашата партија беше основана од страна на [Мустафа Кемал] Ататурк.
Но, она на што сме сведоци денес е дека оние кои ги штитат кемалистичките идеи се отстрануваат од сцената и се заменуваат со лица кои поседуваат помало знаење“, вели тој за SETimes, коментирајќи го последното преструктуирање на Централниот извршен комитет на партијата (МЈК), потег што се очекуваше во пост-изборниот период.
Девет лица влегоа во новиот МКЈ, составен од 16 члена, на генералниот состанок на 17-ти август, додека пак четири врвни советници - Осман Корутурк, Сухејл Батум, Хурсит Ѓунес и Умут Оран - веќе не се дел од тимот.
Изненадувачка промена имаше на позицијата два на партијата:
Нихат Маткап ја доби функцијата, на местото на Гурсел Текин, кој сега ќе биде одговорен за односите со медиумите.
„Промената е многу важна за секоја партија, но не толку често“, вели Ојмен, посочувајќи дека претходниот МКЈ беше формиран пред само осум месеци.
„Во блиска иднина, особено во пресрет на уставните измени, политичката линија на партијата ќе биде многу важна за милиони наши лојални членови“, истакна тој.
Акин Унвер, предавач по турски студии на Универзитетот Принстон, вели дека многу секуларисти во Турција се чини дека се помируваат со идејата дека ЦХП нема сама да формира влада во блиска иднина, па партијата се обидува повторно да се формулира себе си како веродостојна опозициска партија.
„Затоа, најдоброто што може да се очекува од новата ЦХП е продуктивна и конструктивна опозициска партија, која ќе може да ограничи дел од авторитарните тенденции на владејачката елита на АКП“, објасни тој.
„Со други зборови, елитите на ЦХП претходно укажаа дека тие би сакале уставот да ги претставува сите сегменти на општеството и затоа ги пренесоа своите намери за тесна соработка со АКП по ова прашање“.
Сепак, има сериозни поделби во рамките на самата ЦХП, вели Унвер.
„Бидејќи новото раководство може да обезбеди само 1 отсто зголемување на гласовите за партијата на општите избори -- старата гарда повторно станува повлијателна“.
„Иако новото раководство на ЦХП има за цел да состави устав во соработка со АКП, старата гарда на ЦХП веројатно ќе најде начини да ги отежне работите за новото раководство.
Најдобар начин за да го направат тоа е да се потпрат на интра-партиските вета и да ги блокираат процесите на донесување одлуки на ЦХП“, истакна тој.
Фаик Озтрак, сегашниот заменик-претседател на ЦХП, сепак, не гледа причина за конфронтација меѓу новото раководство на ЦХП и поидеолошката стара гарда.
„Нашата политичка насока е добро позната и се засновува на серија на програми кои сме ги претставиле за време на изборната кампања [12 јуни], со учество и на поранешните и на сегашните членови на МКЈ“, рече тој, додавајќи дека партијата ќе почне да работи за локалните избори.
„Новиот МЈК ќе работи на остварување на нашата платформа.
Поголемиот дел од нашите нови членови [на МКЈ] се од собранието на партијата, кои поседуваат доста познавања за идеологијата на Ататурк“, објасни тој.
За Енгин Селџук, политички научник во Истанбул, преструктуирањето на ЦХП се базира „не на политичките потреби на Турција, туку на внатрепартиските поделби“.
„Нема огромен јавен интерес за внатрешните состаноци на ЦХП како што беше порано“, рече тој.
„Колку повеќе се зголемуваат внатрешните поделби во партијата, толку помала поддршка тие добиваат во општеството“
Во меѓувреме, Селџук верува дека ЦХП има природа, формирана во текот на многу години, која ниту еден лидер на тимот на МКЈ нема да може да ја промени.
