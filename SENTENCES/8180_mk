28/09/2011
Чејс Винтер за Southeast European Times во Њујорк -- 28.09.11
Говорејќи заедно со водачите на балканските држави на Балканскиот форум во Њујорк минатата недела (22-ри септември), премиерот Реџеп Тајип Ердоган ги истакна културните и историските врски меѓу Турција и Балканот, истовремено повикувајќи го регионот да ја надмине својата проблематична историја, да соработува и да се интегрира за создавање заедничка иднина.
„Во иднина најитна потреба на Балканот е да научи лекција од своето искуство и да почне да работи за благосостојба, развој и мир“, рече тој, додавајќи дека сите проблеми искусени на Балканот директно се одразуваат на Турција поради братските историски врски.
Сепак, отсуството на Србија и Грција на форумот поради присуството на Косово, односно Македонија, беше јасен потсетник дека Балканот е сé уште поделен.
Меѓубалканската економска интеграција и инвестиции беа клучните теми, додека брзорастечката економија и инвестициите на Турција во регионот ја дадоа заднината на растечката важност на Турција.
Опишувајќи го Балканот како „Вратата на Турција за Западот“, претседателот на Конфедерацијата на бизнисмени и индустријалци (ТУСКОН), Ризанур Мерал, рече дека Турција помина низ економска трансформација од 2002 година, со втора во светот најбрзорастечка економија и скок во извозот од 35 милијарди американски долари на 135 милијарди американски долари.
Балканските земји ќе мора да ги прошират пазарите поради малиот обем на домашните пазари, рече заменик-гувернерот на турската Централна банка, Ибрахим Турхан, додавајќи дека земјите како Турција и Русија нудат можности.
Според Тимоти Еш, шеф на истражувањето за новите пазари во глобалното банкарство на РБС, додека Европа се соочува со финансиски проблеми Турција може да одигра улога на двигател на балканскиот раст. 
Сепак, предупреди тој, балканските држави ќе мора да сторат повеќе за да привлечат странски директни инвестиции бидејќи европските финансиски ресурси ќе пресушат.
Како најголем инвеститор во Косово, Турција има единствена улога во земјата поради „заедничкото минато, религијата, географската позиција и големата поддршка што ја добиваме од турската влада“, рече косовскиот министер за надворешни работи, Енвер Хоџаи.
Посочувајќи го договорот за слободна трговија меѓу Албанија и Турција, албанскиот премиер Сали Бериша рече дека турските инвестиции во Албанија се зголемија четирикратно меѓу 2005 и 2010 година.
Во меѓувреме, бугарскиот министер за надворешни работи, Николај Младенов, рече дека енергетската соработка со Турција, особено финализирањето на Набуко, се главен приоритет на неговата земја.
„Поврзувањето на енергетските пазари, гарантирањето дека имаме енергетски пазар на југоисточна Европа со заедничка стратергија со цел да се обезбедат сигурни енергетски мрежи“, е една област во која Младенов рече дека балканските земји може да вложат видливи напори во соработката и интеграцијата.
На политичкиот фронт, Младенов рече дека работењето заедно на надминувањето на разликите од минатото е неопходно за регионалната соработка. 
„Еден од најважните примери од изминатите неколку години беше улогата што Турција ја имаше во притискањето и помагањето на земјите да ја зајакнат нивната соработка заеднички, особено Босна и Херцеговина“, рече тој.
Сите земји, вклучително и Турција рекоа дека нивната иднина е во рамките на ЕУ и НАТО, кои дејствуваат како сидро за регионалната соработка и безбедност.
Сепак, Ердоган истакна дека за заедничка иднина мора да има повеќе економски раст и материјални придобивки: човековите права, демократијата, и владеењето на правото, се со подеднаква важност.
Говорејќи во саботата (24-ти септември) на настанот организиран од страна на турската Фондација за политичко, економско и социјално истражување (СЕТА), Ердоган рече дека времето на автократските режими заврши и дека Турција ќе дејствува во согласност со универзалните принципи и волјата на народот.
Ставајќи го Балканот во срцето на Турција и истакнувајќи ги универзалните права, Ердоган се обиде да ја стави идеологијата и принципите во преден план на својата порака.
„Судбината на Сараево е судбината на Едрене, судбината на Скопје и судбината на Косово, судбината на Приштина е судбината на Истанбул, и во тој случај судбината на човештвото треба да стане судбината на Анкара“, рече тој.
