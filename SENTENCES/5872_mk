17/01/2011
Од Линда Карадаку за Southeast European Times во Тирана -- 17/01/11
Илир Мета, албански политички ветеран и поранешен премиер, поднесе оставка од своите функции во актуелната влада, по објавувањето на видео-снимка која наводно го покажува во обид да намести јавен тендер.
При објавувањето на својот потег во петокот (14-ти јануари), два дена откако снимката беше емитувана, Мета рече дека сака да се соочи со правдата како независен граѓанин, а не како официјален претставник со владини обврски.
Тој беше вицепремиер, министер за економија и заменик-претседател на парламентот.
Тој негираше какви било злоупотреби и остри ги критикуваше политичките противници, кои ги обвини за осмислување на скандалот.
„Организираниот криминал, кој ја предводи Социјалистичката партија и кој го зеде како заложник нејзиниот претседател, Еди Рама, падна во своите криминални монтажи,“ рече Мета, додавајќи дека ќе поднесе обвиненија против поранешниот министер Дритан Прифти, кој наводно го снимил видео материјалот.
Снимката сега беше предадена на обвинителите.
Локалните медиуми објавија дека албанските власти планираат да побараат од американските специјалисти да помогнат во утврдувањето дали видео-снимката е автентична, иако ова не е потврдено.
Во меѓувреме, истата се анализира од локалните експерти.
Европската комисија препорача да нема пречки на патот до темелната истрага.
Наташа Батлер, портпаролката на комесарот за проширување, Стефан Фуеле, изјави за Топ ченал дека Брисел ќе следи дали правниот систем функционира на непристрасен начин.
Комисијата го поздравува секој чекор кој ќе помогне во истрагата и ќе даде позитивен придонес во зајакнувањето на владеењето на правото во Албанија, рече Батлер.
Во меѓувреме, премиерот Сали Бериша ги прифати кандидатите за пополнување на позициите на Мета од Социјалистичкото движење.
Нов вицепремиер ќе биде актуелниот министер за надворешни работи, Едмонд Хаџинасто, кој ќе ги врши двете функции истовремено.
Нов министер за економија ќе биде Насип Нако, додека Вангел Таво ќе биде заменик-претседател на парламентот.
„Мета поднесе оставка;
јас ја прифатив неговата оставка“, рече Бериша, инсистирајќи на тоа дека владејачката коалиција останува нечепната.
Рама и неговите социјалисти, пак, бараат промена на владата и велат дека ќе организираат нови демонстрации за остварување на таа цел.
„Ја поканувам владата да поднесе оставка и ве поканувам сите, на 21-ви јануари, да протестирате против калта од влада што ги дави луѓето секој ден“, рече Рама во петокот, откако Мета поднесе оставка.
Тој се закани дека ќе има нови скандали ако Бериша и неговата администрација не го направат тоа.
Пишувајќи во локалниот печат, политичкиот аналитичар Ментор Кикиа се пожали на тоа дека еден државник се однесува „како на пазар, говорејќи за илјадници и стотици илјадници евра како да зборува за компири“.
Друг коментатор, Ментор Назарко, рече дека јавноста не покажала силна реакција на контроверзноста.
„Вистината е, најверојатно, тоа дека општеството и политиката на земјата мирисаат на нешто скапано, со кое сите ние живееме, давајќи му рутина и нормален карактер.
Како што стојат работите, промените се чинат далечни“, пишува тој.
