24/10/2011
Енди Дабилис за Southeast European Times во Атина -- 24.10.11
Исто како и речиси половина од Грците на возраст под 25 години, Анџело Коцампас, кој неодамна диломирал на колеџ, е невработен.
22-годишниот Козампас, кој дипломирал радиологија, неодамна се шеташе низ плоштадот Синтагма во центарот на Атина, оштетен од немирите, и рече дека се помирува со идејата дека би можел да остане без работа.
„Барам работа“, вели тој, не со призвук на очај, туку реално.
Тој не го прикажува тој вид на бес покажан на истото место од илјадниците „огорчени“ луѓе, кои се собираа секоја вечер цело лето за да свиркаат, извикуваат и светат со ласери на зградата на парламентот преку улицата -- лути на намалувањата на платите и големите даночни зголемувања.
Мерките за штедење во голема мера се неуспешни, создавајќи длабока рецесија со невработеност од 16 отсто и повеќе од 40 отсто -- официјално -- кај младите Грци, иако Коцампас и неговите пријатели сметаат дека бројот е поголем.
Повеќето од нив се без работа и губат надеж побрзо отколку што Грција банкротира.
„Испратив мои биографии до сите болници -- Атина, Солун, Патра, Серес“, изјави Коцампас за SETimes, штиклирајќи ги неколкуте големи градови во земјата каде што мислел дека ќе има среќа.
Но, немал.
„Немам понуди, ниту одговори“, рече тој, додавајќи дека тој факт може да го принуди да ја напушти земјата.
25-годишниот Јоргос Колиос, со воздишка го кажува истото, иако тој вели дека има среќа што работи во семејната продавница за накит, отворена пред долго време -- полна со луксузни предмети кои многу Грци сега избегнуваат да ги купуваат.
„Секој кој произведува нешто е во неволја ...
сите се лути.
Сакам да фрлам со камења“, изјави тој за SETimes, но рече дека нема да го направи тоа, за разлика од многуте илјадници луѓе кои демонстрираа и правеа немири ова лето.
И додека Колиос има работа, тој рече дека познава многу млади Грци кои немаат.
„Мислам дека зборувам за сите, за младите Грци кои немаат надеж, ниту перспектива.
Секој на возраст под 30 години сака да си замине“.
И тоа е проблемот за Грција -- младината во исчезнување, од која околу 70 отсто на анкетите се изјаснија дека сакаат да мигрираат во други земји -- САД, Англија, Канада, Германија, Австралија -- во потрага по подобар живот.
Тоа е истиот чекор што нивните прадедовци го направија пред еден век, бегајќи од сиромашните животи во Грција во потрага по една ветена земја.
Во последниве децении, додека Грција цветаше во ЕУ -- економска илузија која исчезна -- мал број од младите лица сакаа да живеат или работат на друго место, но многу велат дека сега немаат иднина.
Тие протестираат против политичкиот непотистички систем за кој велат дека ги задушува бизнисмените и младите работници со идеи.
Во близина, пред Универзитетот во Атина, 23-годишната Амалија Зиакос се шета со нејзината пријателка, игнорирајќи ги наркоманите кои се фиксаат на сред бел ден потпрени на ѕидовите на старата школа, додека околу десетина нелегални имигранти продаваат фалсификувана стока на чаршафи на тротоарот.
Ова го нарушува законот за интелектуална сопственост на ЕУ и ги подрива сопствениците на малите продавници кои се жалат на оваа реалност, велејќи дека тоа оди на штета на нивната продажба исто колку и неподготвеноста на Грците да трошат пари сега.
„Се надеваме дека нешто ќе се промени, но мислиме дека нема“, вели Зиакос за SETimes.
„Немам надеж.
Кога веќе сме стигнале до оваа точка, кога работите се толку лоши, готови сме“.
Со околу 30.000 државни службеници ставени во работна резерва со плата од 60 отсто и кои најверојатно ќе бидат отпуштени од работа за една година -- со уште други 90.000 кои ќе следат во текот на следните три години -- младината во Грција се чувствува заробена од страна на систем кој го претпочита средовечниот работник, но сепак сега ги затвора и тие работни места.
Тоа остава малку можности за оние кои се на возраст под 30 години, а полоши за оние под 25 години.
Сега барањето од тројката ЕУ-ММФ-ЕЦБ земјата да ја укине минималната плата која гарантира 700 евра месечна нето плата остави голем број млади лишени и кои не гледаат друг излез освен да ја напуштат земјата.
Тие се нарекуваат себеси „Генерација 700 евра“.
Нивната безнадежност создава загриженост дека земјата ќе доживее одлив на мозоци на најдобрите и најпаметните млади.
Лоис Ламбрианидис, економист и географ на Универзитетот Македонија во Солун, изјави за Австралијан дека 9 отсто од младите грчки дипломци емигрирале во периодот од мај 2009-та година до февруари 2010-та година.
„А во последните месеци, заминувањата се забрзуваат“, рече тој, истакнувајќи дека населението на Грција од 11 милиони луѓе вклучува околу еден милион имигранти додека пак дијаспората има седум милиони.
