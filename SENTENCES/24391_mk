13/01/2009
ЊУЈОРК, САД -- Демократијата во Источна Европа и на Балканот останува силна, и покрај назадувањата во некои земји, објави во понеделникот (12-ти јануари) невладината организација „Фридом хаус“ во својот годишен извештај за граѓанските слободи и политички права.
Во извештајот, кој го проучува нивото на слобода и демократија во 193 земји од светот, Албанија се квалификува како делумно слободна и се вели дека некои закони усвоени на крајот од 2008 година -- вклучително и контроверзниот нов изборен законик -- имале негативни последици.
Босна и Херцеговина (БиХ), исто така, се најде на листата делумно слободни држави, заедно со Македонија, Црна Гора и Турција, од кои Турција е ставена на оваа листа и покрај задржувањето на својот статус на изборна демократија.
Македонија доби критики заради зголеменото насилство и закани врз локалните политичари за време на изборите минатиот јуни.
Хрватска се најде на листата слободни земји, како и Србија, која доби пофалби за својот напредок во борбата против корупцијата и подобрувањето на соработката со Хашкиот трибунал за воени злосторства.
На истата листа се наоѓаат и членките на ЕУ Романија, Бугарија, Кипар и Грција, иако во извештајот се истакнува негативниот тренд на состојбата на демократија во Грција.
Бугарија доби критики за својата неспособност да се справи со корупцијата и организираниот криминал, но е сé уште меѓу земјите што ги почитуваат граѓанските права.
(веб-страница на Фридом хаус, ВОА, Топ ченал, Алсат, Клан, Макфакс, Блиц, ХРТ, Ројтерс - 12/01/09)
