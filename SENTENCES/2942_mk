26/06/2006
(ФT - 26/06/06;
ФЕНA - 25/06/06;
Ројтерс, ДПА, ББС, ВОА, АКИ, ОХР - 23/06/06)
Босна и Херцеговина (БиХ) постигна доволно напредок за Канцеларијата на високиот претставник (ОХР) да се затвори на 30-ти јуни 2007 година, изјави во петокот (23-ти јуни) високиот меѓународен претставник во земјата.
Природата на ангажманот на меѓународната заедница „мора да се промени со придвижувањето на земјата од спроведување на мирот кон евроатланска интеграција“, рече високиот претставник Кристијан Шварц-Шилинг.
И покрај тоа што датумот на затворањето на канцеларијата се очекува да биде потврден во февруари, по финалниот преглед на ситуацијата во земјата и во регионот, подготовките за ставање крај на мисијата под мандатот на ОН ќе започнат веднаш.
ОХР беше формирана пред околу 11 години како главна агенција за спроведување на цивилните аспекти на Дејтонскиот мировен договор (ДПА), со кој беше ставен крај на конфликтот во БиХ во периодот 1992-1995 година.
Одлуката за своето претстојно затворање беше објавена по дводневниот состанок на Управниот одбор на Советот за спроведување на мирот (ССМ), тело составено од претставници на повеќе од 50 земји и меѓународни организации кое го надгледува мировниот процес во БиХ.
Овој потег беше „во интерес на сите за БиХ да ја преземе одговорноста за сопствените работи“, се вели во изјавата на ССМ од петокот.
По затворањето на ОХР, Шварц-Шилинг, кој ја презеде својата функција во февруари како петти и можеби последен меѓународен администратор во БиХ, ќе продолжи како специјален претставник на ЕУ во земјата.
Сé уште не се знае дали тој ќе ги задржи сегашните сеопфатни ингеренции, вклучувајќи го и овластувањето за отпуштање на функционери и воведување на закони.
Во интервјуто објавено во неделата за Дневни аваз, еден од претходниците на Шварц-Шилинг на ова место рече дека следната канцеларија на специјалниот претставник на ЕУ треба да задржи одредени ингеренции кои имаат за цел гарантирање на уставниот и политичкиот поредок.
„БиХ е сé уште кревка држава“, рече Волфганг Петрич, додавајќи дека БиХ е сé уште поделена по етнички линии.
Ќе биде потребна најмалку уште една смена на генерациите политичари пред ситуацијата да се промени, рече тој.
Во изјавата на ССМ од петокот се предупредува дека меѓународната заедница „нема да толерира никакви обиди за поткопување на Дејтонскиот мировен договор -- пред или по 30-ти јуни 2007 година“.
БиХ, велат тие, е „признаена суверена држава чиј територијален интегритет е загарантиран“ со 1995 договори.
Изразувајќи поддршка за аспирациите на земјата за завршување на своите разговори за Договорот за стабилизација и асоцијација со ЕУ до крајот на 2006 година, одборот, исто така, повика на исполнување на барањата за успешно завршување на преговорите, вклучувајќи ја и целосната соработка со Трибуналот на ОН за воени злосторства во Хаг.
