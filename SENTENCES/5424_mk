17/06/2010
Од Златко Ковач за Southeast European Times -- 17/06/10
Победата на Словенците над Алжир во неделата (13-ти јуни) беше прва на Светското првенство и тимот -- познат како Змајечки (змејови) -- моментно води во групата Ц, пред Англија и Соединетите Америјански Држави.
Возбудата е очигледна.
„Луѓето се преокупирани со фудбалот овие денови и тие само говорат за репрезентацијата и нејзините шанси да оди напред во следниот круг“, изјави за SETimes спортскиот новинар на телевизија ПОП Томаз Клеменчиќ.
Властите донесоа одлука да не се поставува огромен екран на љубљанскиот плоштад Прешерн оваа година.
Наместо тоа, навивачите ги преплавуваат кафулињата во главниот град и низ целата земја.
Нивниот сон е Словенија да влезе во вториот круг, и возбудата расте пред натпреварот в петок со Соединетите Држави.
Навивачите признаваат дека нивниот противник е извонреден тим, но веруваат дека втората победа им е на дофат.
„Натпреварот против Соединетите Држави ќе биде многу тежок и ние го знаеме тоа“, вели Клеменчиќ.
„Ако ја победивме Русија [во квалификациите], зошто не можеме да го повториме ова со САД?“
Урош Јазбец, навивач, е убеден во способностите на тимот.
„Словенија може да победи бидејќи повеќето наши фудбалери играат во странски тимови и имаат искуство на меѓународни првенства“, изјави тој за SETimes.
Вкупно 21 од 23 играчи на Словенија играат во странски клубови низ цела Западна Европа и на други места.
Поддржувачите ја наведуваат особено силната одбрана и средина на тимот.
Словенија дозволи само четири гола во квалификациите за Светското првенство -- втор резултат меѓу тимовите на квалификациите, по Холандија.
„Ако нашата одбрана успешно го покри [Андреј] Аршавин од Русија, тие би требало да го покријат и [американскиот фудбалер Ландон] Донован без проблеми“, рече Јазбец.
Акцентот на главниот тренер Матејаж Кек е на тимот во целина, а не на играчи-ѕвезди.
Тој напорно работеше на создавање колективен дух, како и на верба во победа меѓу младите играчи.
Просечната возраст на фудбалерите е 26 години.
„Играчите се големи пријатели надвор и на теренот, сигурни се и имаат голема енергија и мотивација“, потврди Клементиќ.
Ова е поразлично од Светското првенство во 2002 година во Јужна Кореја/Јапонија кога тогашната ѕвезда Златко Заховиќ се судри со тогашниот тренер Среќко Катанец.
’Рбетот на сегашниот тим го сочинува голманот Самир Хадановиќ од Удинезе, центархалфот Бостјан Цезар од Киево, играчот од средината и капитен на тимот Роберт Корен, неодамна ослободен од Вест Бромич Албион и напаѓачот Миливоје Новаковиќ од Келн.
Тимот обично игра во состав 4-4-2, но ако е потребно, прибегнува кон напад со тројца играчи.
Двајца играчи кои покажуваат потенцијал се Валтер Бирса од француски Оксер и, на клупата, младиот Рене Крин, кој игра за победникот на Европската шампионска лига, Интер Милан.
Според општата оценка, работата на тренерот Кек е зајакната со силниот тим помошници, вклучително и искусниот Милан Миклавчиќ.
„Ова е наше трето големо превенство по Европскиот куп 2000 и Светскиот куп 2002.
За Словенците, фудбалот дефинитивно добива на важност“, изјави за SETimes љубљанчанецот Марко Савиќ, доловувајќи го духот кој преовладува во тимот и неговите поддржувачи.
Дописникот на SETimes Христос Рингас во Атина даде свој придонес за овој натпис.
