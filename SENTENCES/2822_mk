30/03/2006
Од Игор Јовановиќ за Southeast European Times во Белград - 30/03/06
Главната обвинителка на ОН, Карла дел Понте, во средата (29-ти март) изјави дека поранешниот командант на босанските Срби, Ратко Младиќ, е на дофат на водачите во Србија и Црна Гора, но дека тие се двоумат да го уапсат. 
За време на состаноците со српскиот премиер Воислав Коштуница, претседателот Борис Тадиќ и други високи официјални претставници, таа истакна дека решавањето на случајот на Младиќ е од примарна важност.
Посетата на обвинителката му претходи на извештајот што таа треба да го објави в петок, во кој таа ќе направи проценка на соработката на Белград со Хаг. 
Таа проценка, од своја страна, најверојатно ќе одигра клучна улога во одлуката на ЕУ за тоа дали да продолжи со разговорите за Спогодбата за стабилизација и асоцијација (ССА) со Белград.
На крајот од февруари Министерскиот совет на ЕУ предупреди дека целосната соработка со Хашкиот трибунал е апсолутно неопходна за да „се избегне прекин“ на разговорите за ССА, од кои следниот круг треба да започне на 5-ти април.
За време на нивните разговори со Дел Понте, српските официјални претставници рекоа дека е важно процесот на ССА да оди напред и побара „разбирање“ во однос на политички тешкиот случај на Младиќ. 
Коштуница вети дека владата е решена да ја финализира соработката, за која рече дека е во интерес на Србија.
Тадиќ предупреди за мерките што би можеле да ја поткопаат српската влада, а сојузниот министер за човекови права, Расим Љајиќ, рече дека прекинот на разговорите за ССА би можел да има „далекусежен, спротивен ефект врз политичката стабилност и понатамошните демократски реформи“.
Во интервјуто за Ројтерс, комесарот за проширување на ЕУ, Оли Рен, не кажа дали ќе нареди прекин на разговорите ако Србија не го уапси Младиќ оваа недела. 
Но, тој побара од Белград да заземе политичка контрола врз безбедносните сили за да го направи тој чекор сега. 
Поддршката за Младиќ од страна на некои елементи од војската е наведена како клучен фактор за неговото непредавање од страна на Белград.
„Се надевам дека Србија ќе може да ја најде неопходната политичка храброст за остварување на оваа важна цел ... 
Времето истекува“, рече Рохан.
Во меѓувреме, американскиот амбасадор во Србија и Црна Гора, Мајкл Полт, рече дека смета оти нивото на соработка со МКТЈ досега не е доволно за Стејт департментот да донесе позитивна одлука за продолжување на американската помош за Србија и Црна Гора.
Американскиот државен секретар Кондолиза Рајс ќе одлучи за ова до крајот на мај, изјави Полт за група белградски новинари. 
Што се однесува на евентуалната екстрадиција на Младиќ, рече тој, „единствената работа што може навистина да докаже дека е преземено вистинското дејство е самата екстрадиција“.
