01/03/2006
БЕЛГРАД, Србија и Црна Гора -- Српската влада и австрискиот конзорциум на инвеститори во GSM провајдерот Мобтел, кој е оптоварен со проблеми, постигнаа договор за решавање на контроверзните прашања поврзани со ова претпријатие, објави во вторникот (28-ми февруари) српскиот министер за финансии, Млаѓан Динкиќ.
Тој на прес-конференцијата рече дека двете страни се согласиле да формираат нова фирма од српскиот државен поштенски оператор ПТТ Србија и конзорциумиот на австриските инвеститори, кои ќе контролираат 70, односно 30 отсто од капиталот.
Претпријатието ќе биде ставено на продажба преку меѓународен тендер следниот месец, а приходите ќе бидат распределени помеѓу ко-сопствениците.
Во другите вести од вторникот, адвокатите што ја застапуваат Босна и Херцеговина (БиХ) ја образложија својата тужба за геноцид против Србија и Црна Гора пред Меѓународниот суд на правдата.
Тие рекоа дека во најголем дел ќе се потпрат на доказите што ги обезбедиле обвинителите на ОН за да докажат дека Белград имал улога во злосторствата извршени за време на конфликтот во периодот 1992-1995 година.
(Блиц, Политика - 01/03/06;
РТС, АФП - 28/02/06)
