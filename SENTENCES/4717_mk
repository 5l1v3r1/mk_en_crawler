11/05/2009
(EурАктив, Гардијан 11/05/09; Dnevnik.bg, Заман - 10/05/09; Ројтерс, АФП, АП, ДПА, УПИ, Блумберг, Дау Џонс, ББС, Њујорк тајмс, РФЕ/РЛ, ВОА, Еуроњус, Еуопсервер, Јуропиан војс, Хуријет, Мосњус, Чешко претседателство на ЕУ - 08/05/09)
ЕУ и четири други партнерски земји потпишаа заедничка декларација во петокот (8-ми мај), изразувајќи политичка поддршка за реализацијата на енергетската иницијатива Јужен коридор на блокот од 27 земји, со цел намалување на зависноста на Европа од рускиот дотур.
Планот предвидува изградба на три нови гасоводи -- Набуко, Бел поток и Интерконектор-Турција-Грција-Италија (ИТГИ) -- што ќе носи касписки гас за Европа, заобиколувајќи ја Русија.
Водачите на Азербејџан, Грузија, Турција и Египет го потпишаа договорот за време на мини-самитот во Прага, чиј домаќин беше Европската комисија (ЕК) и чешкото претседателство на ЕУ.
„Наш стратешки приоритет во ЕУ е унапредување на енергетската безбедност, особено со диверзификација на енергетските извори и енергетските правци“, рече претседателот на ЕК, Жозе Мануел Баросо, по, како што го нарече, „многу важниот“ состанок. 
„Иницијативата Јужен коридор претставува клучен приоритетен проект.“
Иако снабдувачите на гас Казахстан, Узбекистан и Туркменистан не ја потпишаа декларацијата во петокот, самитот му даде нов поттик на долгопланираниот гасовод Набуко, долг 3.300 километри, кој е во центарот на иницијативата Јужен коридор.
Пробивот се случи откако Турција се согласи да ги комплетира разговорите за меѓувладиниот договор за проектот, чие комплетирање набљудувачите го очекуваат до 2014 година. 
Договорот, кој треба да биде потпишан во Анкара до крајот на јуни, ќе ја отстрани клучната пречка за гасоводот вреден 9 милијарди евра, кој ќе оди од турската граница со Грузија или Иран, преку Бугарија, Романија и Унгарија до австриското пристаниште Баумгартен.
„Решени сме и подготвени“, рече турскиот претседател Абдула Ѓул во петокот.
Чешкиот премиер Мирек Тополанек рече дека енергетската безбедност е „важна за цела ЕУ“. 
Тој, исто така, ја призна потребата за надминување на некои преостанати пречки, со оглед на тоа што три централноазиски земји не го потпишаа договорот.
Сé уште постојат сомневања во врска со расположливоста на доволно резерви на неруски гас за да биде Набуко економски остварлив. 
Набљудувачите веруваат дека потпишувањето на договорот во Анкара следниот месец може да ги охрабри потенцијалните инвеститори, кои покажаа мал интерес за гасоводот досега.
Планираниот Бел поток ќе оди од Грузија до Романија под Црното Море, додека гасоводот ИТГИ ќе ја поврзува Турција и континентот преку Грција и Италија.
До 2020 година трите гасоводи ќе покриваат до 10 отсто од потребите за гас на ЕУ. 
Европа моментно добива околу една четвртина од својот гас од Русија.
Договорот од петокот, исто така, предвидува воспоставување директни врски помеѓу двете страни на Каспиското Море и централен конзорциум за купување гас на ЕУ, како и усвојување нови услови за транспортот на каспискиот гас.
Претставници од Русија, Украина и САД присуствуваа на состанокот како набљудувачи.
