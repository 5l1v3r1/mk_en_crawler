28/05/2012
Игор Јовановиќ за Southeast European Times во Белград -- 28.05.12
Новоизбраниот српски претседател Томислав Николиќ е политичар кој многумина го прекоруваат за недоследност.
За помалку од две децении, тој се претвори од најдобар пријател на обвинетиот од Хашкиот трибунал, Воислав Шешељ, во шампион на европската иднина на Србија.
И покрај минатото во кое тој се бореше како воен доброволец во Хрватска, Николиќ ја извојува својата победа на 20-ти мај над водачот на Демократската партија и српски претседател Борис Тадиќ со ветувањата дека ќе ја забрза европската интеграција, како и со ветувањето дека ќе ја продолжи борбата против сиромаштијата, криминалот и корупцијата.
Во своето прво обраќање по победата, тој вети дека Србија никогаш нема да скршне од европскиот пат и дека членството во ЕУ ќе биде негов приоритет.
Но, некои во Србија се скептици дека трансформацијата на Николиќ е целосно автентична.
„Не верувам дека Николиќ навистина се промени толку, но како добар политичар тој сфати што може да му донесе победа на изборите.
Сега тој, исто така, ќе мора да докаже дека неговите дејства се навистина посветени на идејата за европска интеграција“, изјави за SETimes поранешниот српски амбасадор во Германија, Огњен Прибичевиќ.
Коментирајќи во врска со најавата дека прво нешто што тој ќе направи како претседател ќе биде да побара прием во Германија, Прибичевиќ рече дека се сомнева оти Николиќ ќе биде оценуван според неговото националистичко минато.
„Мора да има некои предрасуди против Николиќ, но ќе му биде дадена шанса да ја докаже својата посветеност на принципите што ги истакна за време на предизборната кампања“, рече Прибичевиќ.
Николиќ за првпат се вклучи во политиката во 1990-тите, кога беше воведен повеќепартиски систем во Србија.
Тој помогна да се формира Српското четничко движење, ултранационалистичка група која подоцна ја произведе Српската радикална партија.
Таму тој го запозна Воислав Шешељ, кому сега му се суди за воени злосторства во Хашкиот трибунал, и брзо стана негова десна рака во партијата.
Николиќ беше српски вицепремиер и потоа југословенски вицепремиер за време на владеењето на Милошевиќ.
По соборувањето на режимот на Милошевиќ во 2000 година, радикалите станаа опозиција.
Николиќ го презеде раководството на партијата во февруари 2003 година, кога Шешељ му се предаде на Хашкиот трибунал.
Тие се разделија во септември 2008 година, кога Николиќ направи радикална промена, почнувајќи да се застапува за европска интеграција и однесе со себе огромен дел од партијата на Шешељ.
Во неделата партијата на Шешељ доживеа крах, со оглед на тоа што не успеа да влезе во парламентот за првпат од своето основање.
Ова беше трета среќа за Николиќ на претседателските избори, со оглед на тоа што Борис Тадиќ го победи на претходните два избори, во 2004 и во 2008 година.
Професорот по социологија на Универзитетот во Белград, Дејан Вук Станковиќ, смета дека Николиќ победи овој пат превенствено поради тешката економска и социјална ситуација во Србија.
„Ќе беше чудно ако српските граѓани не ја казнеа владејачката Демократска партија на изборите пожестоко, со оглед на многу тешките животни услови.
Кога стана сигурно дека демократите повторно ќе формираат влада, нивниот Борис Тадиќ беше оставен на милост и немилост“, рече Станковиќ за SETimes.
Тој додаде дека Николиќ има многу тешка задача пред себе.
„Ако победата на Николиќ не се покаже како причина партнерите на демократите да се предомислат и да формираат нова влада со Напредната партија, тој ќе мора да постигне кохабитација со влада што не му е наклонета“, рече Станковиќ.
Изборот на Николиќ внимателно се следи и во регионот.
Пред четири години тој рече дека не би можел да соработува со хрватските водачи.
„Отворено ќе им кажам ,Не можам да соработувам со вас, бидејќи стотици илјадници српски граѓани чекаат 12 години да им овозможите да се вратат во своите домови достоинствено, како луѓе“, рече Николиќ тогаш.
Но, сега тој тврди дека е подготвен да ја посети Хрватска и да преговара со нејзините водачи.
Новиот српски претседател, исто така, во минатото рече дека е подготвен да започне војна за Косово.
„Ќе реагираме на секаков можен начин.
Ќе започнеме војна со Албанците.
Тие, велат, се подготвени.
Па, и ние треба да сме подготвени“, рече Николиќ пред Косово да прогласи независност во 2008 година.
Но, за време на својата неодамнешна предизборна кампања Николиќ само накратко го спомена Косово, велејќи дека Србија треба да ги штити своите граѓани таму.
Предраг Симиќ, професор по политички науки на Белградскиот универзитет, рече дека не очекува Николиќ драстично да ја промени регионалната политика што ја водеше неговиот претходник.
„Николиќ нема многу простор за маневрирање.
Тој вети европска интеграција, што зависи од добрите регионални односи.
Тадиќ направи значаен пробив во тие односи и Николиќ сигурно нема свесно да направи чекори назад, бидејќи Брисел ќе реагира негативно на тоа“, рече Симиќ за SETimes.
