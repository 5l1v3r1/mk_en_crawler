24/05/2013
Енди Дабилис за Southeast European Times во Атина -- 24.05.13
Во услови кога грчката неонацистичка партија Златна зора е обвинувана од критичарите дека стои зад зголемениот број напади врз имигрантите додека популарноста на истата расте, водачите на еврејската заедница се загрижени поради, како што велат, антисемитските позиции на овие екстремисти.
Повиците дојдоа во време кога премиерот Антонис Самарас се бори да најде начин да се справи со феноменот на Златна зора.
Партијата, која освои 0,29 отсто од гласовите во 2009 година, доби 18 места во парламентот минатата година со скоро 7 отсто од гласовите, додека на неодамнешните анкети на јавното мислење овој процент е скоро двојно зголемен.
Нејзиниот раст ги вознемири критичарите во земјата позната по нејзиниот жесток отпор против нациститите за време на Втората светска војна и каде што поголем дел од еврејското население беше истребено.
Самарас, чија коалициска влада се подели околу предлог-законот против расизмот, вети дека ќе преземе остри мерки против групата, во мартовскиот говор по повод одбележувањето на 70-тата годишнина од првите депортации на солунските Евреи во кампот на смртта Аушвиц-Биркенау.
Грчката влада ќе донесе закон кој ќе биде „целосно нетолерантен кон насилството и расизмот“, рече Самарас, истакнувајќи дека со растот на неонацистичките партии во Европа, владите мора да „бидат многу внимателни да не им подготват терен како во 1930-тите“.
Но, предлог-законот заглави поради загриженоста дека може да не успее и да ѝ донесе на Златна зора уште поголема поддршка.
Шефот за човекови права на ЕУ рече дека постојат доволно докази за партијата да биде забранета.
„Оваа партија е многу опасна за грчката демократија ...
тие станаа многу привлечни за Грците кои страдаат од длабока економска криза и ги привлекуваат невработените“, рече за SETimes Виктор Елиезер, член на Централниот одбор на еврејските заедници во Грција.
„Политичките конфликти меѓу партиите се сега посилни и тие сметаат дека тоа е поважно отколку заедничката позиција кон антисемитизмот и ксенофобијата во Грција“, рече тој.
Одборот се пожали до директорот на грчката телевизиска станица која интервјуираше четворица пратеници на Златна зора, изразувајќи „голема огорченост поради емитувањето, промовирањето и ширењето екстремно расистички чувства изразени од страна на негаторите на Холокаустот и застапниците на нацизмот во Грција“.
Членовите на партијата носат маици со антички грчки меандер сличен на свастика.
Водачот Николаос Михалолиакос рече дека Холокаустот е измислица и упати критики кон имигрантите, Евреите, банкарите и капиталистите, заедно со противењето на мерките на штедење наметнати од страна на владата по наредба на Тројката на ЕУ-ММФ-ЕЦБ во замена за финансиска помош.
Тој негираше дека партијата е под нацистичко влијание.
Антонис Клапсис, шеф на истражувањето во Институтот за демократија Констандинос Караманлис во Грција, рече дека владата се соочува со дилемата како да се справи со Златна зора, и покрај нејзиниот, како што тој вели, екстремизам.
„Нивниот антисемитизам е основа за сите нивни други идеи и како тие ги градат своите антиимигрантски политики.
Тие се наонацисти“, рече тој за SETimes.
Претставниците на Златна зора не одговорија на барањата за коментар.
„Проблемот е што без оглед што ќе направи владата се чини дека Златна зора добива сé поголема поддршка поради финансиската криза“, рече Клапсис.
„Тие успеаја да убедат илјадници луѓе дека ги имаат сите одговори за проблемот, но тие немаат никакви одговори за ниту еден проблем.“
Илиас Панајотарос, пратеник на Златна зора, изјави за австралиската телевизија СБС дека партијата се моделира себеси според терористичката група Хезболах во Либан, која е поддржана од Сирија и од Иран, кои сакаат Израел да биде избришан од географската карта.
„Златна зора сака да стане, и ќе стане, како Хезболах во Либан“, рече тој.
Златна зора доби поддршка со бесплатното делење храна, но бара од граѓаните да покажат лични карти како доказ дека се Грци.
Алекс Сакелариу, истражувач и социолог на Универзитетот Пантеон во Атина, рече дека постои причина за загриженост.
„Антисемитизмот, без оглед дали е прикриен или отворен, станува чекор по чекор вообичаена и прифатлива идеологија која наоѓа свој израз главно преку Златна зора.
Секаков вид реакција и јавна осуда на Златна зора и нејзиниот антисемитизам е корисен, бидејќи тоа е еден од нивните главни и идеолошки елементи кои ние не смееме да ги заборавиме.“
Дали мислите дека партијата Златна зора треба или не треба да биде забранета?
Оставете коментар во просторот долу.
