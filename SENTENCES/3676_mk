31/08/2007
Од Наташа Радиќ за Southeast European Times во Загреб -- 31/08/07
Скоро 15 години откако беа однесени, 74 коњи „липицанер“ ќе бидат вратени во Хрватска. 
Во средата (29-ти август) српскиот министер за земјоделство, Слободан Милосављевиќ, и неговиот хрватски колега, Петар Чобанковиќ, потпишаа договор што ќе ги донесе коњите дома.
Некогаш елегантен симбол на австроунгарскиот двор, коњите беа предмет на постојани расправии помеѓу Загреб и Белград повеќе од една деценија. 
Хрватска инсистираше на тоа дека стадото илегално е изнесено од земјата за време на конфликтот во регионот и беше непоколблива во барањето тие да се вратат.
Повеќе од 80 коњи што живееја на фармата во Липик, Хрватска, беа однесени во Босна и Херцеговина (БиХ) во 1991 година. 
Кога се разгоре конфликтот во БиХ, стадото беше преместено на фарма во Војводина, Србија. 
Според извештаите на некои хрватски медиуми, коњите биле украдени од фармата во Липик, додека други извори велат дека коњите залутале преку границата.
По завршувањето на војната, Хрватска побара коњите „липицанер“ да бидат вратени. 
Но, сопственикот на српската фарма каде што сега се наоѓаат коњите, побарал 300.000 евра од владата за враќањето. 
Српските власти ги охрабрија преговорите, велејќи дека проблемот треба да биде решен директно помеѓу сопственикот на фармата и хрватската влада.
Но, Хрватска одби да му плати на српскиот фармер, делумно и поради наводите дека коњите биле занемарени и лошо третирани. 
Хрватските и српските медиуми, во бројни прилики, објавуваа дека коњите не добиваат доволно храна, дека некои од коњите пцовисале и дека се генерално со лошо здравје. 
Беа објавувани фотографии од коњите.
Поттикнат од овие извештаи, Милосављевиќ го посети стадото претходно овој месец. 
„Не сум експерт за да донесам оценка за нивната состојба, но тие изгледаа добро“, изјави тој за новинарите.
Спротивно на мислењето на Милосављевиќ, членови на хрватското Министерство за земјоделство, забележаа дека коњите навистина се прегладнети и во лоша состојба, и повторно отпочнаа преговори со своите српски колеги за враќање на стадото дома.
Јавно не беше кажано ништо за евентуален финансиски надоместок за сопственикот на фармата. 
Тим експерти ќе ја посетат фармата за точно да определат колку коњи можат да бидат вратени во Хрватска веднаш.
„По нивната посета на фармата, ние ќе продолжиме со процесот на враќање на коњите „липицанер“ во Хрватска“, рече Милосављевиќ по состанокот во средата. 
Двете делегации истакнаа дека прашањето ќе биде решено и дека коњите ќе бидат вратени на нивната оригинална фарма во Липик.
