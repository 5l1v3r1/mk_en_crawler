01/02/2010
Од Игор Јовановиќ за Southeast European Times во Белград – 01/02/10
Заздравувањето на српската заслабната економија нема да биде брзо или лесно, според новиот извештај што го објави ММФ во четвртокот (28-ми јануари). 
Групата рече дека ако се сака да се дојде до заздравување, тоа ќе оди постепено, при што извозот ќе порасне во 2011 година. 
Според извештајот, враќањето на силниот предкризен раст на БДП во Србија -- од 4 до 5 отсто -- не може да се очекува пред 2012 година.
„Растот на апсорпцијата се очекува да остане рамен во 2010 година, одразувајќи го комбинираното влијание на намалените реални приходи и вработувањето, пролонгираното корпоративно намалување на долговите и затегнатите кредитни услови“, вели ММФ. 
„Посилен раст на БДП во согласност со предкризниот тренд на раст е предвиден дури за 2012 година.“
Помошта од ММФ беше клучна за стабилноста на Србија во 2009 година, кога државата се соочи со банкрот. 
Договорот постигнат со ММФ й овозможи на Србија да позајми 2,9 милијарди евра во текот на неколку години. 
Парите што Белград ги подигна минатата година ја спасија државата од несолвентност. 
Белград вети дека ќе ги одржи платите во државниот сектор и пензиите замрзнати во 2010 година.
Сé на сé, економските изгледи се во извесна мера лоши. 
Според српскиот Завод за статистика, трговскиот дефицит на Србија изнесувал 5,2 милијарди евра во 2009 година. 
Просечната месечна плата во декември беше 375 евра.
Од почетокот на оваа година, Србите се соочија со бројни зголемувања на цените. 
Скокот во цената на горивото, електричната енергија и другите форми на енергија ќе имаат најголемо влијание врз животниот стандард на државата.
Динарот паѓа во однос на еврото од почетокот на годинава. 
На 1-ви јануари едно евро вредеше 95,8 динари, додека во понеделник, истото ќе вреди 98,4 динари, промена која особено ќе ги погоди оние што подигаат кредити во евра и ги враќаат во динари.
Неколку штрајкови беа организирани во Србија од почетокот на годинава, претежно од страна на вработени во банкротирани државни претпријатија кои бараат исплата на заостанатите плати и продолжување со производството. 
Некои работници почнаа со блокада на големите патишта низ земјата.
