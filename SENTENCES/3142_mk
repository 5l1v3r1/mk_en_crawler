12/04/2006
(Софиска новинска агенција, новинска агенција Фокус - 28/03/06; Софија ечо - 27/03/06; AП, Ројтерс, АФП, Софиска новинска агенција, бугарска влада - 24/03/06; Американска амбасада во Бугарија)
Договорот за соработка во одбраната, кој овозможува САД да ги користат воените бази во Бугарија за обука се очекува да биде официјално потпишан овој месец. 
Договорот, потпишан на крајот од март, е дел од промената во американската стратегија, што предвидува помали бази од оние што беа формирани за време на Студената војна и помобилни, поподвижни и поекспедитивни сили, подобро опремени за решавање на асиметричните закани на 21-виот век.
„Сили со големина на бригада од околу 2.000-3.000 американски војници ќе бидат распоредувани во овие капацитети на ротациска основа“, рече американскиот амбасадор во Бугарија, Џон Бејрли. 
Тој додаде дека бројот на војниците во базите би можел да достигне вкупно 5.000. 
Првите американски војници се очекува да пристигнат во Бугарија во 2007 и 2008 година.
Американскиот државен секретар Кондолиза Рајс се очекува да го потпише договорот на крајот од април, кога ќе присуствува на неформалниот состанок на министрите за надворешни работи на НАТО во Софија. 
Потоа истиот ќе треба да биде ратификуван од страна на бугарскиот парламент. 
Договорот е во првичниот период од десетте години, но ниту една страна нема да има можност да го прекине без известување една година порано.
Американските сили ќе ја користат воената база во Ново Село, во близина на Сливен на исток, воздухопловните бази на Безмер во близина на Јамбол на југоисток, како и Граф Игнатиево во близина на Пловдив на југ, како и складиштето во близина на пристаништето на Црното Море Бургас.
„Ова се и понатаму ќе бидат бугарски бази под бугарско знаме и под бугарска команда“, вели Американската амбасада на својата веб-страница. 
„Бугарските воени објекти ќе се делат со американските војници за обука.“
Љубомир Иванов, бугарскиот амбасадор во НАТО, кој ќе го предводи и преговарачкиот тим на својата земја, рече дека договорот „ќе ги направи Бугарија, САД, Европа, регионот и светот во целина малку побезбедни“.
Покрај тоа, рече тој, договорот ќе помогне во подобрувањето на армиските сили на Бугарија, овозможувајќи им да се обучуваат и да работат заедно со едни од најдобро опремените и најобучените воени сили во светот.
Бугарската економија, исто така, се чини дека ќе има полза од договорот, со оглед на тоа што се очекува да се создадат нови работни места во областите околу објектите и да се донесат десетици милиони долари странски инвестиции, вклучувајќи ја и поправката на патиштата, железничките терминали и другата инфраструктура. 
Бејрли рече дека бугарските градежни претпријатија и помошни градежни претпријатија ќе се користат секогаш кога ќе биде тоа можно.
Заедничката бугарско-американска воена вежба што се одржа во Ново Село во последниве години се вели дека й донесе на Бугарија вкупна инвестиција од повеќе од 3 милиони американски долари. 
Во последните 13 години САД обезбедија повеќе од 100 милиони американски долари преку програмите за помош во безбедноста, вклучувајќи го и военото образование и обука, странското воено финансирање и програмите за хуманитарна помош.
„Сé што ќе се изгради на овие места, без оглед на инвестициите, станува бугарска сопственост“, се вели во соопштението на бугарската влада.
