27/09/2006

Археолошките власти во Грција й дадоа на актерката номинирана за Оскар и драматург, Ниа Вардалос, дозвола да ги снима сцените за нејзиниот нов филм на Акрополот. 
Продуценти на филмот, кој ќе биде насловен како „Мојот живот во руините“, се Тим Хенкс и Рита Вилсон. 
Снимањето се очекува да започне во средината од октомври.
***
Српската тениска ѕвезда Јелена Јанковиќ се придвижи за едно место погоре, од 17-тото на 16-тото, на последното рангирање на ВТА за жени. 
Тоа се должи на нејзините извонредни резултати на минатонеделното првенство Чајна опен, каде што таа стигна до полуфиналето. 
И покрај тоа што на крајот загуби од тенисерката број еден во светот, Французинката Амели Моресмо (6:1, 3:6, 7:6), Јанковиќ го забележа најдоброто остварување во својата кариера досега.
***
Познатата бугарска aктерка Пепа Николова почина на 22-ри септември во Софија, на 60-годишна возраст. 
Од почетокот на нејзината кариера во 1960-тите, Николова ги одигра некои од најинтересните женски улоги на бугарскиот филм и театар. 
Во изминатите неколку години, таа имаше сопствено телевизиско ток-шоу, фокусирано на социјалните и јавните проблеми.
***
Холивудската ѕвезда, Ричард Гир, и екипата на „Пролетен одмор во Босна“ го напуштија Сараево на 22-ри септември, по десетдневно снимање на различни локации, меѓу кои и на Сараевскиот аеродром. 
Педесетиседумгодишниот Гир ја игра улогата на новинар, кој заедно со искусниот камерман (Теренс Хауард), и младата колешка новинарка (Џеси Ајсенберг), се впушта во неовластена мисија за фаќање на Радован Караџиќ. 
Снимањето сега продолжува во Загреб.
***
Американската влада додели 27.000 американски долари за заштита и одржување на една од најстарите опсерватории во светот, 3.800 години старата астрономска опсерваторија Кокино во Maкедонијa. 
Договорот беше потпишан на 20-ти септември помеѓу американската амбасадорка Џилијан Миловановиќ и македонскиот министер за култура, Илиријан Бекири.
***
Албанскиот режисер Димитар Оргоцка ја освои наградата за најдобар режисер на петтиот Фестивал на албанската драма, што се одржа во македонскиот град Дебар од 16-ти до 22-ри септември. 
Наградите за најдобар актер и најдобра актерка отидоа во рацете на Џелал Тафа и Илка Муја, двајцата од театарот „Александар Мојсиу“ во Драч. 
Министрите за култура на Македонија и Албанија, Илиријан Бекири и Бујар Лескај, присуствуваа на официјалната церемонија на 22-ри септември. 
На фестивалот учествуваа вкупно 12 театарски групи од Албанија, Косово и Македонија.
(Разни извори – 20/09/06 – 27/09/06)
