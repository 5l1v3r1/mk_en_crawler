03/03/2006
Од Марија Стојановска за Southeast European Times во Скопје – 03/03/06
Напорите за зголемување на транспаретноста на државните институции се очекува да бидат потпомогнати со новиот закон за слободен пристап до информациите, кој е усвоен од страна на парламентот претходно оваа година, а треба да стапи на сила овој септември.
Законот ги имплементира уставните принципи за гарантирање на слободен пристап до информациите и право на добивање и пренесување на информации и бара од имателите на информации да работат на транспарентен начин.
Со законот се предвидува подготвување на извештај за информациите од јавен карактер, заедно со детали за органите што ги имаат тие информации.
Министерството за правда еднаш годишно ќе го објавува извештајот во средствата за јавно информирање.
Преку овој документ јавноста ќе биде упатена во тоа кои информации й се на располагање и кого да контактира за да ги добие истите.
Законот ги обврзува имателите на јавните информации да ја осигурат достапноста на регулативите, информациите, програмите и стратешките документи поврзани со нивното работење.
Секоја институција која располага со информации од јавен интерес ќе мора да назначи едно или повеќе лица што ќе бидат одговорни за тоа граѓаните да ги добијат информациите што ги бараат.
Сепак, не сите информации на институциите ќе бидат на располагање.
Законот експлицитно наведува девет ситуации во кои релевантните органи може да одбијат давање на информации.
На пример, доверливите информации, со одреден степен на тајност, и заштитените лични информации нема да бидат обелоденувани.
Информациите што се однесуваат на заштитата на животната средина или потенцијалното загрозување на интелектуалните или индустриските сопственички права, исто така, нема да бидат на располагање.
Законот предвидува формирање на специјална комисија за заштита на правата на слободниот пристап до информациите од јавен карактер.
Оваа комисија ќе биде независна во работењето и ќе биде еден вид посредник помеѓу имателите на информации и оние што ги бараат истите.
Средствата за работењето на комисијата ќе бидат одвоени во буџетот и комисијата ќе одговара пред парламентот.
Истата ќе биде составена од пет членови со петгодишен мандат.
Владата ќе ги назначува членовите, кои потоа мора да бидат одобрени од пратениците.
