16/06/2010
БРИСЕЛ, Белгија -- Комесарот за проширување на ЕУ, Штефан Филе, во вторникот (15-ти јуни) го повика блокот да преземе понатамошни чекори во врска со кандидатурата на Србија.
Белград официјално ја поднесе својата апликација за членство во ЕУ на крајот од декември.
Европската комисија (ЕК) сега чека официјално барање од Советот на ЕУ за да започне со проценка на кандидатурата.
Но, министрите за надворешни работи на ЕУ, наводно, претпочитаат одложување на потегот, во уште еден обид да извршат притисок врз Србија да ги исполни своите обврски кон Хашкиот трибунал за воени злосторства.
Во понеделникот ЕУ направи важен чекор во деблокирањето на Договорот за стабилизација и асоцијација.
Ратификацијата од страна на сите парламенти на земјите-членки на ЕУ може да трае една до две години.
Филе вели дека ЕК може истовремено да работи на подготовките за доделување кандидатски статус на Србија, што земјата се надева дека ќе се случи во 2011 година.
Филе, исто така, рече во вторникот дека Советот на ЕУ ќе понуди свое мислење во ноември за апликацијата на Албанија за кандидатски статус, како и за Црна Гора.
(Б92, Бета, НОА, Шекули, Телеграфи - 15/06/10)
