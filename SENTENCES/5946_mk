11/11/2010
Од Јонилда Коци за Southeast European Times во Тирана –11/11/10
Албанските власти потврдија дека Албанија ја издала својата прва петгодишна Еврообврзница од 300 милиони евра на меѓународниот пазар со период на доспевање од пет години по максимална каматна стапка од 7,5 отсто минатиот месец.
„Oва е историски момент не само за нашата влада, туку и за сите Албанци.
Издавањето на Еврообврзницата во овој купон и каматна стапка го потврдува кредибилитетот на албанската економија“, рече албанскиот министер за финансии, Ридван Боде.
И покрај овластувањето за издавање 400 милиони евра, официјални извори на Министерството за финансии велат дека одлучиле да издадат помала сума, истовремено внимателно анализирајќи го должничкото портфолио и каматната стапка на Еврообврзницата.
Стандард енд пур ја рангираше Албанија со Б+.
Дојче бенк АГ, заедно со ЏПМорган Чеис енд Ко.
управува со продажбата во име на албанската влада.
Албанија планираше да ја издаде Еврообврзницата во април, но го одложи тоа поради грчката финансиска криза и стравувањето од ескалација на должничките шпекулации во тоа време.
„Пазарите ќе ја уживаат Еврообврзницата на Албанија.
Ние сметаме дека моментот е перфектен“, рече гувернерот на албанската Централна банка, Ардијан Фулани, за Ројтерс.
„Сега е најверојатно вистинскиот момент да се излезе со ново издавање“, рече Стјуард Кулверхаус, главен економист во Егзотик лтд., инвестициска банка, за Блумберг.
„Добивката од 7,5 отсто е „разумно привлечна“, рече тој.
Официјални извори во Министрството за финансии велат дека Еврообврзницата ќе биде искористена за отплата на синдицираниот комерцијален заем од 250 милиони евра, подигнат во 2009 година, со каматна стапка од 13 отсто.
Заемот беше доделен за изградбата на патот Драч-Кукс, контроверзен проект кој останува незавршен.
Истиот имаше важно место во политичката кампања на премиерот Сали Бериша во текот на изминатите општи избори.
Еврообврзницата се издава во клучно време за Албанија, со оглед на тоа што нејзиниот јавен долг е зголемен на 60 отсто од БДП.
ММФ вели дека стратегијата на албанската влада за зголемување на нејзината доверба на меѓународниот пазар треба да биде придружена со намалување на актуелниот долг на целните 50 отсто од БДП.
„Јавниот долг не е само во пораст, туку е, исто така, голем во споредба со другите земји во регонот и просекот во новите пазарни економии“, ММФ објави во јули.
Албанија регистрираше економски раст од 2,6 отсто во 2010 година и се очекува да достигне 3,2 отсто во 2011 година, според предвидувањето на ММФ.
