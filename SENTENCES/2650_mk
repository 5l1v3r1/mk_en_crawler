12/01/2006
Од Ерлис Селимај за Southeast European Times во Тирана -- 12/01/06
Албанско-американскиот фонд за претпријатија (ААЕФ), кој постои веќе повеќе од една деценија, инвестираше скоро 62 милиони американски долари во различни сектори на албанската економија, при што транспарентноста, спроведувањето на законот и борбата против корупцијата се клучните точки на неговата агенда.
Фондот е основан во 1994 година, како дел од американската иницијатива за охрабрување и развој на приватниот сектор во земјите во транзиција од Источна Европа.
Програмата се смета за алтернатива на директната странска помош, при што се избегнува вклучувањето на традиционалната административна бирократија.
ААЕФ не обезбедува само финансиска помош туку функционира и како директен инвеститор, кој им помага на финансиски профитабилните бизниси во различни сектори на економијата.
Во текот на изминатите десет години Фондот имаше 62 инвестиции во 25 албански претпријатија.
На овој начин истиот двојно го зголеми првичниот капитал обезбеден од американската влада.
Претпријатијата финансирани од ААЕФ учествуваа со 419 милиони американски долари во БДП на земјата, создавајќи преку 2.700 работни места.
Успехот е постигнат и покрај првичните тешкотии, рече извршниот шеф на одборот на ААЕФ, Мајкл Граноф, наведувајќи ги тешкотиите од првите пет години.
Меѓу нив се беа и:
„несигурното опкружување поради пирамидалните шеми, раширената корупција и сиромаштијата“, рече Граноф.
Во текот на изминатите десет години најголемите инвестиции на ААЕФ се модернизацијата на албанскиот меѓународен аеродром „Мајка Тереза“ и основањето на Американската банка на Албанија.
АБА, која беше отворена на 24-ти септември 1998 година, има за цел обезбедување на банкарски услуги на албанскиот пазар кои се со стандарди компатибилни со оние во САД.
„Нашата главна цел е создавање на повеќе работни места и охрабрување на слободните приватни инцијативи“, вели почесниот претседател на ААЕФ, Доминик Скаљоне.
ААЕФ е неполитичка, американска корпорација основана во согласност со Одредбата за поддршката за источноевропската демократија од 1989 година.
Истата беше основана во 1995 година и има канцеларии во Њујорк и Тирана.
