05/03/2012
Александар Павлевски за Southeast European Times во Скопје -- 05.03.12
Македонската влада и граѓанското општество соработуваат на програмата за самовработување со помош на кредитирање, која им нуди на потенцијалните претприемачи поволни кредити за отпочнување бизнис.
Кандидатите со остварливи бизнис идеи се избираат на отворен конкурс и имаат рок од три години да ги вратат заемите, со каматна стапка од 1 отсто, и грејс период од една година.
Програмата започна во 2008 година и ги заинтересира властите откако 4.300 луѓе создадоа работа за себе врз основа на пазарната побарувачка.
„Одвоените средства за самовработување (оваа година) се во висина од 2,5 милиони евра и ќе помогнат за околу 500 мали бизниси“, рече за SETimes Влатко Попоски, шеф на државната Агенција за вработување, која ги распределува средствата.
Слични програми постојат и во другите земји од ЈИЕ.
Србија нуди заеми за самовработување во висина до 13.500 евра за квалификувани апликанти, како и субвенции од 1.500 евра за невработени апликанти со прифатен бизнис план.
Властите во Босна и Херцеговија одвојуваат околу 7,6 милиони евра како помош за самовработување, за околу 4.050 луѓе во Федерацијата на БиХ.
Босанските невладини организации, исто така, нудат поддршка за идните претприемачи преку најразлични програми.
Во Македонија, програмата форсира заеми за помали почетни бизниси:
по 3.000 евра за најмногу три работни места што ќе ги отворат.
За оние со поголема бизнис активност, апликантите добиваат 5.000 евра, плус по 3.000 евра по вработен за максимум пет нови вработени.
„Малите и средните претпријатија (МСП) сочинуваат повеќе од половина од БДП и се клучни за економскиот развој и стабилноста на Македонија“, рече за SETimes Наташа Петкова од Фондацијата ПСМ.
Поддршката за отворањето МСП значи создавање работни места и приходи, и претставува добра бизнис логика на долгорочен план, според експертот за претприемништво од Скопје, Синиша Пекевски.
„МСП се важни бидејќи тие размислуваат претприемнички, брзо напредуваат, обезбедуваат решенија и носат иновации.
Многу големи успешни претпријатија почнале со неколку вработени, а денес вработуваат илјадници луѓе“, рече Пекевски за SETimes.
Позајмувачите ја пофалија оваа можност и рекоа дека помошта била пресудна за претворањето на идеите во реалност.
„Невладините организации посебно дадоа практична помош -- од претприемачки работилници до помош со локалните закони и прописи“, рече за SETimes Наташа Смокова, косопственик на новоформираното претпријатие за рециклирање Рекомак.
„Нивниот модел на распределба на трошоците овозможи да се започне со работа без големи финансиски загуби“, рече таа, „и ни помогна да воспоставиме контакти со локалните партнери“.
Курсевите за обука на Агенцијата за вработување и бизнис инкубаторот за почетни бизниси ги дополнуваат напорите на граѓанското општество.
Инкубаторските услуги вклучуваат консалтинг и мрежна поддршка, покрај бизнис обуката.
Инкубаторот на ПСМ Фондацијата поддржа 54 бизниси од 2007 година, кога почна со работа.
„Преку овие бизниси, директно влијаевме на создавањето на преку 200 работни места.
Процентот на успех е преку 85 отсто“, рече Петкова.
Сепак, има и други критериуми за мерење на влијанието на програмата.
„Исто така, потребно е да се мери успехот на претпријатијата во враќањето на заемите, што ние моментно го анализираме“, рече за SETimes Влатко Поповски од Агенцијата за вработување.
Љупчо Милошевски доби 3.000 евра во 2010 година за основање на „Тру тон“, бизнис кој произведува писки за музичките инструменти.
„Мојот син свири фагот.
Тој честопати купуваше писки од странство, за 45 евра.
Реков, зошто да не ги правиме тука?
Аплицирав за субвенција, отидов на обука за менаџмент и сега го правам она што го замислив“, рече Милошевски за SETimes.
Тој им продава на македонската филхармонија, државната опера и балет, и почна со извоз со Србија.
Проширувањето на производството на писки за сите видови дувачки инструменти ќе му овозможи да освои дел од пазарот во Бугарија и Грција.
Милошевски објасни дека го искористил кредитот за да ги купи потребните машини.
Поради тоа што писките се прават од трска увезена од Франција, Милошевски рече дека одлучил да одгледува трска во близина на Скопје.
„Разликата е што сега сум вработен мајстор, додека мојот претходен работодавач ме сметаше за непотребна работна сила“, додаде Милошевски.
