22/03/2013
Ивана Јовановиќ за Southeast European Times во Белград -- 22.03.13
Србија е првата држава во регионот што систематски ги користи плановите за интегритет за да го процени ризикот и да ја спречи корупцијата во јавниот сектор, алатка што е од клучна важност за напорите на земјата за успешна борба против корупцијата, велат експертите.
Според српскиот Закон за Антикорупциската агенција, кој стапи на сила во 2010 година, 4.500 институции, вклучително и владата, јавните служби и претпријатија, мора да подготват планови за интегритет.
Планот за интегритет ги идентификува специфичните потенцијални точки на ризик од кои може да произлезе корупцијата и да се развие, според Драгана Круниќ, раководителка на одделението за плановите за интегритет во Антикорупциската агенција.
„Целта е да се зајакне интегритетот на институциите ...
да се осигури нивно ефективно и ефикасно функционирање.
[Тоа] може да се постигне со елиминирање на непотребните процедури, контрола и намалување на дискрециските права на менаџментот и со зајакнување на одговорностите на вработените“, рече Круниќ за SETimes.
Круниќ вели дека плановите за интегритет го проценуваат ризикот во областите, како што се институционалниот и финансискиот менаџмент, набавките и документацијата, човечките ресурси, безбедноста, судирот на интереси, примањето подароци, реагирањето во ситуации кога се пријавува корупција и други области специфични за одделна јавна институција.
Намерата е, исто така, да се зголеми пошироката свест за штетните последици од корупцијата, за да се постигне нулта толеранција за корупцијата, додава Круниќ.
Изработувањето на планот за интегритет се прави во неколку фази.
Институцијата најпрво спроведува евалуација и проценка на ризикот, потоа подготвува мерки за спречување на корупцијата и го спроведува планот.
Институциите ги подготвуваат своите планови во соработка со Антикорупциската агенција, која има советодавна улога и врши контрола на спроведувањето на планот.
Од февруари 2012 година, кога започна заедничката работа, агенцијата обучи повеќе од 3.000 државни службеници на семинари низ цела Србија.
Плановите за интегритет се важни за борбата на Србија против корупцијата, според Зоран Стоиљковиќ, професор на Факултетот за политички науки во Белград.
„Доброто управување и ризиците од корупција се обратнопропорционални.
Ако владата е непристрасна за транспарентноста и учеството во нејзината работа, нема да има ризици од корупција“, рече Стоиљковиќ за SETimes.
Стоиљковиќ вели дека за да биде транспарентна, владата треба да докаже дека финансиите ги користи разумно и како резултат на реална потреба.
Покрај тоа, владата треба да докаже непристрасност и учество со тоа што ќе дава понуди и ќе вклучува и други организации како невладините организации.
Белградското Претпријатие за јавен транспорт е меѓу првите што ќе комплетираат план за интегритет.
Скоро една петтина од 6.000 вработени во претпријатието учествуваа и пополнија прашалник за ризиците од корупција, според Весна Михаљевиќ, шеф на работната група на претпријатието за транспорт.
„Ова беше шанса нашите колеги да ги изнесат своите идеи и впечатоци, како и да се направи нешто за организацијата и за општеството, со оглед на тоа што ова претпријатие е активен член на општеството“, изјави Михаљевиќ за SETimes.
Вработените во ГСП сметаат дека е можна корупција во институционалниот и финансискиот менаџмент, како и при вработувањето, но не и во управувањето со документацијата и безбедноста.
„Нашиот план во следните денови е да донесеме одлука за формирање група која ќе изработи кодекс на деловната етика;
да ги објавиме сите договори и документи на претпријатието, за изборот на понуди и добавувачи на веб-страницата на претпријатието;
да подготвиме интерни документи за процедурите на вработување, оценување и унапредување на вработените“, рече Михаљевиќ.
Михаљевиќ, исто така, вели дека првите резултати од кампањата ќе се видат за една година.
