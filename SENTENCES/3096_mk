11/05/2006
(Ројтерс, НАТО, УНМИК, КФОР - 10/05/06;
УПИ - 08/05/06;
УПИ - 28/04/06)
Генералниот секретар на НАТО, Јап де Хоп Шефер, и членовите на Северноатланскиот совет (САС) во четвртокот (11-ти мај) пристигнаа во еднодневна посета на Косово.
САС е високо тело за одлуки на Алијансата, кое го сочинуваат 26 постојани претставници на НАТО и со кое претседава Де Хоп Шефер.
За време на нивната посета на Приштина, официјалните претставници на НАТО ќе се состанат со косовскиот претседател Фатмир Сејдиу, со премиерот Агим Чеку, со локалните власти и со шефот на УНМИК, Сорен Јесен-Петерсен, се вели во соопштението на Алијансата од средата.
И додека траат разговорите за конечниот статус на Косово, кои ги води ОН, Де Хоп Шефер во понеделникот изјави дека КФОР ќе ги заштити одлуките поддржани од ОН за иднината на покраината и ќе се справи со каков било обид за предизвикување на насилство или нивно спротивставување.
Технички сé уште дел од Србија и Црна Гора, Косово е под администрација на ОН од крајот на конфликтот во 1998-1999 година.
Мнозинството косовски Албанци, кои сочинуваат околу 90 отсто од населението во покраината од 2 милиони, се за независност од Србија.
Специјалниот претставник на генералниот секретар на ОН Кофи Анан за косовските разговори, Марти Ахтисари, оваа недела изрази надеж дека решението за иднината на покраината би можело да се постигне до крајот на оваа година, иако нема голем напредок во преговорите помеѓу Србите и косовските Албанци.
На состанокот во Софија на крајот од април, министрите за надворешни работи на НАТО се согласија дека бројот на војниците на КФОР ќе остане непроменет додека не биде решена иднината на покрината.
Мировните сили предводени од НАТО моментно бројат околу 17.000 војници од 37 земји, меѓу кои и од 12 држави кои не се членки на Алијансата.
За време на посетата на Косово членовите на САС ќе се состанат и со Оперативните сили на КФОР и преостанатата Мултинационална бригада, според соопштението на НАТО.
Во пресрет на посетата, КФОР во средата објави дека ја преструктуирал својата командна и контролна структура во обид да го подобри капацитетот на силите за брз одговор на евентуалното етничко насилство пред конечното решение за статусот.
Мировниците беа жестоко критикувани во врска со нивната реакција на етничкото насилство во средината на март 2004 година, во кое загинаа 19 лица, а голем број беа повредени.
Тоа беа најжестоките насилства од јуни 1999 година.
За време на редовната прес-конференција на УНМИК во Приштина во средата, главниот портпарол на КФОР, полковникот Пио Сабета, рече дека последните реформски чекори, кои беа започнати во декември 2005 година, ќе бидат завршени во текот на следните пет дена.
Како резултат на преструктуирањето, актуелниот систем на КФОР на четири бригади ќе биде заменет со пет „оперативни сили“.
Ова ќе му овозможи на командантот на КФОР „брзо да ги придвижи силите од едно место на друго како одговор на каква било закана, додека НАТО и земјите-учеснички ќе можат брзо да ги засилат своите сили“, Ројтерс го цитираше Сабета.
