18/11/2005
(Разни извори – 11/11/05 - 18/11/05)
Невработеноста во Бугарија се намали на 10,43 отсто во октомври, достигнувајќи го најниското ниво во последниве девет години, покажаа официјалните податоци.
Стапката на невработеност се намали за 0,06 процентни поени од претходниот месец и за 1,38 процентни поени од септември 2004 година.
Министерот за енергија на Република Српска, Миладин Глигоровиќ, рече дека идниот стратешки партнер на Босански Брод ќе се очекува да инвестира околу 80 милиони евра за економски ослабнатата рафинерија.
ЕБРД, исто така, вети помош во напорите за ревитализација на фирмата.
Грчкиот државен телеком ОТЕ ги објави плановите за намалување на персоналот за 36 отсто и за отпуштање на скоро 6.000 вработени во 2006 година.
Телекомот објави дека 5.500 вработени ќе бидат предвремено пензионирани.
Оваа мерка има за цел намалување на трошоците и зголемување на ефикасноста.
Хрватската влада го усвои нацрт-буџетот за 2006 година и го проследи до парламентот на усвојување.
Според министерот за финансии, Иван Шукер, нацрт-буџетот предвидува дефицитот во јавниот сектор да изнесува 3,3 отсто до БДП, што е намалување од овогодинешните предвидени 4,2 отсто.
Буџетските пресметки се засновани на раст од 4 отсто на БДП и годишна инфлација од 3,2 отсто во 2006 година.
Претставниците на турското претпријатие „Чалик Енерџи“ моментно се наоѓаат во Тирана на разговори со албанската влада за прекинатата процедура на приватизација на државното претпријатие „Албтелеком“.
Администрацијата на премиерот Сали Бериша ја запре продажбата на „Албтелеком“ минатиот месец, велејќи дека ќе го испита договорот потпишан од претходната влада.
Светската здравствена организација додели 450.000 американски долари за спроведување на здравствени проекти во Aлбанијa.
Договорот за грантот беше потпишан за време на состаникот помеѓу министерот за здравство, Максим Чикули, и шефот на канцеларијата на СЗО во Тирана, Сантино Северони.
Германскиот синџир продавници за малопродажба „Метро“ планира да отвори два нови објекти во Србија и Црна Гора, се вели во соопштението за медиумите на претпријатието.
Локациите ќе бидат Белград и Крагујевац.
Со ова проширување, вкупната инвестиција на „Метро“ во Србија и Црна Гора ќе достигне 60 милиони евра.
