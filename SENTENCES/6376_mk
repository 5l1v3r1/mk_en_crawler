18/11/2011
Катица Ѓуровиќ за Southeast European Times во Белград -- 18.11.11
Група земји од Југоисточна Европа се надеват дека ќе соберат над 500 милиони евра за решавање на проблемите на раселените лица во конфликтите во 1990-тите.
Првиот чекор кон регионална соработка започна во 2005-та година, со Саревската Декларација. 
Србија, Црна Гора, Босна и Херцеговина (БиХ) и Хрватска се договорија да изготват заеднички план за решавање на проблемите со бегалците.
Сепак, направени се малку нешта до 2010-та година кога во Белград беше одржана првата конференција на министри. 
Принципите утврдени во Сараевската Декларација беа елаборирани за време на конференцијата.
„Ние ја предупредивме меѓународната заедница дека за одредени категории од населението, кои се уште не ги имаат решено своите станбени проблеми, животот станува потежок и потежок и нам ни е потребна помош ако сакаме да ставиме крај на овој проблем“, изјави за SETimes Владимир Чучиќ, комесар за бегалци на Република Србија.
На последната конференција на министри во Белград, на почетокот од ноември, министрите за надворешни работи на овие четири земји, заедно со претставници на УНХЦР, ОБСЕ и ЕУ, се договорија да организираат донаторска конференција на почетокот на 2012-та година.
Се очекува на донаторската конференција да бидат собрани потребните 500 милиони евра за спроведување на петгодишен план, чија цел е да се затворат сите центри за бегалци и да се обезбеди дом за овие луѓе.
„Решението за состојбата на бегалците зависи од домашната и регионалната политичка стабилност, економските, законските и социјалните реформи, како и од политичка волја на сите страни", изјави за SETimes, Андреј Михачиќ, претставник за комуникации на УНХЦР.
Најсиромашни се околу 4 100 луѓе кои се уште живеат во 42 колективни центри. 
Најголемиот дел од бегалците живеат во Србија.
Амела Танадара, претставник за човекови права на ОБСЕ во БиХ, смета дека ова е можност за конечно решавање на проблемите на оние кои живеат во бегалските кампови, особено ранливите категории, како што се старите и болните.
„ОБСЕ и другите меѓународни организации во регионот се подготвени да продолжат активно да го поддржуваат овој процес, особено ветувајќи го потребното ко-финансирање од донатори“, изјави Тандара за SETimes.
Сепак, многу бегалци мислат дека донаторската конференција нема да го реши главниот проблем со кои се соочуваат многу бегалци -- изгубените права на закуп во Хрватска.
„Ние не сакаме да бидеме преместени во социјални станови кои се слични на центрите за бегалци само што подобро изгледаат. 
Ние го сакаме нашиот имот и нашите права кои ни беа одземени страна на државата Хрватска“, изјави за SETimes Милојко Будимир, шеф на здружението на бегалци во Србија.
Правото на закуп е се уште еден од клучните проблеми кои го отежнаа изнаоѓањето на решение за сместување на бегалците. 
Во поранешна Југославија, имаше многу општествени станови изградени од страна на државните фирми и дадени на работниците. 
Луѓето можеа да ги задржат нив доживотно и да ги пренесат правата на нивните наследници, но не можеа да ги продаваат истите.
Кога избувна војната и луѓето мигрираа во други земји, законот за сопственост во Хрватска се смена и околу 30 000 семејства останаа без домови. 
Оваа група на луѓе денес е најголемата категорија на бегалци и внатрешно раселените лица кои имаат потреба од постојани живеалишта. 
Официјални претставници се согласија дека овие средства ќе бидат потрошени за изградба на нови домови или откуп на старите станови.
Сепак, најтешкиот дел започнува штом ќе бидат собрани средствата. 
Четирите земји ќе треба да одлучат каде ќе ги инвестираат парите: во земјите од каде што бегалците доаѓаат, или во земјите каде што тие живееле во изминатите 16 години.
