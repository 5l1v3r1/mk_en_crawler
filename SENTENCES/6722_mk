04/07/2011
Наташа Радиќ за Southeast European Times во Загреб – 04.07.11
Само пред две децении, Хрватска прогласи независност од поранешна Југославија. 
Оваа година, годишнината на 25-ти јуни дојде со уште една причина за прослава: земјата ги затвори последните поглавја од процесот на пристапување во ЕУ.
По шест и пол години од почетокот на разговорите, Хрватска е подготвена да стане 28-ма членка на ЕУ. 
Тоа ќе се случи официјално на 1-ви јули 2013 година.
Во коментарот по повод денот на независноста, премиерката Јадранка Косор го опиша пристапувањето како „историски национален проект кој го прави народот во Хрватска многу горд“.
„Европска и демократска Хрватска беше национална цел уште од нашата независност“, рече Косор на приемот за членовите на дипломатскиот кор. 
„Сега Хрватска е признаена како земја со силна демократија, која го почитува правото и заедничките вредности на ЕУ“, додаде таа.
Добрите вести од Брисел дојдоа на крајот од самитот на Советот на ЕУ на 24-ти јуни. 
Потврдувајќи го напредокот, Советот истовремено го повика Загреб да притисне за потребните промени.
„Хрватска треба да продолжи со своите реформски напори со истата енергичност, особено во врска со судските и основните права, и треба да биде способна целосно да ги преземе обврските од членството од датумот на пристапување“, се вели во финалната изјава од самитот. 
„Следењето на реформските напори до пристапувањето ќе й ја даде потребната сигурност на Хрватска и на актуелните земји-членки.“
Иако политичките водачи на Хрватска се обединети во поддршката на пристапувањето, тоа не е случај и со целото јавно мислење. 
Анкетите покажуваат дека бројот на поддржувачи на ЕУ е повторно во пораст, но сé уште не е повисок од 60 отсто.
Иван Грдешиќ, истакнат обликувач на јавното мислење и академик, изјави за SETimes дека сега кога заврши напорната работа на поглавјата за пристапувањето, политичките водачи на Хрватска ќе се натпреваруваат да ја преземат заслугата -- и да ги ожнеат плодовите на гласачките кутии.
„Ќе бидеме сведоци на обид да се докаже кој ја заврши работата најдобро -- кој работел „ноќ и ден“ за да се достигне целта за ЕУ, и кој, заради тоа, треба да биде награден на престојните парламентарни избори“, рече Грдешиќ за SETimes. 
„Тоа е проблемот за сите вклучени политички страни. 
Членството во ЕУ не се смета за национална, стратешка и генерациска цел, туку за инструмент за политички и партиски борби.“
