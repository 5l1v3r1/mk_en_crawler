01/12/2006
ЊУЈОРК, САД -- Косовскиот претседател Фатмир Сејдиу во четвртокот (30-ти ноември) замина од Њујорк, по состаноците со генералниот секретар на ОН, Кофи Анан, специјалниот претставник Марти Ахтисари и амбасадорите на постојаните членки на Советот за безбедност на ОН.
Според соопштението за печатот од канцеларијата на Сејдиу, претседателот и Анан размениле ставови за ситуацијата во Косово и за прашањето на статусот.
Сејдиу изјави дека Косово ќе чека на предлогот на Ахтисари и дека не очекува понатамошни одложувања.
„Не само за Косово, туку и за меѓународната заедница, е важно да се реши прашањето на статусот што е можно побрзо“, рече тој.
Анан, пак, ги повика косовските водачи да ја сочуваат стабилноста и да продолжат со реформите.
„Големите очекувања од страна на косовските Албанци, заедно со неодамнешните шпекулации во врска со евентуалното одложување на процесот, доведоа до чувство на несигурност за иднината и ќе бидат извор на нестабилност ако се намали динамиката на процесот“, потврди тој во својот последен извештај за Советот на безбедност, објавен во четвртокот.
Предупредувајќи дека радикалните групи би можеле да ја искористат ситуацијата, тој ја повика косовската влада да комуницира со јавноста и да продолжи со реформската агенда, која ги вклучува градењето на демократските институции, спроведувањето на малцинските права, создавањето на функционална економија и воспоставувањето на непристрасен правен систем.
(соопштение за печатот на ОН, Б92, УНМИК - 30/11/06)
