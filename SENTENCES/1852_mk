21/09/2004
Од Игор Јовановиќ за Southeast European Times во Белград - 21/09/04
Шефовите на српските, словенечките и хрватските железници минатиот месец во Белград потпишаа договор за пуштање во сообраќај на директен товарен воз, Сава Експрес, кој ќе се движи еднаш неделно на релација Белград-Загреб-Љубљана.
Прва фаза од големиот проект за поврзување на европските железници со Истанбул, планираната железничка линија беше поздравена како огромен потенцијал за подобрување на економската соработка во регионот.
Според словенечките официјални претставници возот претставува „еден од најважните чекори во воспоставувањето на европската железничка мрежа во товарниот сообраќај“.
Тој ќе поаѓа од Љубљана за Белград во среда и ќе се враќа во Љубљана во четврток -- значи, тоа ќе биде кружно патување од 14 часа.
Словенија и Хрватска се помеѓу земјите кои имаат активно учество во приватизацијата на српските претпријатија и товарниот воз се очекува да превезува големи количини стока.
Во изминатата година, вкупниот извоз од Словенија за Србија се зголеми за 75 отсто, додека увозот од Србија во Словенија се зголеми за 395 отсто.
Претставниците на трите железници предвидуваат дека повеќе од милион тони стока ќе биде транспортирана на оваа линија до крајот на годинава.
Во 2005 година Србија, Хрватска и Словенија очекуваат сообраќање на околу 1,5 милиони тони стока преку железницата.
Шефот на белградското железничко претпријатие ЖТП, Миленко Саранчиќ, објави дека новиот воз ќе биде пуштен на 1-ви октомври.
Другите два товарни воза би можеле да бидат воведени шест месеци подоцна, додаде тој.
Директорот на Хрватски железници, Томислав Млинариќ, изјави дека договорот има голема важност и ќе го поттикне користењето на железничките пруги во неговата земја.
Директорот на Словенечките железници, Блаж Миклашиќ, пак, рече дека воведувањето на секојдневно сообраќање на товарни возови би можело да се најде на агендата на разговорите следната година.
