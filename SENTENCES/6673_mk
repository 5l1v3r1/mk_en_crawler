06/07/2011
Паул Киокоју за Southeast European Times во Букурешт – 06.07.2011
Руското министерство за надворешни работи реагираше со негодување на својата интернет-страница на коментарите на романскиот претседател Трајан Басеску за Втората светска војна.
Во интервјуто емитувано на телевизија, Басеску рече дека се согласува со маршалот Јон Антонеску, кој му објавил војна на Советскиот Сојуз во 1941 година.
Претседателот додал дека и тој би го сторил истото.
„Русија е бесна поради скорешните забелешки на романскиот претседател Трајан Басеску дека да бил и тој самиот „на местото на маршал Јон Антонеску во 1941 година, би им наредил на романските војници да ја преминат реката Прут“ и да учествуваат во нападот на Хитлеровата Германија против СССР“, одговори Москва.
„Ваквата изјава, дадена згора на тоа на ден кога се одбележуваше 70-годишнината од започнувањето на Големата патриотска војна во која животот го изгубија 27 милиони наши луѓе, не може да се објасни“, беше кажано во официјалната изјава.
„Повеќе од очигледно е дека таквото бесрамно и наметливо фалење, во кое се оправдуваат фашистичките напади и се сквернави сеќавањето на милиони жртви на нацистите, е неприфатливо и треба соодветно да биде оценето од цивилизираната Европа“, гласеше заклучокот на изјавата.
Букурешт реагираше брзо и објави своја изјава, велејќи дека Романското министерство за надворешни работи смета дека е јазикот на Москва „сосем непригоден“.
Го осуди „користењето на коментари за настани од пред 70 години што биле трагични и за романскиот и за рускиот народ, а на кои им се дава политичка важност во сегашноста“.
„Сметаме дека треба да се покаат за таквата неоснована јавна реакција, а која содржеше неприфатливо насилен јазик и во која немаше детални информации и ниту минимална претходна интеракција на дипломатско ниво“, гласеше изјавата.
Басеску ги бранеше своите изјави велејќи дека „некои стануваат пречувствителни кога ќе се спомене историја“, и додаде дека Советскиот Сојуз „веќе не постои“.
Аргументираше дека е неговиот став во согласност со официјалниот став на земјата бидејќи романскиот парламент го осуди Рибенторп-Молотовиот пакт за ненапаѓање потпишан помеѓу СССР и Германија во август 1939 година.
Речиси 2 години подоцна, Германија го нападна Советскиот Сојуз.
Според аналитичарите, овој удар ги покажува тековните тензии во руско-романските односи.
„Претседателот Басеску во последните години се истакна со нагласено непријателска реторика против Русија, која ја игнорира и разликата во соодносот на двата актера“, рече за SETimes, Мариус Фратила, политички уредник на новинската служба „Агерпрес“.
„Дополнително, двете земји се конфронтираат на теренот на Република Молдавија, која стана комплициран крстопат за романските национални и историски тврдења и за руските интереси“, додаде Фратила.
Рече дека независно од овие тензии, реакцијата на Москва „ја премина вообичаената дипломатска рамка“.
„Руската реакција на изјавата на претседателот Басеску е претерана ако ги разгледаме историските факти:
договорот Рибенторп-Молотов и ултиматумот на СССР од 1939 година со кој се бараше Романија да ја отстапи Бесарабија“, изјави за SETimes Виктор Лупу, заменик на главниот уредник во дневникот на англиски јазик „Најн околок“.
Според него и изјавите на претседателот биле збунувачки.
„Изјавите на Трајан Басеску се далеку од критериумите на реалната политика.
Зошто би се ископувале теми стари преку седумдесет години?
Еден одговор би можел да биде...
бидејќи сака да ги истакне своите патриотски чувства поради тоа што му опаѓа секој ден популарноста“, рече Лупу.
По ладењето на билатералните односи во последните години, „по последнава епизода, можеме да кажеме дека се тие речиси замрзнати.
Москва е многу чувствителна за прашања околу Втората светска војна и не заборава лесно“, заклучи тој.
