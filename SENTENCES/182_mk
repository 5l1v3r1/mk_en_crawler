05/11/2007
Од Јоргос Анагностопулос за Southeast European Times во Атина – 05/11/07
Во неделата, 14-ти октомври, првата скулптура беше префрлена во новиот музеј Акропол.
За пренесување на ова ремек дело тешко 2,3 тона беа употребени три високобезбедносни крана.
Главни цели на оваа операција, која траеше 90 минути, беа прецизноста и безбедноста.
„Тоа е историски настан од големо значење“, рече грчкиот министер за култура Михалис Лиапис.
Тој го надгледуваше трансферот заедно со архитектот на новиот музеј, Бернард Шуми, 25 амбасадори од земјите-членки на ЕУ и голем број новинари.
Според очекувањата, преместувањето на сите артефакти треба да заврши во следните два до три месеци, во зависност од временските услови.
Температурата, ветерот и влажноста се мерат пред секој трансфер.
За време на обилни врнежи или силни ветрови процесот ќе биде прекинат.
Порозните артефакти нема да бидат преместувани во услови на екстремна влажност.
Три крана се користат за преместување на вкупно 4246 антиквитети, кои тежат 297 тона.
Скулптурите се поставени во специјално проектирани сандаци од дрво и метал исполнети со стиропор.
Секој ден се пренесуваат најмногу по 4 сандаци.
Проектот се реализра под надзор на главниот инженер Костас Замбас.
Дискусиите за изградба на нов музеј, кој ќе го замени постоечкиот изграден во 1865 година, започнаа пред повеќе децении.
Во 1989 година, поранешниот министер за култура Мелина Меркури објави меѓународен конкурс за проектирање на новиот објект, но проектот што беше избран никогаш не се реализира.
Во септември 2001 година се одржа нов конкурс.
Сантијаго Калатрава, наградениот шпански архитект, беше еден од членовите на жирито.
Проектот кој победи беше на Бернард Шуми, швајцарски архитект кој живее во Њујорк.
Новиот музеј се наоѓа во подножјето на Акропол и пружа директен поглед на Светата Карпа.
Тоа е стаклена конструкција на столбови на три нивоа и површина од 23 000 метри квадратни.
Околу 30 отсто од трошоците за изградба на музејот и транспорт на артефактите -- вкупно околу 129 милиони евра -- ќе ги обезбеди ЕУ.
Само преместувањето ќе чини околу 1,6 милиони евра, а антиквитетите се осигурани на 400 милиони евра.
Основата на музејот, која гледа на ископината Макријани, содржи современ изложбен простор и помошни простории.
На средното ниво, голема трапезоидна сала, се наоѓаат сите галерии од архаичниот период до Римското Царство.
Тука има и мултимедијален аудиториум, мезанин бар и ресторан со поглед на Акропол.
Конечно, на последното ниво се наоѓа галеријата Партенон.
Целата колекција ќе биде распоредена околу еден надворешен двор и покриена со врвна стаклена технологија.
Овој дизајн им овозможува на посетителите да ги проучуваат мермерите на Партенон додека истовремено ја гледаат нивната оригинална локација, самиот Акропол.
Распоредот внатре во галеријата е ист како во Партенон пред неколку века, така што посетителите имаат чувство како да се внатре во храмот.
Новиот музеј е најзначајната модерна конструкција која ќе биде изградена толку близу до Акропол, а проектот не помина без контроверзии.
Критичарите тврдат дека дизајнот е премногу современ за неговата околина.
„Некои луѓе рекоа дека тоа што Партенон нема дорски столбови претставува непочитување, но јас не сакам да го имитирам Партненон“, одговара Шуми.
„Мене ме интересира степенот на совршенство на моите градби и да ја вклопам архитектурата на почетокот од 21-от век на нејзин начин“.
Новиот музеј ќе биде целосно функционален во 2009 година.
Галеријата Партенон ќе биде отворена прва на почетокот од 2008 година, а потоа постепено ќе бидат отворени останатите галерии и изложби.
Многу Грци се надеваат дека овој модерен музеј ќе помогне за враќање на мермерите на Партенон кои сега се изложени во Британскиот Музеј.
Немањето на соодветен капацитет беше главна пречка во напорите тие да бидат вратени.
Грција сега се надева дека ќе започне нови преговори со Британија.
„Сите сме многу импресионирани од новиот музеј на Акропол“, рече претседателот на Меѓународната асоцијација за реунификација на скулптурите на Партенон Дејвид Хил.
„Тој претставува големо богатство за Грција и најдобар аргумент за враќање на мермерите на Партенон“.
Мермерите кои недостасуваат, познати и како Елгинови мермери, некогаш го красеа Партенон и другите делови на Акропол -- тие претставуваат повеќе од половина од преостанатите скулптурни декорации на ова место.
Префрлени на почетокот од 19-от век, нивното враќање е значајно прашање за сите грчки влади.
Меѓу мермерите се наоѓаат 75 метри од бордурата на Партенон (од првобитните 160 метри), 15 метопи (од првобитните 92) земени од јужната страна на Партенон и 17 фигури од источниот и западниот корниз.
Покрај тоа, колекцијата содржи и една каријатида од Ерехтеон (од првобитните шест), четири камени плочи од бордурата на Храмот на Атина Нике и архитектонски делови од Партенон, Пропилаја, Ерехтеон и храмот на Атина Нике.
Во новиот музеј, просторот каде би требало да се наоѓаат мермерите кои недостасуваат ќе биде оставен празен наместо да се пополни со лиени замени.
„Начинот на кој ќе ги прикажеме мермерите ќе биде протест за нивно враќање“, вели професорот Димитрис Пандермалис, претседател на Организацијата за изградба на новиот музеј на Акропол“.
