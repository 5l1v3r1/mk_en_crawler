01/02/2007
(Блиц - 01/02/07;
AП, ДПА, АКИ, УПИ, Бета, Б92 - 31/01/07)
Со започнувањето на разговорите за владината коалиција во Србија, владејачката Демократска партија на Србија (ДСС), во средата (31-ви јануари) ги објави условите поврзани со Косово, под кои таа ќе се согласи да влезе во следната влада на земјата.
Во платформата, испратена до српските медиуми од страна на ДСС и нејзиниот коалициски партнер на парламентарните избори на 21-ви јануари, партијата Нова Србија (НС), се инсистира на тоа дека новата влада треба зачувувањето на територијалниот интегритет на земјата да го направи своја „прва уставна обврска“.
ДСС му го предаде документот на претседателот Борис Тадиќ во вторникот, за време на тековните консултации за формирање на владејачката коалиција.
ДСС јавно го изнесе својот став два дена пред посетата на специјалниот претставник на ОН Марти Ахтисари на Белград в петок, кога тој ќе го претстави својот предлог за решение на прашањето на статусот на Косово.
И покрај тоа што не се објавени детали во врска со планот на Ахтисари.
според широкото очекување, истиот ќе даде мапа со насоки која ќе го отвори патот за евентуалната државотворност на Косово.
Предлогот, кој ќе претрпи измени, наводно ќе им овозможи на одделни земји да го признаат Косово како суверена држава, ако тие го сакаат тоа.
„Секоја земја што ќе одлучи да ја признае независноста (на Косово) мора да знае дека тоа ќе резултира со сериозни последици по нејзините односи со Србија“, белградската агенција Бета ја цитираше платформата на ДСС-НС.
Предлогот на Ахтисари, наводно, ќе му овозможи на Косово да аплицира за членство во меѓународните организации, како што се ОН, ЕУ, Светската банка и ММФ.
„Во случај која било земја или меѓународна организација да одлучи да ја признае независноста на Косово и Метохија, српската влада ќе ги информира владите на сите меѓународни признаени земји дека ја осудува таквата одлука како нелегална, незаконска и наважечка“, се вели во платформата на ДСС-НС.
Истата ги предупредува земјите-членки на НАТО дека ако некоја од нив го признае Косово како независна држава, тоа ќе доведе до сериозно влошување на односите“ помеѓу Србија и Алијансата.
Посматрачите велат дека овој потег на партијата ДСС на премиерот Воислав Коштуница, ги намалува шансите за формирање на проевропска владејачка коалиција помеѓу демократските сили во земјата.
Коалицијата ДСС-НС беше трета на изборите во Србија, освојувајќи 47 места.
Овие резултати му дадоа на Коштуница важна улога во формирањето на новата влада.
Неговата коалиција може да ги здружи силите или со ултранационалистичката Српска радикална партија (СРС), која освои најголем број на гласови или со Демократската партија (ДС) на Тадиќ, која беше втора.
Условите што ги постави партијата на Коштуница го доближуваат нејзиниот став во врска со Косово до оној на СРС.
И покрај тоа што ДС и партијата на поранешниот министер за финансии Млаѓан Динкиќ, Г17 Плус, исто така, изразија противење на тоа Косово да стане независно, двете покажаа поголема флексибилност околу ова прашање.
Единствена српска партија која отворено ја поддржува независноста на Косово е Либерал-демократската партија на поранешниот заменик-премиер Чедомир Јовановиќ.
