21/08/2006
Од Марина Стојановска за Southeast European Times во Скопје – 21/08/06
Петтата годишнина од Охридскиот рамковен договор, документот кој го прекина вооружениот конфликт во Македонија во 2001 година, беше официјално прославена во четвртокот (17-ти август) на приемот што го одржа претседателот Бранко Црвенковски.
Претставници на политичките партии и дипломатскиот кор во земјата, меѓу кои и американскиот амбасадор во Македонија, Џилијан Миловановиќ, и претставникот на ЕУ, Ерван Фуере, присуствуваа на церемонијата во претседателската вила „Билјана“ во Охрид.
„Тешки и одговорни одлуки мораше да се донесат во 2001 година“, им рече Црвенковски на присутните. 
„Затоа го ставив мојот потпис со чиста совест. 
Честопати се истакнува тезата дека Охридскиот договор ни беше наметнат од страна на меѓународните фактори. 
Војна може да биде увезена од надвор, но не и траен и стабилен мир. 
Мирот мора да биде извор на искрена волја на граѓаните и политичките елити во самата држава.“
Не може да има успешна економија без политичка стабилност, не може да има нови инвестиции и работни места во услови на етнички тензии и недовреба, рече претседателот. 
Заблагодарувајќи им се на сите што директно или индиректно учествуваа во потпишувањето на Рамковниот договор, тој го истакна придонесот на починатиот претседател Борис Трајковски, под чие покровителство беше потпишан договорот.
Шефот за безбедност на ЕУ, Хавиер Солана, кој беше директно инволвиран во потпишувањето, даде оценка за значењето на договорот.
„Она што почна како рамка и мит, стана безбеден и стабилен динамичен процес, кој ја води земјата во Европа. 
Истиот дух на компромис и политички елан помеѓу власта и опозицијата беше овозможен со спроведувањето на Охридскиот договор до ден денес. 
Изминатите пет години ја покажаа способноста на народот и нивните политички претставници да ги надминат поделбите и да работат на заедничката европска иднина преку отворен политички дијалог“, рече Солана.
Рамковниот договор стави крај на неколкумесечните борби во Македонија, помеѓу владата и бунтовниците од етничките Албанци. 
И покрај тоа што беше официјално потпишан во Скопје на 13-ти август 2001 година, договорот симболично беше наречен Охридски договор бидејќи преговорите што водеа до него се одржуваа во Охрид.
Следеше серија уставни и правни амандмани. 
Покрај тоа, беше направена нова територијална поделба и „Бадинтеровото правило“ -- според кое одлуките на мнозинството мора да ги потврди малцинството -- беше воведено за некои закони.
Охридскиот договор, исто така, вклучува и нов закон за знамињата на заедниците и принципот на правична застапеност на заедниците во државната администрација, полицијата и армијата. 
Две други барања -- за јазиците и за полицијата -- сé уште не се спроведени.
