28/08/2009
Економијата на Aлбанија малку заздраве во второто тримесечје од оваа година, објави во средата (26-ти август) гувернерот на Централната банка Адријан Фулани.
„Имаме малку расположливи статистички податоци за реалната економија, но регистриравме одредени подобрувања во бизнис климата во второто тримесечје, по големиот пад во првото тримесечје“, изјави Фулани за Тирана прес, но предупреди дека економските показатели се сé уште пониски од историскиот просек.
Косовo е подготвено да аплицира за членство во СТО, објави министерот за трговија и индустрија, Љутфи Жарку, во понеделникот (24-ти август).
Тој додаде дека сé уште нема да биде преземен тој чекор, бидејќи владата чека попогоден момент.
Американскиот производител на автомобили Форд во вторникот (25-ти август) објави дека ќе почне со производство во својата нова фабрика во Крајова во Романијa на 8-ми септември.
Форд минатата година ја купи поранешната производствена фабрика на Даеву.
Фабриката се очекува да произведува околу 300.000 возила годишно.
Општина Крагујевац во Србијa во неделата (23-ти август) потврди дека формираше зона на слободна трговија со италијанскиот Фиат.
Заменик-градоначалникот на Крагуевац Небојша Здравковиќ рече дека општинското собрание се очекува да го одобри планот во септември и потоа да ги договори деталите со Фиат, во текот на следните два месеци.
ПепсиАмерикас во понеделникот (24-ти август) објави дека ќе инвестира 105 милиони евра во фабрика за производство на шишиња во Романијa.
Фабриката се наоѓа западно од Букурешт и се очекува да биде отворена на 1-ви септември.
Сараевскиот општински суд во средата (26-ти август) им одреди парична казна на две банки во Босна и Херцеговинa (БиХ), за унилатерални нелегални зголемувања на кредитните стапки.
Судот й нареди на Уни Кредит банка да плати казна од 10.000 евра, а на Рафајзен 1.800 евра, по неколку поплаки за манипулативно зголемување на кредитните стапки од страна на клиентите.
Судот отвори околу 200 слични случаи против десет банки што работат во земјата.
Во вторникот (25-ти август) беше отворена бродска линија помеѓу Триполи, Либија, и Фамагуста, Кипар.
Бродот може да пренесува до 200 луѓе, а патувањето ќе трае шест часа.
(Разни извори – 21/08/09-28/08/09)
