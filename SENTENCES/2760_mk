04/01/2006
Од Алан Чове за Southeast European Times во Истанбул -- 04/01/06
Странските инвестиции во Турција забележително се зголемија во текот на 2005 година.
Кредитниот рејтинг на земјата покажа нагорен тренд, додека аналитичарите зборуваа за „економско чудо“ во земјата која само пред половина деценија беше во криза.
Двете кули високи 150 метри што се градат во Истанбул претставуваат моќен симбол на обновениот интерес кај странските инвеститори.
Проектот познат како „Кули Дубаи“ претставува резултат на договорот помеѓу истанбулската општина и меѓународното претставништво на „Дубаи холдинг“, „Дубаи интернешнал пропертис“, преку кој 5 милијарди американски долари капитал од заливските земји ќе се влеат во Турција во текот на следните четири години.
Договорот беше постигнат набргу откако турскиот премиер Реџеп Тајип Ердоган ги посети Обединетите Арапски Емирати во октомври.
Тоа се случи по одлуката на ЕУ за почеток на преговорите за пристап со Турција.
Според аналитичарите, изгледите Турција да стане прва муслиманска земја во ЕУ предизвика огромен интерес кај арапските инвеститори.
Кулите Дубаи ќе бидат комплекс со повеќекратна намена, во чиј состав ќе има еден хотел со пет ѕвездички, луксузни станови, продавници и канцеларии по цена од 500 милиони американски долари.
„Дубаи интернешанел пропертис“ ќе добие 80 отсто од проценетата вредност, додека општината ќе ги земе преостанатите 20 отсто -- максимумот дозволен со регулативите утврдени од страна на Одборот на пазарот на капитал.
„Ако бидат завршени според планираното, кулите ќе бидат највисоки во Истанбул“, објасни градоначалникот Кадир Топбас на заедничката прес-конференција со извршниот претседател на „Дубаи Холдинг“, Мохамед ал Гергави.
„Идните проекти ќе помогнат Истанбул да се исчисти од своите руинирани сиромашни квартови и, исто така, ќе помогнат градбите да бидат поотпорни на земјотреси“, додаде тој.
Ал Гергави, од своја страна, ја поздрави „зголемената политичка и економска стабилност“ на Турција, за која рече дека му овозможи на Истанбул да биде платформа за голем развој на недвижностите.
„Ние ги анализираме глобалните пазари и трендовите и турската економија сé повеќе се зајакнува.
Нашиот избор на Турција за еден ваков проект ја одразува нашата доверба во растечкиот потенцијал на турската економија и нејзината позиција како стратешки меѓународен центар за бизнисот, трговијата и туризмот“, рече Ал Гергави, додавајќи дека „Дубаи Холдинг“ веќе е во процес на наоѓање на други потенцијални проекти.
