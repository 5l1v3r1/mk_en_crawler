26/11/2008
Од Енвеса Хоџиќ-Ковач за Southeast European Times во Сараевo – 26/11/08
Во тек е меѓународна петиција за зачувување на пештедата Вјетреница од блискиот економски развој.
Иницијативата започна со вклучувањето на Спелеолошкото здружение на Босна и Херцеговина (БиХ) „Вјетреница-Попово поље“, Меѓународното здружение за подземна биологија (СИБИОС), Меѓународниот сојуз за зачувување на природата (ИУЦН), и Светската комисија за заштитени области-работна група за пештери и карстови.
Пештерата Вјетреница -- или Пештера на ветровите -- сместена во карстните области на јужните Динарски Алпи, е најголем пештерски систем во БиХ и се смета за подземна пештера со најголем биодиверзитет во светот.
Влезот на пештерата е во близина на селотот Завала (општина Равно) во јужна Херцеговина.
Познатата должина на пештерата е 6 километри, вклучително и 2,5 километри долгиот главен тунел, макар што геолозите шпекулираат дека Вјетреница можеби се протега уште 10-15 километри до Јадранското Море.
Само 20 пештери во светот имаат повеќе од 20 животински видови.
Вјетреница е позната по својот пештерски живот, кој вклучува 85 видови троглобионти (кои живеат во пештерите) и стигобионти (кои живеат во подводните пештери), на кои им конкурираат само Постоинска Јама во Слобенија и значително ги надминуваат оние во пештерата Мамот во американската држава Кентаки, пештера на Светскара листа на наследство.
Вјетреница содржи пространи ходници и шуплини, во кои има бројни езера и водопади и целогодишни и сезонски потоци.
Најдолгото езеро, Велико Језеро, е долго 180 метри.
Пештерата изобилува со сталактити, калцитни наслаги, драперии и каскади.
Палеонтолозите досега пронајдоа остатоци од осум фосилизирани животни во Вјетреница.
Во 1950 година Вјетреница доби заштита како споменик на природата, и беше внесена на листата на Смарагдна мрежа области од специјален интерес за конзервација.
Националната комисија за УНЕСКО на БиХ препорача нејзино вклучување двапати (2004 и 2007 година) во листата на УНЕСКО на светското наследство.
„Иднината на Вјетреница во долината Попово Поље е сериозно загрозена.
Ние би сакале да ги предупредиме властите во БиХ дека земјата најверојатно ќе го загуби својот најскапоцен и светски познат бисер на природното наследство“, велат Борис Скет, претседател на СИБИОС, и Елери Хамилтон-Смит, претседателот на работната група на ИУЦН, во писмото упатено до градоначалникот на Равно на 30-ти јули.
Меѓународната петиција ги повикува властите во БиХ да ги исполнат своите меѓународни обврски и да ја заштитат природата во БиХ.
Таа, исто така, бара од нив да прекинат со индустриските активности во областа на Вјетреница, како што се експлоатацијата на камен, пумпањето вода во пештерата и употребата на хемикалии на површината на пештерата.
Организаторите на петицијата дополнително бараат од властите да се консултираат со квалификувани институции пред да започнат какви било туристички иницијативи во областа на пештерата, со цел да се зачува овој многу чувствителен и уникатен екосистем.
