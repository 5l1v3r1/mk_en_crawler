30/01/2009
(Еурополитикс, Nine O'clock - 30/01/09;
Eвропска комисија, Ројтерс, Хотњус, Финансиарул, СНА - 29/01/09;
Dnevnik.bg - 27/01/09)
Европската комисија (ЕК) во четвртокот (29-ти јануари) објави дека започнува прекршочна постапка против Романија поради сериозни прекршувања на независноста на својата телеком регулаторна комисија.
Во август минатата година романската влада го разреши Дан Георгеску, претседател на Националната регулаторна комисија за комуникации и ИТ (АНРЦТИ).
Следниот месец букурешкиот Апелационен суд ја поништи оваа одлука.
Наместо да ја спроведе судската одлука и да го врати Георгеску на позицијата, владата веднаш усвои итен акт за реструктуирање на институцијата.
АНРЦТИ беше преименувана во Националната комисија за комуникации (АНК) и Ливиу Нисторан беше назначен за претседател на телото, кое го регулира пазарот вреден 7 милијарди евра, или 8 отсто од БДП.
Комесарот за телекомуникации на ЕУ, Вивиен Рединг, веднаш го предупреди Букурешт дека овој потег претставува сериозно прекршување на независноста на националната регулаторна комисија, подвлекувајќи го принципот на телеком рамковните регулативи на ЕК.
„Независните национални регулаторни комисии се стожерот на телекомуникациските правила на ЕУ и затоа се од суштинска важност за правичната регулатива на европскиот единствен телеком пазар“, се цитира комесарот на ЕК во изјава од четвртокот.
Таа, исто така, изрази загриженост што владата на една членка на ЕУ одлучила да поништи судска пресуда, особено поради тоа што ова не се случува за првпат во Романија.
„Ова е спротивно на телеком регулативите на ЕУ и го доведува во прашање самиот принцип на владеење на правото, на кој се заснова ЕУ“, истакна Рединг.
Таа го повика Букурешт да преземе итни дејства за усогласување на телеком регулативите со правото на ЕУ и осигурување на стабилноста и независноста на националната телеком регулаторна комисија.
„За нас, прашањето не е оваа или онаа личност, туку да се најдат долгорочни, стабилни решенија за обезбедување независност на кој и да се најде на чело на регулаторната комисија“, истакна комесарот.
Бугарската телеком регулаторна комисија, исто така, беше на удар во четвртокот.
Рединг испрати писмо до Регулаторната комисија за комуникации (ЦРЦ) во Софија, во кое ја повикува брзо да ги намали цени за завршување на мобилните услуги.
Со висина од 15.09 евроценти на минута во 2008 година, цените за завршување на мобилните услуги, или она што операторите го наплаќаат за поврзување на повикот на корисник на друг оператор, се највисоки во најсиромашната земја на ЕУ, и се многу над просекот од 8,7 евроценти на минута за блокот од 27 земји.
Со оглед на тоа што овие цени се вклучени во телефонските сметки на сите и на крајот ги плаќа корисникот што се јавува, бугарските претплатници се принудени да плаќаат и повисоки сметки.
„За корисниците да имаат корист од пониските цени на повиците на мобилните телефони, најважно е трошоците за комплетните мобилните услуги на завршување да бидат поставени на ниво на трошокот на ефикасен оператор, а не повисоко“, вели Рединг во своето писмо до ЦРЦ.
ЕК, исто така, побара од бугарскиот регулатор да не дискриминира кога го утврдува нивото на цените на завршување помеѓу фиксните и мобилните мрежи и да применува симетрични цени за повиците за завршување, без оглед дали потекнуваат од фиксни или мобилни телефони.
Коментирајќи во врска со плановите на ЦРЦ за намалување на нивото на цените за завршување на мобилните услуги на 7,6 евроценти за минута во 2010 година, ЕК вели дека тоа повторно ќе биде повисоко од сегашните цени во седум членки на ЕУ, кои се движат од 2,01 евроцент за минута во Кипар до 6,85 евроценти во Франција.
Таа, исто така, истакнува дека францускиот регулатор размислува за намалување на цените за завршување на мобилните услуги на меѓу 1 до 2 евроценти за минута, што на крајот би требало да го применат сите мобилни оператори во земјата.
