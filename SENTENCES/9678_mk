19/12/2012
Младен Драгојловиќ за Southeast European Times во Бања Лука -- 11.12.12
Петардите, огнометите и другите пиротехнички средства се дел од празничните прослави низ целиот регион веќе две децении, и покрај фактот што бројот на повреди како резултат на злоупотребата на овие средства расте секоја година.
За време на празниците во 2011 година беа повредени повеќе од 50 луѓе во Хрватска, Србија, Босна и Херцеговина (БиХ) и Црна Гора.
Еден од факторите што придонесува за несреќите е тоа што многу од средствата се шверцуваат во земјите, заобиколувајќи ги безбедносните контроли. 
Како што расте бројот на повредите, така расте и продажбата на пиротехничките материјали на црниот пазар.
„Во текот на изминатите неколку години нашата [продажба остана] иста, нема зголемување. 
Во исто време забележуваме сè повеќе петарди и други вакви средства на улиците. 
Црниот пазар го убива нашиот бизнис“, рече за SETimesБилјана Дивљак, косопственичка на продавница за пиротехнички средства во Бања Лука..
Таа рече дека цените во законските продавници се повисоки од оние на улиците, но легитимните пиротехнички средства што се продаваат во продавниците доаѓаат со потребната потврда за безбедност.
Според управата за индиректно оданочување на БиХ, црниот пазар забрзано расте. 
Даночните власти во 2009 година конфискувале пиротехнички средства во вредност од 2.600 евра. 
Оваа година таа сума се зголеми на 10.000 евра.
„Вредноста на увезените пиротехнички средства оваа година изнесува близу еден милион евра. 
Царинските власти конфискуваа мали суми од овие средства во приватни возила. 
Повеќето средства се увезени, легално или нелегално, од Кина и од Хрватска“, рече за SETimesРатко Ковачевиќ, портпарол на управата.
Полицијата во регионот секоја година спроведува акции за пресекување на продажбата на црниот пазар. 
Некои од иницијативите, кои започнаа на средината од декември, вклучуваат едукација за опасноста од незаконските пиротехнички средства и конфискување на незаконски увезените средства.
Иван Заров, од српското Министерство за внатрешни работи, минатата недела рече дека полицијата ќе ги зголеми контролите оваа година. 
Тој рече дека најниската казна за нелегално поседување и трговија со пиротехнички средства во оваа земја изнесува околу 500 евра.
„Во изминатите пет години полицијата конфискуваше милиони средства во периодот на новогодишните и божиќните празници“, рече Заров заSETimes.
Во Република Српска, полицијата ги потсети граѓани дека употребата на овие средства е забранета на јавни места и апелираше до граѓаните да го почитуваат законот како дел од нивната кампања „Петардите не се играчка“.
Игор Црнчевиќ продава пиротехнички средства во Бања Лука со години. 
Тој продавал нелегални средства, но зголемените мерки на полицијата му го отежнаа истото.
„Полициските инспектори се на пазар секој ден. 
Кога ќе најдат некој како продава ваква стока, му ја конфискуваат и го казнуваат продавачот со високи казни“, рече Црнчевиќ за SETimes.
