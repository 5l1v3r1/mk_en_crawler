26/09/2011
(Софиска новинска агенција, Dnevnik.bg, Сега, Стандард, Ал Џезеира - 26.09.11; Софија еkо, Софиска новинска агенција, Dnevnik.bg, Медиапул, Труд, 24 Часа, Ројтерс, ДПА, Телеграф, ВОА - 25.09.11)
Нема да се дозволи неказнетоста да продолжи во Бугарија, рече премиерот Бојко Борисов во понеделникот (26-ти септември), по бранот протести во земјата, по убиството на еден бугарски тинејџер од лица поврзани со озлогласениот ромски „бос“.
Ангел Петров (19) од селото Катуница, 20 километри југоисточно од вториот по големина бугарски град Пловдив, беше прегазен и убиен од минибус додека го шетал своето куче во петокот вечер. 
Возачот, соработник на самопрогласениот ромски крал Кирил Рашков, наречен „Цар Киро“, избега од местото на настанот.
Инцидентот доведе до масовен протест пред големиот резиденцијален комплекс на Рашков во селото од 2.300 жители. 
Истиот продолжи следниот ден, поттикнувајќи ги властите да распоредат повеќе од 200 полицајци и жандарми во селото. 
Протестите се претворија во насилство доцна во саботата, откако неколку стотици фудбалски навивачи, повеќето од Пловдив, се приклучија на митингот.
Павел Толев (16), пријател на Петров, колабираше за време на протестите и почина набргу потоа, поради откажување на срцето, со што стана втора жртва од тензиите во селото во рок од два дена.
Негирајќи ги извештаите на медиумите, кои ситуацијата ја опишаа како „меѓуетнички судири“, жителите на Катуница потврдија изминатиот викенд дека нивните протести се само против Рашков и неговиот клан, а не против другите членови на ромската заедница.
Тие бараа протерување на семејството на „Цар Киро“ од селото, тврдејќи дека со години се тероризирани и дека им се заканувале членови на кланот, и дека властите се оглушуваат на нивните поплаки. 
Неколку луѓе рекоа дека примиле смртни закани од луѓе блиски до Рашков. 
Ниту Ромите во селото немаат подобар третман и се плашат од газдата, рекоа тие.
Некои ги обвинуваат полициските власти дека го штитат Рашков, чие семејство беше избркано од селото од страна на полицијата во саботата.
Негирајќи ги тие наводи, главниот секретар на Министерството за внатрешни работи, Калин Георгиев, истакна на прес-конференцијата во неделата во Пловдив дека полицијата го штитела јавниот ред и дека би дејствувале исто против кои било бунтовници, без оглед на нивното етнично потекло.
„Полицијата ги третира сите подеднакво, без да фаворизира некој на етничка или социјална основа“, рече Георгиев, истакнувајќи дека вкупно 127 учесници на немирите во саботата се уапсени и дека 28 од нив се веќе обвинети.
Возачот на минибусот, 55-годишен маж идентификуван само со иницијалите Ц.Ј. 
е уапсен, соошти Георгиев. 
Тој вели дека осомничениот накусо избегал во Турција по инцидентот, и бил уапсен на границата во саботата вечер, додека се обидувал да се врати дома. 
Обвинителите подигнаа обвинение за убиство со предумисла во автомобилска несреќа, казниво со 10 до 20 години затвор.
Во меѓувреме, полицијата го засили присуството во две резиденцијални области каде што живеат Роми во Пловдив, за да спречи потенцијални судири по протестот во градот против убијците на Петров во неделата. 
Помал протест се одржа и во Софија.
„Не е важно дали се сакаме меѓусебно или не -- ние ќе мораме да живееме заедно и нема друга алтернатива“, рече Борисов во телевизиското интервју за софискиот приватен телевизиски канал бТВ во понеделникот изутрина, коментирајќи за настаните во Катуница.
Бугарските медиуми во саботата објавија дека обвинителството започнува истрага против т.н. 
„Цар Киро“ со цел утврдување на потеклото на неговото богатство.
Рашков (69) беше осуден неколкупати за нелегална надворешна трговија и трансакции со злато од страна на комунистичкиот режим во Бугарија пред 1990-тите.
Во интервјуто од понеделникот Борисов рече дека истрагата против ромскиот „бос“ започна пред околу десет години, како и дека цел на истата се уште десет лица.
„,Цар Киро’“ нема да продолжи да живее на начин на кој го правеше тоа во последниве 22 години“, рече премиерот.
