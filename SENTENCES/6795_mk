30/10/2012
Енди Дабилис за Southeast European Times во Атина -- 30.10.12
Грчкиот истражен новинар кој го објави списокот од 2.059 луѓе со 1,5 милијарди евра во депозити во швајцарска банка, кои се држеле во тајност од страна на владата, вели дека неговото апсење заради кршење на локалните закони за приватност, претставува политички обид да се скрие вистината од Грците кои се соочуваат со бранови мерки на штедење.
„Наместо апсење на даночните затајувачи и министрите кои го имале списокот во своите раце, тие се обидуваат да ја скријат вистината и да ja задушат слободата на печатот“, рече Костас Ваксеванис, кој го објави списокот на својата веб-страница Хот Док, откако се појави пред судот во неделата (29-ти октомври) и беше ослободен.
Неговото судење е закажано за во четврток, што претставува брзо дејство без преседан на владата, која ги остава судењата за даночните затајувачи да се влечат по една деценија или повеќе во некои случаи.
Ваксеванис рече дека неговиот список е ист со оној кој содржи 1.991 име, кој беше за првпат предаден од тогашната француска министерка за финансии Кристин Легард -- сега директорка на ММФ -- во 2010 година на тогашниот министер за финансии Јоргос Папаконстантину, кој неодамна рече дека истиот бил загубен.
Тоа го иницираше френетичниот обид на актуелниот министер за финансии, Јанис Стурнарас, кој е на интензивни преговори со Тројката ЕУ-ММФ-ЕЦБ во врска со пакетот од 13,5 милијарди евра во вид на кратење на трошоците и даночни зголемувања, да го пронајде. 
Наследникот на Папаконстантину, Евангелос Венизелос, сега шеф на социјалистите на ПАСОК, еден од коалициските партнери на премиерот Антонис Самарас, даде верзија на УСБ мемориска картичка.
Но, погрешното постапување го поттикна грчкиот Врховен суд да одреди обвинител кој ќе утврди зошто ниту Папаконстантину, ниту Венизелос -- и двата претходни шефови на одделите за финансиски криминал -- не извршиле проверка за потенцијални даночни измами кои ја чинеле земјата 50 милијарди евра во вид на изгубени приходи.
Сега мерките на штедење се повторно првенствено насочени кон работниците, пензионерите и сиромашните и Грците се лути што даночните затајувачи ја избегнуваат жртвата, додека многумина сметаат дека владата и бизнис менаџерите се во сојуз за да се штитат едни со други.
Меѓу имињата на списокот е и братот на поранешниот премиер Јоргос Папандреу, политичари, еден советник на сегашниот премиер Антонис Самарас, добро познати бизнисмени, новинари, лекари, адвокати и инженери, актери и државни службеници -- од кои некои работат во Министерството за финансии. 
Но, имињата, исто така, вклучуваат студенти, пензионери и домаќинки.
Владата не потврди дали имињата се истите како оние од Списокот на Лагард, а Ваксеванис рече дека оние со депозити во женевската филијала на ХСБЦ не треба да се сметаат за даночни затајувачи. 
Но, како што рече тој, владата требаше да испита и да открие дали некои од нив не ги пријавиле своите сметки и не платиле данок за истите.
Венизелос, уставен адвокат, рече дека поради тоа што информациите првиот пат дошле од цеде украдено од вработен во банката, тој не можел да ги употреби, но Лагард рече дека другите земји го прават тоа.
„Она што Венизелос го направи е прилично деликатно, бидејќи тој нема право да објавува таков вид лични податоци“, рече заSETimesЈоргос Цогопулос, истражувач во Грчката фондација за европска и надворешна политика. 
Ваксеванис рече дека со оглед на тоа што тој не ги вклучил сумите на депозитите, не го ни прекршил законот.
„Претходните министри за финансии не се фокусираа на истрагата за тоа до кој степен луѓето можеби биле вклучени во даночно затајување и сега можеби е премногу доцна“, рече Цогопулос. 
„Тие сакале да го стават списокот во фиока и да не направат ништо во врска со тоа бидејќи тоа им создавало главоболка.“
Грчкото претставништво на Новинари без граници издаде изјава во која се вели дека Ваксеванис е неправично гонет. 
„Притисокот создаден со апсењето на еден новинар е очигледно непропорционален. 
Оваа процедура само охрабрува прекумерно прикривање“, се вели во истата.
Хараламбос Царданидис, кој управува со атинскиот Институт за меѓународни економски односи, рече дека Грците кои ги кријат парите на сметки во странство и странски банки без да ги оданочуваат, им наштетуваат на напорите на земјата да се поправи.
Но, иако тој ја обвини владата за тоа што не го проверила списокот, тој рече дека Ваксеванис не требаше да го објави. 
„Луѓето кои се јавуваат на истиот не се обидуваат, по дефиниција, да ги избегнат даноците или да перат црни пари“, рече тој заSETimes. 
„Но, даночните власти сега треба да ги проверат изјавите за имотната состојба и да видат дали луѓето може да ги оправдаат своите приходи.“
Владата на конзервативниот водач на партијата Нова демократија, Самарас, мора да постигне договор со Тројката -- која го притиска да ги гони даночните затајувачи -- во врска со буџетскиот план за периодот 2013-2014 година, за да може траншата од 31,1 милијарди евра да се ослободи. 
Самарас рече дека владата, во спротивно, ќе остане без пари до 16-ти ноември.
