16/10/2009
Од Ајхан Шимшек за Southeast European Times -- 16/10/09
Симболички важниот фудбалски натпревар меѓу Турција и Ерменија во средата (14-ти октомври) ги подгреа надежите за нормализирање на односите меѓу двата соседи.
Ерменскиот претседател Серж Саргсјан беше во историска прва посета на Турција, на покана од турскиот колега Абдула Ѓул, и двајцата го следеа натпреварот еден до друг, разговарајќи во текот на играта.
Посетата на Саргсјан уследи четири дена по потпишувањето во Цирих на историските договори меѓу двете земји, со цел воспоставување дипломатски односи и отворање на границата. 
Двата протокола, потпишани од турскиот министер за надворешни работи, Ахмет Давутоглу, и неговиот ерменски колега Едвард Налбандијан, претставуваат први билатерални договори меѓу двата соседи во последниве 88 години.
„Фудбалската“ средба меѓу Саргсјан и Ѓул локалните медиуми ја протолкуваа како знак за понатамошното затоплување на односите меѓу двете земји и зголемената доверба во процесот.
Тензиите беа зголемени пред и за време на натпреварот во Бурса, поранешен главен град на Отоманската империја. 
Властите стравуваа од протести или насилство од страна на ултранационалистите или хулиганите. 
Силното обезбедување спречи евентуални големи проблеми пред или по натпреварот, на кој Турција победи со 2:0.
Обновувањето на односите меѓу двете земји наиде на противење кај националистите во двете земји -- особено Ерменија. 
Саргсјан беше под силен притисок да не оди во посета на Турција и да не иницира процес на нормализација.
Во Турција, владата е изложена на силни критики од страна на опозицијата заради изневерувањето на силниот сојузник Азербејџан. 
Азербејџанскиот регион Карабах е под ерменска окупација од 1993 година. 
Како одговор на ова, Турција ја затвори својата граница со Ерменија, во знак на пдодршка за Азербејџан.
Анкара долго време инсистира на тоа дека откако Ерменија ќе се придвижи кон решение во Карабах, ќе ја отвори границата со својот североисточен сосед.
Но, протоколите потпишани во Цирих на 10-ти октомври, предвидуваат воспоставување дипломатски односи и отворање на границата без какво било директно споменување на Карабах. 
Ерменија инсистира на тоа дека нејзините врски со Турција не се поврзани со нејзиниот конфликт со Азербејџан.
Турскиот премиер Реџеп Тајип Ердоган оваа недела посочи дека повторно ќе има напредок кон решението во Карабах за да се загарантира реализација на потпишаните договори со Ерменија.
Договорите мора да бидат ратификувани од парламентите на двете земји пред да стапат на сила.
