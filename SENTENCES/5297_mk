29/04/2010
Од Пол Чикои за Southeast European Times во Букурешт -- 29/04/10
Пред неколку недели, Романија, Грузија и Азербејџан, потпишаа меморандум во Букурешт, кој ги постави основите за еден голем проект кој ќе го загарантира транспортот на каспискиот гас за пазарот на ЕУ.
Наречен проект АГРИ (Азербејџан, Грузија, Романија Интерконекција), истиот има за цел диверзификација на транзитните правци со намалување на зависноста од рускиот гас.
Меморандумот беше потпишан од Адријан Видеану, романскиот министер за економија, трговија и бизнис средина; азербејџанскиот министер за индустрија и енергија, Натиг Алијев, и грузискиот министер за енергија, Александар Кетагури.
Потпишувањето на меморандумот уследи по една година трилатерални преговори. 
Потписниците се согласија за основање проектно претпријатие со седиште во Букурешт, кое ќе ја надгледува физибилити студијата, последен чекор што треба да се преземе пред да започне изградбата.
Азербејџанскиот гас ќе се поминува низ Грузија и Романија пред да биде доставен до потрошувачите во ЕУ. 
Според меморандумот, гасот ќе биде најпрво пренесен до пристаништето Кулеви на брегот од грузиското Црно Море. 
Таму, истиот ќе биде растечнет пред да биде пренесен до романското пристаниште Констанца и дистрибуиран до европскиот пазар преку националниот гасоводен систем.
„АГРИ нема да го замени Набуко, туку ќе биде дополнување на Набуко“, рече Видеану. 
„Романија ќе инсистира на тоа АГРИ да биде ставен на приоритетната листа на ЕУ на енергетски коридори.“
Видеану објасни дека АГРИ -- кој моментно се оценува на 2 до 4 милијарди евра -- е најбрз и најефикасен проект на транспорт на гас во изградба долж јужниот европски коридор. 
Тој додаде дека проектот би можел да се финализира пред Набуко бидејќи нема политички бариери за неговото завршување.
Азербејџанскиот колега на Видеану рече дека потпишувањето на меморандумот претставува „историски настан“. 
„Тоа е проект важен за сите држави околу Црното Море“, рече Алијев.
Романскиот претседател Трајан Башеску го окарактеризира потпишувањето како „голем чекор за секоја од трите држави подеднакво, но и за ЕУ“.
Според романската новинска агенција Медиафакс, капацитетот на АГРИ може да биде околу 7 милијарди кубни метри гас годишно, од кои околу 2 милијарди се за домашна потрошувачка во Романија. 
Минатата година Азербејџан произведе 23,5 милијарди кубни метри природен гас со план да го зголеми на 28,5 милијарди.
Алијев рече дека азербејџанските гасни резерви изнесуваат 2.200 милијарди кубни метри. 
Романија годишно троши околу 16 милијарди кубни метри гас, од кои 11 милијарди се произведуваат дома.
