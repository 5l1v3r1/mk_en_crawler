20/01/2010
Од Марина Ругановиќ за Southeast European Times во Плавница -- 20/01/10
Никица, во моментов најпознат нилски коњ во светот, ќе се врати во својот дом во туристичкото место Плавница во јужна Црна Гора до зајдисонце во среда (20-ти јануари).
Единаесетгодишниот, двотонски нилски коњ стигна до меѓународните главни наслови на 12-ти јануари, кога нејзиното живеалиште на Скадарското Езеро беше поплавено по неколку недели поројни врнежи, што ѝ овозможи да ја преплива оградата и да залута во блиските села.
До среда попладне водата се очекува да се повлече доволно за Никица да може да се врати полека во своето живеалиште.
Новинари од целиот свет објавија натписи за бегството на Никица на слобода. 
„Децата во селото добија наредба да останат дома“, објави The Times Online. 
„Портпаролот на црногорската Комисија за природни катастрофи, која е должна да реагира на поплавите, рече дека законот бара од нив да ги убијат животните што може да ги загрозат човечките животи“, објави the Canadian Press.
Сепак, властите во Црна Гора ветија дека нема да ја повредат Никица, освен ако таа не нападне некого. 
„Кога водата ќе се стопли и нема да изгледа толку опасно, таа ќе се врати по сопствена волја“, рече еден чувар на животни. 
„Таа ја сака калта повеќе од самиот живот.“
И покрај стравувањата дека Никица може да предизвика меѓународен пограничен инцидент преминувајќи во Албанија, која го дели Скадарското Езеро со Црна Гора и е само на 15 километри од туристичкото место Плавница, таа беше најдена како се излежува покрај еден базен пред да зајде сонцето дента кога избега.
„Никица може да преживее само на трева, но е љубител на леб, така што [почнала да се враќа дома] кога огладнела“, рече Драган Пејовиќ, сопственик на живеалиштето. 
Никица е позната по тоа што јаде и по 50 килограми леб на ден.
Нилските коњи, кои потекнуваат од Африка, се вегетаријанци. 
Тие се трети по големина животни и жестоки бранители на територија. 
Нилските коњи може да трчаат побрзо од просечен човек на мала далечина, и имаат силни заби и вилици.
Малку жители на соседните села се пожалија дека Никица е „опасен ѕвер“. 
Но, Весна Ѓуровиќ стави надвор сено и леб за големата вегетаријанка. 
„Таа е прекрасна, нежна девојка која не би повредила никого и јас ја сакам“, рече таа.
„Никица не претставува опасност за никого“, рече Пејовиќ, „освен ако некој не ја нападне и удри“. 
Иако нејзиното тревесто живеалиште и понатаму е поплавено, Никица лежерно плива и шета. 
„Не можевме многу да направиме за да ја спречиме да излезе на мала прошетка или пливање. 
Иако знаеме дека е безопасна, секогаш имавме најмалку двајца чувари покрај неа“, рече Пејовиќ.
Тој и неговото семејство, кои се сопственици на ресторан во селото, оставаат векни стар леб за славниот нилски коњ.
Никица живее во ова живеалиште од својата трета година. 
Пред неколку години Виенската зоолошка градина испрати млад нилски коњ мажјак во Плавница за да ѝ биде друштво. 
Обидот за парење не успеа бидејќи Никица го уби својот додворувач.
Пејовиќ рече дека романсата не била судена. 
„Никица го одби од самиот почеток, но тој беше упорен.“
The Times Online ги предупреди Црногорците да бидат внимателни. 
„Нилските коњи се често намќорести, но исто така и поради тоа што ги вртат своите опашки како пропелери кога исфрлаат измет. 
Идејата е да се одбележи максимална територија -- јасно дека не треба премногу да им се приближите.“
