04/01/2011
Од Мухамет Брајшори за Southeast European Times во Приштина -- 04/01/11
Тоа беше предизборно ветување што се слушна низ целиот свет, или барем до седиштето на ММФ во Вашингтон.
Во предвечерјето на предвремените избори на 12-ти декември, кандидатот Хашим Тачи, премиер во заминување, вети дека ќе ги зголеми платите на наставниците во основните и средните училишта за 50 отсто. 
Цивилните службеници во јавниот сектор може да очекуваат зголемување од 30 отсто. 
Пензионерите може да очекуваат зголемени пензии во престојната година, исто така вети тој.
Тоа беше задоволство за ушите на гласачите кои й донесоа победа на Демократската партија на Косово (ПДК) на Тачи, иако со недоволно голема разлика за да владее без коалиција.
Истите ветувања го алармираа ММФ, каде што официјалните претставници се спротивставија на зголемувањата на платите.
Тие го посочија договорот меѓу Фондот и косовската влада за финансиска рамка која ја покрива следната година, потпишана од министерот за економија и финансии, Ахмет Шаља, и поранешниот гувернер на Централната банка, Хашим Реџепи, во кој се предвидува дека трошоците за платите во 2011 година, не смеат да надминат 7,4 отсто од косовскиот БДП. 
Овој договор му овозможи на Косово да го убеди ММФ да обезбеди поволен заем од 110 милиони евра. 
Тоа, од друга страна, обезбеди други 300 милиони помош од ЕУ и Светската банка.
Тачи инсистираше дека зголемувањата биле планирани од актуелната влада, многу пред да се покаже потребата за предвремени избори. 
На 23-ти декември тој им нареди на министерството за економија и финансии да го преиспитаат буџетот за 2011 година и да вклучат зголемувања на платите.
Тој рече дека наставниците може да очекуваат покачување во јануари, нешто што другите политичари го отфрлаат како кампањско ветување што не може да го одржи.
Но, на почетокот од декември, тој потпиша меморандум за разбирање со Синдикатот на државните службеници на Косово, вклучително и тие 30 отсто, храна и транспорт -- кој стапи на сила во саботата (1-ви декември). 
Мурзел Зимберај, шеф на Синдикатот на државни службеници на Косово, рече дека понудата „не прави да веруваме дека премиерот ќе има континуитет во грижата за државните службеници“.
Претседателот на Обединетиот синдикат на образованието, науките и културата, Али Шабани, очекува повеќе. 
„Мора да ги продолжиме разговорите со цел и другите категории да бидат вклучени во тој предлог“, а не само наставниците, рече тој.
Во текот на годината, Косово потроши околу 300 милиони евра за платите. 
Ветувањата на Тачи ја зголемува таа бројка на околу 400 милиони евра, далеку над 7,4 отсто дозволени од ММФ за платите во јавниот сектор.
„Ние сме исклучително вознемирани од неодамнешните вести дека ММФ го преиспитува финансискиот договор со Косово“, како резултат на предизборните ветувања на Тачи, рече Шпенд Ахмети, водач на Партијата Нов дух-ФЕР, за SETimes.
„Ваквите ветувања го загрозуваат кредибилитетот на Косово и неговата финансиска стабилност“, рече тој.
Албан Зогај, експерт по економија и кандидат на Косовската Нова алијанса (АКР), истакна дека во Косово, стапката на инфлација е пониска отколку стапката на раст на платите во јавниот сектор.
Сепак, истакна Зогај, ако се земе предвид високата инфлација, реалниот раст на платите нема влијание во Косово. 
Според него, реалниот раст ќе се почувствува кога ќе се подобри животниот стандард.
Хаџи Ариф, претседател на Независниот синдикат на Косово, вели дека цените растат, но не и животниот стандард.
„Имаме раст на цените и тоа ќе биде проблем за семејствата тука, од кои мнозинството живее со ниски плати“, рече тој.
