28/03/2006
Од Берта Фониќи за Southeast European Times во Приштина – 28/03/06
Специјалниот претставник на ЕУ за разговорите во врска со статусот на Косово, Стефан Лен, во четвртокот (23-ти март) пристигна во дводневна посета на Приштина.
За време на разговорите со премиерот Агим Чеку, министерот за внатрешни работи, Фатмир Реџепи, и водачот на опозицијата, Хашим Тачи, тој ја истакна потребата од подобрување на ситуацијата за малцинствата на Косово и спроведувањето на стандардите за покраината дефинирани од ОН.
„Ако косовската страна успее да обезбеди подобри услови за малцинствата што живеат тука, процесот на разговорите за статусот ќе бидат многу полесен“, рече Лен, кој, исто така, се состана со шефот на УНМИК, Сорен Јесен-Петерсен, и со други официјални претставници на ОН.
„Без напредок кон спроведувањето на стандардите ние нема да имаме вистински напредок во разговорите“, додаде тој.
„Сметам дека сите во Косово, претседателот, премиерот и опозицијата мора да работат заедно во текот на следните месеци“ за да се исполнат овие цели, рече Лен.
Тачи, шеф на косовскиот преговарачки тим, од своја страна, истакна дека Косово сака „конечен статус што ќе биде прифатлив за меѓународната заедница“.
Потврдувајќи ја целта на неговата страна за независност и европска перспектива за Косово, Тачи, исто така, рече дека политичките водачи во покраината се посветени на демократизацијата.
И покрај тоа што правно е сé уште дел од Србија и Црна Гора, Косово е под управа на ОН од крајот на конфликтот во периодот 1998-1999 година.
Косовските Албанци, кои сочинуваат 90 отсто од населението во покраината од вкупно два милиони, се залагаат за независност, додека Белград, кој сака да задржи одредена сувереност над покраината, нуди значителна автономија.
Двете страни учествуваа во двете рунди директни разговори, фокусирани главно на децентрализацијата и реформите на локалната власт.
Заменик специјалниот претставник на ОН за разговорите околу статусот, Алберт Рохан, во вторник треба да пристигне во Приштина за да го претстави документот на ОН за прашањата поврзани со децентрализацијата.
Истиот, наводно, содржи резиме од директните разговори досега, како и сеопфатен предлог разработен од посредниците на ОН.
