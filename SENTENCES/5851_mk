15/12/2010
Од Мухамет Брајшори за Southeast European times во Приштина -- 15/12/10
Првите општи избори откако земјата прогласи независност во 2008 година -- одржани во неделата (12-ти декември) -- беа нарушени со нерегуларности.
Делегацијата за набљудување на изборите на Европскиот парламент (ЕП) во понеделникот изрази сомневање за две од 37 косовски единици.
„Говориме за две општини, Дренас/Глоговац и Скендерај/Сербица“, рече членката на ЕП, Дорис Пак.
Двете се упоришта на Демократската партија на Косово (ПДК) на актуелниот премиер Хашим Тачи и во двете места, одѕивот беше двапати поголем од просечната излезност.
Други забележани проблеми беа полнење на гласачките кутии, повеќекратно гласање и расипани ултравиолетови ламби за проверка.
Поради тоа, многу партии велат дека одбиваат да ги прифатат резултатите.
„Хашим Тачи ја загрози безбедноста на граѓаните со прерани изјави дека е победник, што е спротивно на изборните правила и што може да предизвика судири меѓу поддржувачите на двете партии“, рече водачот на Демократската лига на Косово (ЛДК) Иса Мустафа.
Тој рече дека неговата партија нема да ги прифати резултатите во Дреница, Дренас, Малишево, Митровица, Призрен и Штиме.
Прелиминарните резултати на Централната изборна комисија (ЦИК), објавени во понеделникот, покажаа дека ПДК добила 33,5 отсто од гласовите, додека ЛДК добила 23,6 отсто, Ветевендосје 12,2 отсто, Сојузот за иднината на Косово (ААК) 10,8 отсто и Косовската нова алијанса (АКР) 7,1 отсто.
Извршната директорка на Косовската иницијатива за стабилност, Енѓелуше Морина, изјави за SETimes дека според законот партијата со повеќе гласови има право да формира влада, во овој случај, ПДК.
Сепак, второпласираната ЛДК рече дека нема да формира коалиција со ПДК.
Со тоа ПДК мора да разгледа два или три други коалициски партнери -- или ААК и/или АКР, и малцинствата.
Но, Ахмет Исуфи, заменик-шеф на ААК, вели дека ни неговата партија нема да влезе во коалиција со ПДК.
Ибрахим Маколи од АКП беше отворен во врска со изборните нерегуларности и исполнувањето на меѓународните стандарди.
„Не можеме да говориме за целосно демократски процес [со овие избори].
ЦИК не гарантира интегритет на изборите.
Косово нема механизми за заштита на гласовите, и долго време бара камери во избирачките центри.“
Неговата партија објави дека не повлекла никакви линии во врска со некоја можна коалиција, но ќе чека на одлуката на ЦИК за Дреница и другите области.
Себ Битичи, извршниот директор на Институтот за балканска политика, вели дека изборите го однесле Косово во нова политичка ситуација и отвориле ново поглавје во односите на земјата со албанските и српските политички партии.
Тој предвидува дека повторно гласање ќе биде потребно во спорните области и избирачки места и дека идната влада, најверојатно, ќе ги вклучува ПДК и Српската либерална партија.
АКП, најмалата албанска партија, најверојатно, ќе биде во коалицијата заедно со партиите што ги претставуваат малцинствата, вели Битичи.
Заменик-министерката за надворешни работи, Флора Читаку, се чини дека се согласува, велејќи дека е можно ПДК да вклучи мала партија и малцинства во иднината коалиција.
