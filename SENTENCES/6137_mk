29/12/2011
Билјана Пекушиќ за Southeast European Times во Белград -- 29.12.11
Десет лица обвинети дека му помагале на Ратко Младиќ, на кого исто така му се суди во Хашкиот трибунал за геноцид во Сребреница, се соочуваат со повторно судење кое започна на 21-ви декември. 
Десетмината се обвинети дека му помагале на Младиќ да се крие од 2002 до 2006 година, додека Меѓународниот кривичен трибунал за поранешна Југославија (МКТЈ) имаше издадено потерница за негово апсење.
Судењето е резултат на одлуката на Апелацискиот суд во јули, со која се поништи ослободувањето на десетмината обвинети во првото судење.
Судијката Татјана Стефановиќ рече дека ќе побара сведочење од Младиќ бидејќи „тој мора да одговори на важни прашања за многуте години од неговото криење“.
Адвокатите на обвинетите, пак, инсистираат на тоа дека најпрво треба да се утврдат здравствената и психичката стабилност на Младиќ, за да се осигури дека е тој веродостоен сведок.
„Тим соодветни експерти мора да го направи тоа. 
По сé што тој преживеал, постои причина да се претпостави дека неговото психичко здравје е влошено и неговото сведочење може да не биде доволно сигурно“, рече за SETimes адвокатот Милош Саљиќ, кој го застапуваше Младиќ додека беше во притвор во Белград.
Десетте адвокати кои ги претставуваат обвинетите посочија дека ќе биде неопходно да се видат со Младиќ во Шевенинген.
„За среќа, Младиќ е сé уште жив и ќе може да сведочи дека овие луѓе немаат никаква врска со фактот дека МКТЈ не можеше да го стави Младиќ зад решетки“, рече за SETimes адвокатот Небојша Милосављевиќ.
Сите обвинети остануваат на своите изјави дадени на првото судење, негирајќи дека го криеле Младиќ. 
Седум одлучија да не сведочат на новото судење, додека тројца ќе говорат во своја одбрана.
Запрашан од судијата дали некогаш се сретнал со Младиќ, еден од обвинетите, Борислав Ивановиќ, рече дека се сретнал еднаш.
„Мојата мајка се грижеше за неговиот стан каде што еднаш го видов, кога дојдов таму“, рече Ивановиќ. 
Тој потврди дека знаел кој е Младиќ од медиумите.
Неколку обвинети рекоа дека дале изјава под полициски притисок, и дека за време на првото судење честопати добивале телефонски закани.
„Се надеваме дека новите судски постапки [ќе ги вклучат] сите докази, дека нема да има одложувања и дека ќе добиеме кратка казна според законот“, рече за SETimes Милан Антониќ, претседател на Комитетот на правници за човекови права.
Антониќ рече дека ќе биде утврдено во текот на судењето дали кругот на поддршка на Младиќ бил поширок од десетмината обвинети.
Според него, судот има можност да разјасни дали двајцата војници во српската и црногорската армија, Драган Јаковљевиќ и Дражен Миловановиќ, беа убиени во 2004 година во касарната во Карас за да се спречи протекување на информации дека Младиќ се криел во касарната во тоа време.
Адвокатите на обвинетите велат дека не се сигурни оти судењето ќе биде фер.
„Давајќи му шанса на Младиќ да признае дали обвинетите го криеле, останува сомнежот дали судењето ќе се спроведува правично, без мешање на државата“, рече за SETimes адвокатот Крсто Бобот.
Младиќ треба да се појави на суд како сведок на 22-ри февруари.
Првото судење против десетмината траеше повеќе од четири години и заврши во 2010 година.
Судијата кој претседава со судењето, Дејан Гариќ, одлучи дека за некои не беше докажано оти се виновни, додека за други кривичното дело застаре.
Серж Брамерц, главен обвинител во Хашкиот трибунал, рече дека е неопходно да се утврди кој учествувал во поддршката на мрежата на Младиќ во текот на десетте години додека се криел.
