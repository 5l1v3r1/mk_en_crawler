22/03/2007
Од Наташа Радиќ за Southeast European Times во Загреб -22/03/07
Во обид да ја премости една од најсериозните пречки на својот пат кон ЕУ, хрватската влада презема чекори за борба против финансискиот криминал и корупција.
Специјална комисија на експерти доби задача да го проучи проблемот со перењето пари, и ќе ги претстави своите првични резултати на крајот од март.
Претседателот Стипе Месиќ беше помеѓу иницијаторите за формирање на антикорупцискиот тим и јавно им ја даде својата целосна и безусловна поддршка на експертите за перењето пари.
Шефот на тимот, Лазо Пајиќ, е искусен поранешен обвинител и истакната фигура во судските кругови.
Неговиот поранешен соработник искажа силни пофалби за неговото професионално искуство и решеноста за успешно завршување на секоја истрага.
Премиерот Иво Санадер побара од Пајиќ и неговиот тим да соберат информации и докази што ќе фрлат светлина на домашниот проблем со перењето пари.
Пајиќ назначи уште десет други експерти што ќе му помагаат.
Притисокот на јавноста е голем.
Политичките партии, исто така, очекуваат резултати, а ова е изборна година во Хрватска.
Во земјата постои јавна поддршка за поминување низ овој процес, со цел да се направи чист чекор напред во спроведувањето на европските вредности.
Перењето пари и странските банковни сметки се сериозен проблем во Хрватска.
Според широкото мислење, голем број поединци профитирале значително -- и нелегално -- во текот на воените години.
Овие одеднаш влијателни поединци беа предмет на голем презир, но досега останаа недопирливи за правниот систем.
Нивниот имот никогаш не бил темелно испитан.
Во неодамнешното интервју за неделникот Глобус, Пајиќ најави дека оние што стекнале капитал на криминален начин, ќе се соочат со итна конфискација на имотот.
Тој не именуваше никого, велејќи дека првиот извештај ќе им биде предаден на претседателот и премиерот овој месец.
Со оглед на тоа што истрагите се тајни, Пајиќ не можеше да открие детали, но истакна дека неговата канцеларија тесно соработува со другите државни агенции за да го трасира потеклото на парите и да ја одреди нивната законитост.
„Сите институции и агенции имаат блиска и ефикасна соработка“, рече Пајиќ, кој е свесен за високите очекувања на јавноста во врска со првите официјални сознанија на неговиот тим.
