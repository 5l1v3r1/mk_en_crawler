03/12/2007
Од Ајхан Шимшек за Southeast European Times -- 03/12/07
Иако имаат различни ставови за идниот статус на Косово, Србија и Турција ветија дека ќе работат заедно на спречувањето на нестабилноста во Југоисточна Европа. 
Српскиот претседател Борис Тадиќ го посети турскиот главен град за разговори на високо ниво еден ден по последниот круг меѓународно посредувани разговори за иднината на Косово.
Тој го предупреди Косово да не прогласува унилатерално независност. 
„Унилатералните потези ќе доведат до одговор. 
Тоа нема да не води до мир“, рече Тадиќ по состанокот со турскиот колега, Абдула Ѓул.
Но, истовремено, Тадиќ ја истакна својата посветеност на мирното решение за прашањето. 
„Србија не сака војна“, рече тој, велејќи дека неговата земја е за „продолжување на преговорите за Косово ... 
на мирен, стрплив и безбеден начин“.
Ѓул, пак, повика на одржување на стабилноста на Балканот и ги повика двете страни да ја разгледаат долгорочната европска перспектива.
„Верувам дека сите земји во регионот конечно ќе бидат заедно под истиот покрив на ЕУ. 
Целиот Балкан -- Србија, Косово, Босна и Херцеговина -- ќе влезат во ЕУ“, рече Ѓул. 
„Верувам дека сите овие земји, со ваква светла иднина, може да ги решат своите проблеми преку дијалог.“
Тој, исто така, ја повика Србија да се воздржи од употреба на сила или насилство ако Косово унилатерално прогласи независност. 
Членката на НАТО, Турција, го поддржува планот за меѓународно надгледувана независност за Косово, како што предложи поранешниот претставник на ОН, Марти Ахтисари. 
Земјата дава голем придонес во КФОР, со околу 800 војници.
Односите на Турција со Србија се заладија за време на годините на конфликтот во Босна и Херцеговина, но двете земји ги обновија односите по отстранувањето во 2000 година на режимот на поранешниот југословенскиот водач Слободан Милошевиќ.
„Земјата гледа кон иднината и е решена да ги подобри односите на сите полиња“, рече Ѓул по состанокот во четвртокот. 
Тој ја потврди силната поддршка на Анкара за интеграцијата на Србија во евроатланските институции и брзото финализирање на договорот за слободна трговија.
Тадиќ рече дека Белград е подготвен да оди напред за да избегне разгорување на старите предрасуди. 
[Претседателот Ѓул] и јас сме пријатели. 
И ние веруваме дека можеме да придонесеме за посилни односи помеѓу нашите земји, со соодветни политички пораки“, рече Тадиќ во Анкара.
Тој, исто така, изрази поддршка за процесот на членство на Турција во ЕУ. 
„Европа нема да биде целосна без Турција и без Србија.“
