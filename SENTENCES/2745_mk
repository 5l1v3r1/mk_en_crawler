06/02/2006
Од Антонела Архин за Southeast European Times – 06/02/06
Подобрувањето на бизнис климата во Црна Гора е нагласено со воспоставувањето на новите институции чија цел е промовирање на претприемништвото и градењето на конкурентна економија, базирана на знаењето.
Во 2005 година во Подгорица беше отворен црногорскиот Факултет за бизнис.
Заедно со факултетот за туризам, хотелски менаџмент и трговија, со седиште во Бар, истиот ја прави основата на она што на крајот ќе стане прв приватен универзитет во Црна Гора.
На двете институции -- членки на Медитеранската факултетска асоцијација -- наскоро ќе им се приклучат и Факултетот за европско право и Факултетот за информатичка технологија.
Факултетот за бизнис нуди тригодишна програма чија цел е поттикнување на претприемничките вредности и развој на цврсти бизнис принципи, како и обезбедување на специјализирано знаење за финансирањето и маркетингот.
Студентите имаат можност, во текот на својот петти семестар, да ги следат постдипломските програми на некои од најпрестижните универзитети во светот.
Исто така во 2005 година своите врати ги отвори и Бизнис едукативниот центар.
Објектот кој вреди 2 милиони евра беше спонзориран од страна на црногорската влада, Агенцијата за градежништво и развој во Подгорица и Европската агенција за реконструкција.
Истата претставува ново седиште на Администрацијата за човечки ресурси, Центарот за обука на судии во Црна Гора, Агенцијата за промоција на инвестиции, Агенцијата за градежништво и развој во Подгорица и Факултетот за природни и европски студии.
Набргу по отворањето центарот беше местото на кое беше потпишан договор со кој се обезбедува поддршка од ЕУ во висина од 2 милиони евра за институционален развој и развој на човечките ресурси.
Говорејќи на церемонијата на отворање премиерот Мило Ѓукановиќ ја истакна важноста на создавањето на функционална демократија заснована на здрави, професионални институции и владеење на правото.
Ова е клучно за поттикнувањето на економскиот раст во Црна Гора и доближувањето на земјата до ЕУ, истакнувајќи ја потребата од реформа на државната администрација и судството.
Според Ѓукановиќ главната задача на Црна Гора е да произведе и да заработи повеќе и со тоа да стане побогата.
Републиката има изобилство на човекови ресурси, во вид на доброобразовани и способни луѓе.
Учејќи како да ги спојат овие способности со потребите на светската економија Црногорците може да очекуваат подобрување на својот животен стандард.
Но, институционалните реформи -- на локално и на републичко ниво -- се клучни за процесот, истакна тој.
Претприемачите ќе започнат да инвестираат во општините кои им нудат подобри услови за бизнис, како и повисоко ниво на ефикасност.
