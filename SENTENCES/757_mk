19/04/2006
(Разни извори – 12/04/06 – 19/04/06)
Грчката полиција откри масовна колекција антички артефакти, вклучувајќи и цел антички храм, која била внимателно спакувана во една карго кутија, во една вила на островот Шинуса. 
Сопственичката на вилата, Деспина Пападимитру, е грчки превознички магнат, која била поврзана со поранешниот кустос на музејот Џ. 
Пол Гети во Лос Анџелес, кому сега му се суди во Рим за кражба на реликти.
***
Археолозите минатата недела започнаа со ископувањата на, како што сметаат, скриената античка пирамида под ридот Височица, во Босна и Херцеговинa. 
Постоењето на таква пирамида се споменува во една локална легенда. 
Ако биде лоцирана, тоа ќе биде прва пирамида во Европа. 
Ископувањата ќе траат околу половина година.
***
На 17-ти април во Музејот на Македонија во Скопјe беше отворена изложба на мапи од 16-тиот до 19-тиот век. 
Четириесетте мапи потекнуваат од приватната колекција на косовскиот историчар на уметност Африм Етеми. 
Изложбата ја организираше Музејот и Македонскиот национален центар за конзервирање.
***
Еднонеделната национална кампања насловена како „Бугарија чита“, во организација на Бугарското книжарско здружение во чест на Светскиот ден на книгата и авторските права, беше лансирана на 17-ти април. 
Кампањата опфаќа 100 библиотеки и книжарници низ целата земја и ќе вклучи литературни читања на бугарски и странски јазици, како и есејски и уметнички натпревари.
***
Осмиот мостарски фестивал на хрватски традиции беше отворен на 17-ти април. 
Програмата вклучува голем број концерти, танчерски и театарски претстави, како и уметнички изложби во Мостар и во други градови во Босна и Херцеговинa во текот на следниве два месеци.
***
Изложба на колекцијата на бугарскиот уметник Светлин Русев беше отворена во уметничката галерија „Круг плус“ во Софија на 13-ти април. 
Изложени се триесет дела на водечки бугарски сликари од периодот 1957-2004 година. 
Ова е прва од циклусот на изложби што Русев го планира.
