25/01/2013
Александар Павлевски за Southeast European Times во Скопје -- 25.01.13
Земјите во Југоисточна Европа ја интензивираа борбата против шверцот и фалсификуваната стока за широка потрошувачка преку границите на државата, обрнувајќи посебно внимание на лажните брендови стока, произведени во некои од регионалните држави.
Македонските цариници велат дека запленувањето на фалсификуваната стока ја штити приватната сопственост и ја зајакнува трговијата во рамките на легалниот бизнис.
„Минатата година беа поднесени 91 кривично обвинение за шверц на стока против 141 правно лице и поединец.
Вкупната сума на избегнати царини изнесуваше околу 4,8 милиони евра.
Вкупно беа поднесени 737 прекршочни пријави до судовите.
Шверцерите беа казнети со вкупно 1,5 милиони евра, а им беа одземени вкупно 285.000 евра во странски валути“, изјави за SETimesВанчо Каргов, директор на македонската царинска администрација.
Македонските цариници конфискуваа повеќе од 500.000 парчиња стока во 2012 година, вклучително и текстил, накит, оружје, медицинска опрема, техничка стока и храна.
„Борбата против шверцот во Македонија и во регионот се интензивираше.
Владите на балканските држави ја знаат важноста на заштитата на правата на интелектуалната сопственост;
не губат само странските претпријатија, туку и националните економии“, рече за SETimesВалентин Пепељуговски, адвокат и правен застапник за странските брендови во Македонија.
Експертите велат дека соработката меѓу регионалните држави е важна, особено меѓу царинските служби, во борбата против шверцуваната стока.
Производителите на фалсификувана стока и нивните увозници мигрираат од една земја во друга, барајќи граници каде што царинската контрола е слаба.
„Соработката на земјите обезбедува поефикасна гранична контрола, без да го попречува слободниот прилив на патници и стоки, и резултира со успешно детектирање на сите облици на нелегални прекугранични активности“, рече Каргов.
Македонската Царинска управа планира да предложи измени и амандмани на постојниот закон за царински мерки за заштита на правата на интелектуална сопственост оваа година.
Инвеститорите сметаат дека успешната борба со шверцерите и фалсификаторите претставува гаранција за нивниот имот, профит и интелектуална сопственост.
За потрошувачите, истата гарантира дека пазарот нуди оригинална, квалитетна стока.
„Големите претпријатија разменуваат информации и нема да инвестираат во држава или регион каде што секој може да го користи нивниот патент, трговска марка или индустриски дизајн без да биде казнет“, рече Пепељуговски за SETimes.
Во регионот, проблемите со шверцот, сивата економија и фалсификуваната стока се чести.
Во Србија, повеќе од 40 отсто од БДП доаѓа од сивата економија, што е двапати повеќе отколку во земјите на ЕУ.
Штетата од нелегално увезената стока за економијата се проценува на стотици милиони евра и работодавачите бараат поефикасни инспекциски служби за создавање единствена база на податоци за прекршителите.
Босна и Херцеговина (БиХ), исто така, имаше големи проблеми со шверцот во минатото, особено по вооружениот конфликт.
Шверцот на добиток и месо на границите со Србија и Хрватска е незапирлив.
„Илјадници тони месо се шверцуваа по војната, но полицијата, во последниве пет години, драстично го намали шверцот.
Мислам дека истиот ќе биде намален уште повеќе кога Хрватска ќе пристапи во ЕУ, бидејќи ќе се зголеми контролата“, рече за SETimesСеад Јелец, генерален секретар на Здружението на сточари и земјоделци.
