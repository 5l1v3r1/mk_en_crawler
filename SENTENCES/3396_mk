24/01/2007
(ФТ, Гардијан, Лос Анџелес тајмс, Тркиш дејли њус - 24/01/07; AП, АФП, Ројтерс, ДПА, АКИ, ФТ, Интернешнал хералд трибјун, ББС, ВОА - 23/01/07)
Околу 100.000 луѓе присуствуваа на погребот во вторникот (23-ти јануари) на турско-ерменскиот новинар Хрант Динк, чие убиство поттикна дебата за слободата на изразувањето, прекумерниот национализам и етничката толеранција во Турција.
Динк (52) беше основач и уредник на двојазичниот, турско-ерменски весник Aгос и го посвети својот живот на помирувањето помеѓу неговата заедница и мнозинството муслимански Турци. 
Тој беше убиен на сред бел ден во петокот, на неколку метри оддалеченост од канцелариите на неговиот весник.
Огун Самаст, седумнаесетгодишник од источкиот град Трабзон, го призна убиството на новинарот поради неговите изјави во врска со убиствата од 1915-1917 година на еден и пол милион Ерменци, што Динк го опиша како геноцид -- објаснување на кое Турција жестоко се спротивставува.
Полицијата сослушува најмалку уште шест други лица. 
Меѓу нив е и Јасин Хајал, милитантен националист кој помина скоро една година во затвор за бомбашкиот напад од 2004 година пред ресторанот на Мекдоналдс. 
Полицијата соопшти дека тој признал оти го поттикнал убиството и му обезбедил пиштол и пари на Самаст.
Атентатот на Динк шокираше многумина во Турција и предизвика бран осудувања од страна на претставниците на ЕУ и другите странски претставници.
„Куршумите испукани во Хрант Динк се упатени кон сите нас“, рече турскиот премиер Реџеп Тајип Ердоган, осудувајќи го убиството.
Во вторникот, ужалени луѓе се собраа на плоштадот пред канцелариите на Aгос додека погребната кола со телото на новинарот го поминуваше својот пат од осум километри, до ерменската црква на Богородица.
Пред почетокот на церемонијата, вдовицата на Динк, Ракел, имаше кус емотивен говор, барајќи повторно од оние кои присуствуваат на церемонијата да се воздржат од нејзино претворање во политички настан.
„Го испраќаме нашиот брат со тивок чекор, без слогани и без да прашуваме како едно бебе стана убиец“, рече таа, опкружена од трите деца на брачниот пар.
Ужалените беа претежно тивки додека се движеа низ улиците на најраздвижениот турски град од 12 милиони луѓе, каде што беа распоредени дополнителни полициски сили и некои улици беа блокирани.
Дел од луѓето носеа идентични црно-бели плакати, на кои пишуваше „Сите ние сме Хрант Динк“ и „Сите ние сме Ерменци“. 
Исто така, имаше и транспаренти „Убиство 301“, кои алудираа на контроверзниот член од турскиот кривичен законик.
Голем број турски новинари, писатели и интелектуалци, меѓу кои и Динк и Орхан Памук, добитникот на Нобеловата награда за литература за 2006 година, беа судени според овој член, со кој за кривично дело се смета „навредата на турската припадност“.
„Ние сé уште се надеваме дека (Турците) ... 
ќе прифатат дека Ерменците се турските граѓани кои живеат на оваа земја илјадници години и не се странци или потенцијални непријатели“, им рече ерменскиот патријарх од Истанбул, Месроб Втори, на ужалените за време на службата.
Помеѓу присутните беа и заменик-премиерот Мехмет Али Сахин и министерот за внатрешни работи, Абдулкадир Аксу.
Покрај претставниците на ерменската дијаспора во Турција, на погребот присуствуваа и ерменски верски водачи и владини претставници, меѓу кои и заменик-министерот за надворешни работи, Арман Киракосиан, по официјалната покана од Анкара, која нема дипломатски врски со Јереван.
„Хрант Динк беше човек кој го поддржуваше дијалогот и соработката“, рече Кајаг Барсамјан, архиепископот на Ерменската црква во Америка, во интервјуто за Интернешнал хералд трибјун. 
„Неговата душа ќе најде мир кога ќе види дека неговиот атентат создал некои позитивни чекори помеѓу двете земји.“
Динк беше погребан на ерменските гробишта Баликли, каде што се погребани и неговите родители.
