11/02/2013
Мики Трајковски за Southeast European Times во Скопје -- 11.02.13
По препорака на регионалните експерти за зачувување на културното наследство, земјите од Југоисточна Европа се договорија да ја зајакнат соработката во заштитата и зачувувањето на културното наследство, без оглед на политичките проблеми што ги раздвојуваат одредени држави.
Балканското културно наследство ги покажува елементите на заедничкото минато и историја низ целиот регион.
Културните споменици во Југоисточна Европа многу често носат белези на многу историски периоди и архитектонски стилови, што се видливи во многу цркви, манастири, џамии, тврдини и други културни споменици.
Според експертите, балканските држави мора да подготват заедничка стратегија за заштита и промовирање на културното наследство, преку заеднички археолошки проекти и студија за културното наследство на Балканот во сите држави.
„Балканот споделува големо заедничко културно наследство.
Изготвувањето на една ваква стратегија ќе им ги покаже на другите држави вредностите на археолошките и историските локалитети во регионот“, рече заSETimesАлба Крека, професор од Корча, Албанија.
Гоце Жура, историчар на уметноста, вели дека иако Балканот сé уште се бори со верските и меѓуетничките проблеми, културната соработка е неопходна.
„За жал, на Балканот сé е политизирано и вклучува политика, па дури и културата.
Мора да ги здружиме експертите од Македонија, Србија и другите балкански држави за решавање на проблемите и да ги оставиме политичарите да се занимаваат само со политика“, рече Жура заSETimes.
„Во минатото, објектите на културното наследство влијаеја на самите луѓе, истите сликари работеа во нив“, рече Жура.
„На пример, старата градска архитектура во Охрид е скоро идентична со онаа во Ѓирокастро, во Албанија.
Зошто да не се работи на зачувувањето на ваквото културно наследство што нé здружува како регион?“
Горан Патчев, архитект во охридскиот национален институт и музеј, изјави заSETimes дека ЕУ има финансиски средства за прекугранична културна соработка на Балканот.
„Заедно со институтот за наследство во Солун, аплициравме за финансиски средства преку заеднички проект, ИПА средства за традиционални градежни материјали.
Манастирот Св. Богородица Перивлепта во Охрид имаше конзерватори и архитекти од Грција и Италија, кои работеа на него“, рече Патчев.
Тој вели дека Охрид е под заштита на УНЕСКО од 1980 година и дека градските власти се подготвени да ги споделат своите искуства во управувањето со културното наследство, конзервацијата и реставрацијата на објектите со слични градови од регионот, кои немаат такво искуство.
Христос Карајанидис, грчки експерт за заштита на културното наследство, исто така, вели дека и покрај политичките поделби, балканските држави треба да се здружат во заштитата на културното наследство.
„Културното наследство нé обединува сите на Балканот ...
и ние треба да се грижиме и да го заштитиме културното наследство“, рече Карајанидис.
Неодамнешниот проект за европските вредности во културното наследство вклучи учество на неколку историски градови во регионот, слични по структурата и архитектурата -- Охрид во Македонија, Призрен во Косово и Ѓирокастро во Албанија.
„Во времето на античките цивилизации, современите граници не постоеле.
Заедничките историски локалитети се денес поделени со граници и научно кажано, има потреба за соработка меѓу соседите“, рече Кузман заSETimes.
