30/11/2010
Од Алина Раду за Southeast European Times во Чисинау – 30/11/10
Трипартискиот Сојуз за европска интеграција (АЕИ) на премиерот Влад Филат победи на изборите во неделата во Молдавија, но може ли да обезбеди доволно поддршка во парламентот за да избере претседател?
Проевропскиот сојуз ги обединува десничарските либерали, централно-десничарските либералдемократи и централнолевичарските демократски партии.
Заедно тие имаат 50 отсто од гласовите, според резултатите објавени во понеделникот (29-ти ноември) од страна на Централната изборна комисија.
Опозициските комунисти, со 41 отсто од гласовите, добија најголем дел од гласовите како поединечна партија.
Шеесет и еден глас во парламентот од 101 место се потребни за избор на претседател и надминување на долготрајниот политички ќор-сокак во земјата.
Но, АЕИ се чини дека ќе добие само 57 места -- 31 за либералдемократите, 15 за демократите и 11 за либералите.
Тој број е доволен за формирање влада.
Но, ако не биде избран претседател на државата, тоа ќе значи дека новиот парламент мора да се распушти, при што ќе уследи нов круг од изборите.
Некои аналитичари остануваат оптимисти дека ваквото сценарио ќе може да се избегне.
„Не сакам да мислам повторно за ќор-сокак“, рече Леонид Литра, шеф на молдавскиот Институт за развој и социјални иницијативи (ИДИС).
„Гледам можни сојузи и се надевам дека три членови на претходниот проевропски сојуз на Молдавија ќе продолжат со својата работа.“
„Знам дека имаше тензии меѓу нив за време на изборната кампања, но сега станува јасно дека мора да ги употребат своите комуникациски способности колку е можно повеќе за да ги надминат тензиите.
Исто така, се надевам дека Комунистичката партија ќе успее да соработува сега со сојузот при изборот на претседателот“, рече тој.
Нику Попеску, советник на премиерот за европските прашања, потврди дека здружувањето на политичките партии може да биде „предизвик“.
Сепак, рече тој, „мислам дека ќе има коалиција на проевропските сили во Модлавија и се надевам дека истата не само што ќе продолжи со реформите, туку и ќе ги забрза.“
Одѕивот во неделата беше неочекувано висок, при што околу 60 отсто од гласачите го дадоа својот глас.
Локалните власти мораа да додадат гласачки кутии во неколку гласачки места.
Некои гласачки места во странство -- во Москва, Болоња и Париз -- останаа без гласачки ливчиња, и ЦЕЦ одлучи да им дозволи на гласачите да го напишат својот избор на хартија.
Во некои локации во Франција и Италија, избирачките места останаа отворени два часа подолго од планираното за да се прими големиот број гласачи.
Според некои аналитичари, одѕивот можеби се должи и делумно на кампањата „излези и гласај“ организирана на Твитер и другите социјални медиуми, насочена особено кон младите.
И покрај некои извештаи за прекршувања, меѓународните набљудувачи проценија дека изборите биле фер и демократски.
Претставникот на ОБСЕ и набљудувачката мисија на Европскиот парламент ги нарекоа изборите „позитивен чекор“ во демократскиот развој на земјата.
„Сега ЕУ покажува голема отвореност кон Молдавија, но најтешкиот тест доаѓа токму сега за молдавските власти:
дали политичката класа во Молдавија е подготвена да порасне и да ги усвои европските вредности?“, рече Попеску.
„Мислам за претстојниот период, сите во молдавското општество имаат многу работа“, рече Маноле.
„Граѓанското општество мора да [работи на едуцирање] на граѓански совесни луѓе, додека политичките власти треба да работат на донесувањето демократски вредности во животите на луѓето.“
