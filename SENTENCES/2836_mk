29/09/2006
Од Наташа Радиќ за Southeast European Times во Загреб – 29/09/06
За време на 61-вата седница на Генералното собрание на ОН во Њујорк, хрватската делегација -- предводена од претседателот Стипе Месиќ -- официјално ја објави својата кандидатура за непостојана членка на Советот за безбедност, со мандат за периодот 2008-2009 година. 
Тоа беше за првпат земјата да побара место во Советот по независноста во 1991 година.
Премиерот Иво Санадер, министерот за надворешни работи, Колинда Грабар-Китаровиќ, и други високи функционери, исто така, дојдоа во Њујорк да ја промовираат кандидатурата. 
Грабар-Китаровиќ се состана со другите министри за надворешни работи, меѓу кои и со својата американска колешка, државниот секретар Кондолиза Рајс.
По враќањето во Загреб, Санадер рече дека е задоволен од учеството на хрватската делегација на состанокот на Генералното собрание на ОН. 
Тој ги пофали заедничките напори на владата и кабинетот на претседателот, велејќи дека двете институции придонеле за меѓународната позиција на земјата.
Во поголем дел од една деценија Хрватска беше во фокусот на вниманието на Советот за безбедност, прво со конфликтот што изби на Балканот, а потоа и откако започнаа напорите за поствоена рехабилитација и помирување. 
Сега земјата сака да заземе нова улога и да даде свој придонес во меѓународниот мир и стабилност.
Непостојаните членки на Советот за безбедност се избираат со мандат од две години од страна на Генералното собрание. 
Најсериозен конкурент на Хрватска за местото е Чешка.
Чешките официјални претставници исто така беа во Њујорк да лобираат за кандидатурата на нивната земја и добија значителна поддршка. 
Трет кандидат од т.н. 
Источна група е Грузија.
Поранешна Југославија беше непостојана членка на Советот за безбедност четирипати -- во периодот 1950-1951, 1956, 1972-1973 и во 1988-1989. 
Од распадот на Југославија единствена поранешна југословенска република што ја имаше таа можност беше Словенија, која беше членка за време на мандатот 1998-1999 година.
Со цел да добие поширока поддршка за Хрватска, Месиќ овој месец присуствуваше на самитот на Движењето на неврзаните во Хавана.
„Напорите што претседателот Месиќ и јас ги правиме се секако важни ... 
секој глас е важен“, изјави Санадер за новинарите. 
Лобирањето сега продолжува во Европа, при што хрватските власти се надеваат дека ќе добијат поддршка од другите балкански земји, како и од членките на ЕУ.
