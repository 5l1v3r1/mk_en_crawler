09/02/2005
(Разни извори – 02/02/05 – 02/09/05)
Генералниот секретар на Советот на Европа, Тери Дејвис, испрати дипломатска нота до организаторите на 21-виот Сараевски зимски меѓународен фестивал, кој започна на 7-ми февруари и ќе трае до 21-ви март.
Опишувајќи го фестивалот како босански културен настан на годината, тој рече дека истиот покажува дека „моќта на дијалогот и толеранцијата претставува победа над поделбите на нашето време“.
Хелена Папаризу ќе ја претставува Грција на овогодинешната Евровизија, која ќе се одржи на 21-ви мај во Киев, Украина.
Ова ќе биде нејзин втор настап на натпреварот.
Во 2001 година таа настапи како член на популарниот дует Антик.
Скоро 100.000 посетители од Хрватска и од странство се собраа да го проследат овогодинешниот Карневал во Риека, кој се одржа на 6-ти февруари.
На седумчасовната парада на маски учествуваа претставици од Босна и Херцеговина, Хрватска, Унгарија, Италија, Македонија, Словачка и Словенија.
Изложбата на дела на Петар Омцикус -- еден од најпознатите уметници во поранешна Југославија, кој сега живее и работи во Франција -- беше отворена на 6-ти февруари во Белград.
Настанот, кој ќе се одржи во Францускиот културен центар во Белград, го организираше Француската амбасада во Србија и Црна Гора.
Писателот Звонко Маковиќ е избран за претседател на хрватскиот ПЕН на конгресот на здужението на 5-ти февруари во Дубровник.
Исто така, беа наименувани и членовите на управниот одбор на центарот.
Maкедонскиот Парламент го ратификуваше договорот со Бугарија на заедничкото отворање на културните центри, по двегодишното одложување на процедурата за ратификација.
Бугарскиот амбасадор во Скопје, Александар Јорданов, ја поздави оваа вест, велејќи дека таа претставува голем чекор напред во надминувањето на изминатите расправии во областа на културата и историјата.
Новиот филм на мaкедонскиот режисер Дарко Митревски „Балканкан“ ја имаше својата премиера на 2-ри февруари во Битола, а на 3-ти февруари во Скопје.
Италијанскиот партнер во македонско-италијанска-британска копродукција, Александро Вердечи, изрази интерес за продолжување на соработка со македонската страна во иднина.
Минатата недела во „Хеленик американ јунион“ во Aтина беше отворена уметничката изложба насловена како „Inside Outside, Notes for the 60s".
На изложбата се претставени уметници кои станале познати во 1960-тите, меѓу кои и Власис Каниарис, Ханис Кунелис, починатиот Никос Кесанлис и други.
