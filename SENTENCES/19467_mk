24/02/2008
AНКАРА, Турција -- Американскиот министер за одбрана, Роберт Гејтс, во неделата (24-ти февруари) ја повика Турција нејзината воена операција против ПКК да биде куса.
Тој ја повика Анкара да преземе политички и економски мерки за изолирање на групата.
Гејтс, исто така, ја повика Анкара да го заштити суверенитетот на Ирак и да ја подобри својата комуникација со Багдад, како во врска со тековната операција, така и со нејзините други активности против ПКК.
Исто така во неделата, ПКК излезе со изјава дека соборила турски хеликоптер „кобра“.
Но, наводите не се потврдени ниту од турската војска, ниту од независни извори.
ПКК, исто така, вели дека убила 22 турски војници од почетокот на копнената операција во четвртокот, но оваа бројка е оспорувана од страна на турскиот Генералштаб, кој на својата веб-страница во саботата објави дека само седум војници загинале.
Повеќе од 70 активисти на ПКК се убиени од почетокот на турската воена офанзива против организацијата, додаде војската.
Неколку стотици луѓе се собраа во саботата во Истанбул, на протести поради операцијата против ПКК во северен Ирак.
Учесниците на митингот, организиран од прокурдистанската Партија на демократско општество (ДТП) извикуваа „Операцијата е проблем, не решение“.
(Ројтерс, ББС - 24/02/08;
АФП, РИА Новости, Доган, ДПА, СНН Турк, АП, Хуријет - 23/02/08)
