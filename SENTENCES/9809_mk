15/06/2013
Мики Трајковски за Southeast European Times во Охрид -- 15.06.13
Балканските држави ја сметаат Европската унија за гарант на колективната безбедност и членството во Унијата ќе ја олесни таа улога, според експертите кои учествуваа на последната меѓународна конференција за безбедност во Охрид.
На конференцијата учествуваа 140 универзитетски професори и експерти, кои ги проценија заканите по безбедноста и можностите на регионот, особено во контекст на пристапувањето во ЕУ.
Најважно од сè, сите балкански држави имаат изгледи за ЕУ и работат на исполнување на условите за членство, рекоа учесниците.
Можности за етнички и верски конфликти како во 1990-тите сè уште постојат, а најдобро решение за нивно спречување е членството во ЕУ, според Младен Бајагиќ, професор на Криминалистичко-полициската академија во Белград.
„Членството во ЕУ може да ги амортизира не само внатрешните проблеми, туку и кризните ситуации, кои предизвикуваат глобални проблеми и закани“, рече Бајагиќ за SETimes.
Колективните системи на безбедност на ЕУ и НАТО се, исто така, гарант против зголеменото присуство на исламските екстремисти, вели Злате Димовски, професор по предметот тероризам на скопскиот Факултет за безбедност.
„Радикалниот ислам се шири и ние не можеме точно да процениме каде истиот претставува најголема опасност“, рече Димовски за SETimes.
Димовски рече дека ако другите земји се соочуваат со заканата од исламските екстремисти и преземат дејства против истата, Балканот треба да го следи примерот и да заземе ист пристап, но најдобро би било да биде дел од истата безбедносна заштита.
„Бидејќи и ние тука го имаме“, рече Димовски.
Професорот Никола Дујовски од скопскиот Факултет за безбедност вели дека безбедносните механизми на ЕУ даваат одредена гаранција против внатрешните конфликти, но и против надворешните закани, и токму затоа завршувањето на интеграцијата во ЕУ што е можно побргу е многу важно.
„Без оглед дали ќе бидеме прифатени набргу или за неколку години, ние мораме да ги спроведеме и користиме механизмите што ги користи ЕУ“, рече Дујовски за SETimes.
Моделот на колективна безбедност на ЕУ треба да се спроведе и на Балканот, според Давор Соломон, професор на загрепската Висока полициска школа.
„[Членството] во ЕУ треба да биде цел во сите земји од регионот, но истото не треба да се користи како инструмент за решавање на нашите прашања“, рече Соломон за SETimes.
Некои експерти се загрижени поради практиката на некои држави како што се Словенија, Грција или Бугарија на наметнување услови за земјите-кандидатки на ЕУ за решавање на билатералните спорови, што во крајна линија може да ја поткопа безбедноста.
„Сите треба да се однесуваме на европски [начин]“, рече Соломон.
Потребата од безбедносниот концепт на ЕУ е итна и мора да се создадат услови за влез на Македонија, Србија, Црна Гора и Босна и Херцеговина во ЕУ, според Жељко Никац, професор на белградската Полициска академија.
„Еден од тие услови е безбедносната компонента, односно добро организирани безбедносни служби, кои ќе соработуваат, бидејќи безбедноста е заеднички проблем.
Добар концепт на безбедност е оној што ќе ја зголеми соработката меѓу сите држави во регионот заради елиминирање на ризиците по безбедноста, кои произлегуваат од тероризмот па сè до организираниот и другите криминали“, рече Никац за SETimes.
Дали сметате дека моделот на ЕУ ќе ја подобри безбедноста во регионот?
Кажете ни во коментарите.
