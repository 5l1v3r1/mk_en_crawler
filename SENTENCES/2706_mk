09/01/2006
Од Влатко Вукотиќ за Southeast European Times во Бања Лука – 09/01/06
Драган Чавиќ, претседателот на српскиот ентитет на Босна и Херцеговина, инсистираше на тоа дека нема да го повлече мандатот на владата и покрај губењето на нејзината парламентарна поддршка. 
Чавиќ, кој ја предводи владејачката Српска демократска партија (СДС), исто така, предупреди дека неговата партија нема да учествува во новата влада ако актуелната биде симната од власт.
Владата на Република Српска (РС) беше разнишана уште по одлуката на Партијата за демократски прогрес (ПДП) - предводена од страна на босанскиот министер за надворешни работи, Младен Иваниќ, - да ја напушти владејачката коалиција и да оди во опозиција на есенските избори. 
По одбивањето на нејзиниот предложен буџет за 2006 година владата на СДС се чини дека повеќе нема сила да остане на власт.
Сепак, премиерот Перо Букејловиќ одби да поднесе оставка, инсистирајќи на тоа дека ќор-сокакот околу буџетот е резултат на неговата борба против корупцијата. 
„Не очекувајте владата да поднесе оставка по овие резултати. 
Тое би бил неразумен чекор кој ќе им помогне на оние што ја создаваат кризата“, рече Букејловиќ.
Владата, десетта на ентитетот по неговото формирање, беше избрана пред 11 месеци. 
Во нејзиниот состав влегуваат министри од СДС и одделни претставници на бошњачката и хрватската заедница. 
Деветте пратеници на ПДП, исто така, ја поддржуваа владата на Букејловиќ. 
И покрај тоа што партијата немаше министри, таа доби значајни позиции во јавните претпријатија.
Најсилна опозициска партија во РС е Сојузот на независните социјалдемократи (СНСД). 
Нејзиниот водач, Милорад Додик, рече дека е неизбежна смена на владата. 
„Имаме доволно гласови да ја замениме актуеалната влада и јас очекувам до крајот на овој месец да биде избрана нова влада“, рече Додик.
Некои аналитичари тврдат дека политичката криза е создадена пред изборите за да можат, всушност, да се поделат картите пред нивното спроведување. 
Според анкетите на јавното мислење СНСД има најголеми шанси да добие мандат за формирање на новата влада, под услов да ја добие поддршката на ПДП и на неколку независни пратеници, кои претходно го поддржуваа Букејловиќ.
Како резултат на ќор-сокакот во буџетот, институциите на РС сега се финансираат во согласност со Резолуцијата за привремено финансирање - што е, всушност, копија на минатогодишниот буџет. 
Околу 540 милиони евра се планирани за овогодинешниот буџет, зголемување од 9 отсто во споредба со минатата година.
