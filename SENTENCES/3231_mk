02/05/2006
(Букурешки дневни вести, Девет часот - 02/05/06; Букурешки дневни вести - 30/04/06)
Романија заслужува да влезе во ЕУ во јануари 2007 година, но нејзините напори за борба против корупцијата ќе мора да се следат дури и потоа, за да се осигури ефикасно искоренување на овој проблем, објави во понеделникот (1-ви мај) антикорупциската мониторинг комисија.
Објавувајќи го својот годишен извештај, меѓународната Транспарентност Романија (ТИ-Романија) истакна дека и покрај тоа што земјата постигна напредок во решавањето на ова прашање минатата година, корупцијата остана главен проблем во контекст на пристапот во ЕУ.
„Неопходно е да се задржи притисокот врз власта со цел да продолжат напорите во врска со борбата против корупцијата и да се зголеми нивото на јавниот интегритет“, букурешниот весник на англиски јазик Девет часот го цитираше шефот на ТИ-Романија, Виктор Алистар.
Во извештајот, кој го покрива периодот од март 2005 до март 2006 година, се заклучува дека се ниски нивоата на резултатите во спречувањето и борбата против корупцијата, и покрај тоа што во областа на санкциите работите се чини дека се придвижуваат побрзо.
„Кога зборуваме за спречувањето на корупцијата, работите не се развиени“, рече Алистар. 
„Ние немаме кохерентни механизми. 
Што се однесува до санкциите, перцепцијата е позитивна поради ставот на власта. 
Покрај тоа, почнаа да се појавуваат и досиеја за голема корупција, но ние сé уште не можеме да дебатираме за овие случаи, со оглед на тоа што истите сé уште не се стигнати на суд.“
Според ТИ-Романија, Националниот антикорупциски оддел (ДНА) не е доволно ефикасен, и не може да финализира некои големи случаи на корупиција со посакуваното темпо. 
Ова го покажува нискиот институционален капацитет на ДНА и слабата соработка со другите структури, вели оваа невладина организација.
Во последниве месеци Романија започна корупциски истраги против неколку највисоки функционери и политичари, меѓу кои и поранешниот премиер Адријан Настасе.
Во интервјуто за холандскиот весник НРЦ Ханделсблад пред неколку дена, актуелниот премиер Калин Попеску Таричеану рече дека истрагите против Настасе и другите кои се соочуваат со слични обвиненија ќе бидат комплетирани. 
И покрај тоа што призна дека корупцијата не е искоренета, тој инститираше на тоа дека таа повеќе не претставува „голем проблем“ за Романија.
Цитирајќи го барометарот на корупцијата на ЕБРД премиерот рече дека истиот покажа оти корупцијата во Романија е во опаѓање, со оглед на тоа што е намалена од 2,6 отсто на 0,7 отсто.
Официјалните претставници на ЕУ, меѓу кои и комесарот за проширување, Оли Рен, во последниве месеци го пофалија напредокот на оваа балканска земја во исполнувањето на критериумите на Унијата за членство, вклучувајќи ги и нејзините напори во борбата против корупцијата.
Сепак, ТИ-Романија вели дека во четири области - здравството, образованието, јавните набавки и локалната јавна администрација - напредокот не е видлив, поради што тие и понатаму се подложни на измами.
Оваа мониторинг комисија вели дека ќе го испрати својот нов документ до Европската комисија (ЕК), која треба да објави клучни извештаи за подготвеноста на Романија и Бугарија за членство во ЕУ на 16-ти мај. 
Двете земји треба да влезат во Унијата на 1-ви јануари 2007 година, но ако ЕК одлучи дека тие не ги исполниле условите за членство, ќе препорача нивниот влез да биде одложен за една година.
