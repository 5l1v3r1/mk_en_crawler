19/07/2009
AТИНА, Грција -- Мала анархистичка група, која се нарекува себеси Заговор на огненото јадро, во петокот (17-ти јули) ја презеде одговорноста за бомбашкиот напад врз поранешниот заменик-министер за внатрешни работи Панајотис Хинофотис, објавија медиумите. 
Мала рачно изработена бомба експлодираше на 11-ти јули пред домот на Хинофотис во атинската област Палео Фалиро. 
Експлозијата ги оштети автомобилите пред зградата, но повредени немаше. 
Во изјавата објавена на интернет, милитантната група вели дека нападот бил одмазда за полициското насилство врз уличните демонстранти за време на немирите минатиот декември, поттикнати од убиството на еден тинејџер од страна на полицаец. 
Групата се закани со нови напади и предупреди дека новоназначениот шеф на Државната разузнавачка служба, Димитрис Папангелопулос, би можел да биде нејзината следна цел.
Во другите вести, полицијата во Солун во саботата објави дека е приведен шефот на голем меѓународен синџир на трговија со луѓе. 
Осомничениот, 51-годишен грчки државјанин, беше уапсен претходно во саботата, заедно со еден соучесник и осуммина кинески илегални имигранти. 
Полицајците рекоа дека операцијата е најголема акција против трговијата со луѓе на Балканот. 
(AНА, МПA, In.news, Нафтемборики, Катимерини, АП - 18/07/09; AНА-МПА, Нафтемборики - 17/07/09)
