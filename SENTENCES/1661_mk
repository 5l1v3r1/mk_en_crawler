22/06/2011
Албанија и Светската банка во понеделникот (20. 
јуни) потпишаа Договор за заем за развојна политика во реформите во социјалниот сектор од 25 милиони долари. 
Проектот има за цел да ѝ помогне на Албанија да ја подобри ефикасноста на својата мрежа на социјална заштита и да ги зајакне ефективноста и правичноста на финансирањето во здравството.
***
Економиите во Источна Европа ќе мора да ја зголемат својата конкурентност ако сакаат да привлечат повеќе странски инвестиции, истакна „Организацијата за економска соработка и развој“ во својот најнов Извештај за перспективите во Источна Европа и во Јужен Кавказ, а кој го презентираше во петокот (17. 
јуни) во Прага. 
Владите во регионот треба да се обидат да надминат три главни пречки - слабото образование, ограничениот пристап до извори за финансирање и недостигот од соодветни стимулативни мерки.
***
Во минатата недела во Скопје се одржаа Регионален саем на финансии и Настан за поврзување со цел на едно место да се соберат бизнисмени од Југоисточна Европа, инвеститори и финансиски институции. 
Настанот, кој беше организиран во соработка со УСАИД, привлече над 100 учесници од Албанија, Босна и Херцеговина, Македонија и од Србија, овозможувајќи им на учесниците прилика да истражат нови финансиски можности и начини за проширување на своите бизнис-мрежи во регионот.
***
Тунелот за подземна железница со најголема крстосница на линии во Европа беше промовиран во понеделникот (20. 
јуни) во Софија. 
Тунелот е дел од изградбата на втората метро-линија во бугарскиот главен град. 
Крстосницата на тунелот во центарот на Софија зафаќа површина од 258 квадратни метри. 
Тунелот е долг 108 метри, висок 18 метри, а широк 22 метри.
***
Српската авиокомпанија „Јат ервејс“ (Jat Airways) во петокот (17. 
јуни) повторно почна да лета на релацијата Белград - Дубровник, Хрватска. 
Ова беше првиот лет меѓу двете дестинации по повеќе од 20 години. 
Летови ќе има двапати неделно во текот на летото - во петок и во сабота.
***
Економскиот пад во Хрватска се продлабочи во првото тримесечје на 2011 година, според податоците на „Државното биро за статистика“, објавени во понеделникот (20. 
јуни). 
Во набљудуваниот период, БДП се намалил за 0,8 отсто на годишно ниво, во споредба со падот од 0,6 отсто во последното тримесечје на 2010 година.
***
Европската комисија (ЕК) го сопре финансирањето за Романија во рамките на втората оска од Регионалната оперативна програма, која е наменета за надградба на локалната и на регионалната транспортна инфраструктура, објави Министерството за регионален развој и за туризам во понеделникот (20. 
јуни). 
Вкупното финансирање во рамките на оската изнесува 850 милиони евра. 
Одлуката за сопирање следеше по неколку прекршувања на тендерските постапки, некомплетираната документација и по непочитувањето на стандардите и на роковите.
***
Турција е рангирана највисоко од сите балкански земји според Индексот за развој на глобална трговија на мало за 2011 година, објавен од страна на консултантската фирма АТ Керни (AT Kearney). 
Албанија е исто така високо рангирана, на 13-тото место. 
Последна што влегува во рангирањето од балканските земји е Бугарија, на 30-тото место. 
Индексот ги рангира 30-те брзо-растечки економии врз основа на желбата на трговците на мало да влезат на нивниот пазар.
(Разни извори - 15.06.2011-22.06.2011)
