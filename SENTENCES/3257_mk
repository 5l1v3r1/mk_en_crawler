30/11/2006
(ФT, Гардијан, Индипендант - 30/11/06; AФП, Ројтерс, Блумберг, ФТ, ББС, ДПА, Интернешнал хералд трибјун, ЕУобсервер, Еурактив, ЕУРОПА - 29/11/06; Блумберг, финско претседателство на ЕУ - 27/11/06)
Европската комисија (ЕК) во средата (29-ти ноември) препорача делумен прекин на разговорите за членството на Турција во ЕУ, поради одбивањето од страна на земјата да ги отвори своите пристаништа и аеродроми за бродовите и авионите од Кипар.
Според овој предлог, ЕУ нема да отвори разговори за осум од 35-те поглавја на преговорите со Анкара, додека ЕК не потврди дека целосно се исполнети обврските од договорот со блокот. 
Секторите кои ќе се затворат се: слободното движење на стоката, правото на воспоставување и слобода за обезбедување услуги, финансиски услуги, земјоделски и рурален развој, рибарство, транспортна политика, царинска унија и надворешни односи.
Седум месеци пред официјалното отпочнување на нејзините разговори за пристап, Турција потпиша протокол за проширување на нејзината царинска унија од 1963 година со ЕУ за сите членки, вклучувајќи го и Кипар. 
Сепак, Анкара инсистира на тоа дека ЕУ најпрво треба да го исполни своето ветување за укинување на економската изолација за заедницата на кипарските Турци на север од островот, окупиран од страна на Турција од воената инвазија во 1974 година.
Одлуката на ЕК беше донесена два дена откако Финска, која моментно претседава со ЕУ, објави дека нејзините напори за постигнување компромис пропаднаа. 
Комесарот за проширување на ЕУ, Оли Рен, силен поддржувач на кандидатурата на Турција за членство во ЕУ, рече дека преговорите со Анкара ќе продолжат „со бавно темпо“. 
Тој, сепак, истакна дека препораките на ЕК не значат „бродолом“ во процесот на преговори со земјата.
ЕК во средата, исто така, препорача и дека поглавјата каде што техничките подготовки се завршени, треба и понатаму да се отворени. 
Сепак, ниту едно поглавје нема да биде условно затворено додека Турција не ги исполни своите обврски од протоколот за царинската унија.
Конечната одлука за тоа дали да се прекинат преговорите за предложените поглавја, ќе биде донесена од страна на министрите за надворешни работи на ЕУ за време на состанокот на 11-ти декември или од страна на водачите на 25-те земји-членки кога ќе се состанат на дводневниот самит на 14-ти декември.
Турција сé уште би можела да постигне „златен гол“ ако ги укине своите трговски бариери за Кипар во текот на следните две недели, рече Рен.
Но, Али Бабаџан, главниот преговарач на Турција со ЕУ, во средата јасно стави до знаење дека Анкара нема такви планови.
Турскиот премиер Реџеп Тајип Ердоган првично ги опиша препораките на ЕК како „неприфатливи“, но подоцна ги ублажи своите изјави. 
„Ние ќе напредувавме многу побрзо, но ако ЕУ инсистира на својата одлука, процесот малку ќе се забави.“
Говорејќи на прес-конференцијата по враќањето од самитот на НАТО во Рига, тој додаде дека „патот на Турција и понатаму ќе биде патот кон ЕУ“ и дека неговата земја останува решена.
Препораките на ЕК, објавени една недела порано од очекуваното, предизвикаа различни реакции помеѓу водачите на ЕУ.
Германскиот канцелар Ангела Меркел, францускиот претседател Жак Ширак и данскиот премиер Андерс Фог Расмузен, беа помеѓу оние кои изразија поддршка за одлуката.
„Предлогот на комисијата претставува силен сигнал дека протоколот за [царинска унија] на Анкара мора да биде прифатен од страна на Турција“, рече Меркел, чија земја ќе го преземе претседателството со ЕУ на 1-ви јануари.
Британскиот премиер Тони Блер, чија земја -- заедно со Шпанија и Шведска -- е помеѓу најрешителните поддржувачи на кандидатурата на Турција за членство во ЕУ, рече дека комисијата прави голема стратешка грешка.
„Во Европа ние денес се соочуваме со поделеност помеѓу краткорочните политички интереси ... 
и долгорочните стратешки интереси на Европа и поширокиот свет, кои значат дека Турција мора да биде во ЕУ“, рече тој.
Кипарската влада, во меѓувреме, ја критикуваше ЕК за, како што го нарече „мек“ пристап.
„Владата не е задоволна од одлуката поради тоа што сметаме дека истата не нуди никаква форма на притисок врз Турција, за да ги испочитува своите обврски“, рече претседателот на кипарските Грци, Тасос Пападопулос, во средата.
