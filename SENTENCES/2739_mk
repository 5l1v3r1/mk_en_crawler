07/02/2006
(AП, АФП, РФЕ/РЛ, ДТТ-НЕТ, Ксинхуа, SEE Security Monitor - 06/02/06; AФП, АКИ, ДТТ-НЕТ - 03/02/06)
Црногорскиот парламент во вторникот (7-ми февруари) требаше да одржи специјална седница за утврдување на датумот за републичкиот референдум за независност. 
Но, претседателот Филип Вујановиќ во понеделникот одлучи да ја одложи расправата, за да им даде на владејачките и опозициските партии повеќе време за разговорите околу условите на референдумот.
„Седницата беше одложена за една недела, но сé уште не е утврден точниот датум“, АФП ја цитираше советничката на претседателот Радмила Буриќ во понеделникот.
Одлуката на Вујановиќ уследи по барањето за одложување на специјалниот претставник на ЕУ, Мирослав Лајчак, кој посредува со разговорите за условите на гласањето.
По отцепувањето на Словенија, Хрватска, Босна и Херцеговина и Македонија во раните деведесетти години, Црна Гора е единствената поранешна југословенска република која е сé уште врзана со Србија. 
Договорот постигнат со посредство на ЕУ од февруари 2003 година, со кој беше формирана државната заедница Србија и Црна Гора, предвидува дека која било од овие две конститутивни држави може да одлучи да излезе од заедницата по период од три години.
Референдумот, кој се очекува да се одржи во април, може да доведе до појава на нова независна држава на Балканот. 
Четириесет и еден отсто од испитаниците во неодамнешното истражување во Црна Гора се изјасниле дека се за независност, 32 отсто се против, додека 25 отсто се наопределени.
И покрај тоа што го признава правото на Црна Гора на одржување референдум, ЕУ ја истакнува потребата за јасни правила, со што нема да биде оставен простор за сомнеж во врска со неговиот легитимитет или исход.
Едно од најконтроверзните прашања е специфичното мнозинство кое ќе биде потребно за да успее гласањето за независност.
Црногорскиот закон за избори не предвидува конкретен услов за одѕивот на гласачите, а неговиот закон за референдуми, наводно, предвидува дека одлуката треба да се донесе со мнозинството гласови на оние граѓани кои учествуваат на гласањето.
Републиката има вкупно 650.000 жители, меѓу кои 440.000 со право на глас.
Опозицијата инсистира на тоа дека Црна Гора треба да ја напушти државната заедница само ако најмалку 50 отсто од сите регистрирани гласачи ја поддржат независноста. 
Истата се закани дека ќе го бојкотира гласањето ако ова барање биде одбиено.
Црногорскиот премиер Мило Ѓукановиќ останува на ставот дека треба да биде доволно одобрение од 30 до 40 отсто од лицата со право на глас.
