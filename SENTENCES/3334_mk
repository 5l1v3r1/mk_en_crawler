29/01/2007
Од Зоран Николовски за Southeast European Times во Скопје - 29/01/07
Македонија треба да добие датум за отпочнување на преговорите за членство со ЕУ во првата половина од 2008 година, кога Словенија ќе претседава со ЕУ, рече словенечкиот премиер Јанез Јанша во Европскиот парламент во Стразбур минатата недела.
Тој говореше за приоритетите на следните три претседавачи на ЕУ:
Германија, Португалија и Словенија.
„Словенија ќе се обиде да й помогне на оваа земја-кандидатка да добие датум“, рече Јанша.
Тој, сепак, истакна дека напредокот зависи од тоа дали Македонија ќе ги исполни условите што ги постави ЕУ.
Германската канцеларка Ангела Меркел беше порезервирана од нејзиниот словенечки колега, велејќи дека не верува оти некој може дефинитивно да каже кој ќе биде очекуваниот датум за Македонија.
„Секоја земја мора да ги исполни критериумите и предусловите“, рече Меркел.
„Јасно, Словенија ќе се заложи за Македонија.“
Словенечкиот министер за надворешни работи, Димитриј Рупел, ја потврди изјавата на Јанша за време на неодамнешната посета на Македонија.
Рупел рече дека дефинирањето на датумот за преговорите за членство на Македонија ќе биде еден од главните приоритети на Словенија за време на нејзиното претседавање.
Истовремено, рече тој, македонската влада не смее да седи со скрстени раце и мора да продолжи со неопходните реформи.
Реакциите во Македонија беа мешани.
Иако некои се надеваа дека оваа година ќе биде одреден датум за преговорите, на изјавите од Љубљана се гледа и како на доказ дека преговорите за пристап нема да започнат пред 2008 година во есен.
Словенечките изјави ги уништија македонските надежи, објави Утрински весник.
Радмила Шеќериска, водачот на опозициските социјалдемократи, постојано ја критикува владата за недобивањето на поран датум.
Сепак, владата смета дека најавата на Јанша е исклучително позитивна.
За првпат некој даде конкретна изјава за почетокот на преговорите, вели вицепремиерката за евроинтеграции, Габриела Коневска-Трајковска.
Според неа, поранешната влада имала нереални очекувања.
Голем број аналитичари велат дека распоредот е забавен бидејќи реформите не се спроведуваат доволно брзо.
Разочарувањето на јавноста произлегува од споредбата со Хрватска, која ја потпиша Спогодбата за стабилизација и асоцијација со ЕУ по Македонија.
Но, со започнувањето на преговорите за членство, Хрватска е далеку пред Македонија.
