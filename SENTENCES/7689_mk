18/01/2013
Ивана Јовановиќ за Southeast European Times во Белград – 18.01.13
Институционалната и правната рамка за заштита на човековите права постигна напредок на Балканот во текот на изминатите неколку години, но нивното целосно делување бара спроведување на законите и актите, како и функционирање на независните институции, кои  напредуваат бавно.
Законот против дискриминација во Србија, донесен во 2009 година, сè уште чека спроведување.
Законот против дискриминација од 2009 година ја истакнува основата за интегрална и општа заштита од дискриминација во сите области, и е важен за засилување на демократијата, толеранцијата, еднаквоста и еднаквите и фер можности за сите луѓе.
Српската владина канцеларија за човекови и малцински права во Белград не одговори на неколкуте прашања на SETimes за тоа кога законот ќе биде имплементиран.
Според Милан Антонијевиќ,  директор на Понискиот комитет за човекови права во Белград, државата мора да ги информира граѓаните за нивните права.
„Спроведувањето на сродните закони е важно, бидејќи ние мора да докажеме дека тие не беа усвоени поради [барањата на] ЕУ, туку [поради] интерес на граѓаните, кои треба да ги уживаат загарантираните права ... 
Тоа е еден од најважните елементи кои би можеле да влијаат на сите негативни социјални трендови, но државата мора да ги сподели овие информации“, изјави Антонијевиќ заSETimes.
Србија неодамна го отвори Домот за човекови права -- заеднички проект на пет невладини организации, Понискиот комитет за човекови права и градот Белград.
Проектот има за цел да ги едуцира граѓаните во прашањата за човековите права и како да ги применуваат, се залага за одредени законски одредби за човекови права и врши мониторинг врз државните институции во областите на човековите права.
Иако новата влада во декемврискиот извештај за човекови права, транзициска правда и владеење на правото во Србија ги истакна нападите врз поединци и граѓанското општество повеќе од способноста на државата да ги спречи ваквите напади, Антонијевиќ се надева дека новата влада ќе биде искрен партнер во заштитата на човековите права.
„Нејзината [владината] поддршка на Домот за човекови права покажува намера да ни помогне да го замени граѓанскиот менталитетот на неприкосновена послушност со општ начин на мислење на еден демократско граѓански даночен обврзник кој бара слободен пристап до информации или отворен парламент од државата“, изјави Антонијевиќ.
Домови за човекови права, исто така, има и во Сараево и Загреб.
Според Срѓан Диздаревиќ, извршен директор на сараевскиот Дом за човекови права, човековите права се во голема мера повредени во Босна и Херцеговина (БиХ). 
Иако меѓународните стандарди за човекови права беа усвоени во уставот на БиХ и државата потпиша повеќе меѓународни конвенции, повеќето сè уште не се имплементирани.
„Нема политичка волја за прифаќање на современиот концепт на човекови права, каде што поединецот и правата на поединецот доаѓаат во прв план. 
Предвоените концепти, колективните права на етничките и религиозните групи сè уште доминираат тука“, изјави Диздаревиќ за SETimes.
Тој смета дека соработката помеѓу владите, граѓаните и нивните организации може значително да влијае врз подобрување на човековите права во БиХ, бидејќи невладиниот сектор има искуство во разни области и ги изразува желбите и аспирациите на граѓаните.
„Иако имавме некои примери на добра соработка помеѓу државните институции, нивниот арогантен став сè уште преовладува, заедно со несфаќање на улогата на невладините организации во демократскиот процес“, рече Диздаревиќ.
Мило Ѓукановиќ, премиер на Црна Гора, е познат по своите лоши односи со претставниците на невладините организации. 
Сепак, за време на неговиот прв мандат положбата на невладините организации во Црна Гора се подобри.
„Очекуваме напредок во соработката со владата, која е од клучно значење за решавање на бројни социјални прашања“, изјави Милан Радовиќ, координатор на програмата за човекови права при Граѓанскиот сојуз на Црна Гора, за SETimes „Не постојат сектори каде невладините организации не би биле корисни“.
Тој додаде дека во последно време не се забележани случаи на систематско кршење на човековите права во Црна Гора, но сепак има области во кои човековите права и слободи не се задоволителни, како на пример несоодветниот процес на соочување со минатото, тортурата, фер судењето, слободата на изразување, дискриминацијата, правата на децата, правата на малцинствата, состојбата со бегалците и внатрешно раселените лица, како и економските и социјалните права и слободи.
