29/03/2010
Aлбанците се жалат на кршење на приватноста за социјалната мрежа Фејсбук, според Флора Чабеј, од Парламентарната комисија за заштита на лични податоци.
Чабеј на 23-ти март рече дека владата нема доволно интернет капацитет да ги контролира нападите.
Иако се ветуваат мерки против интернет нарушувачите, паричните казни остануваат ниски.
Грчкото Министерство за култура на 23-ти март објави дека археолозите откопале дел од ѕидот за кој се верува дека е стар околу 23.000 години.
Откритието е направено повеќе од 25 години по ископувањето на пештерата Теопетра во централна Тесалија.
Ова е најстаро живеалиште направено од човекот во Грција и научниците веруваат дека е можеби најстаро во светот.
Ѕидот е изграден во најстудениот период од последното ледено доба, што покажува дека е изградено за заштита на жителите на пештерата од замрзнување.
Романијa се рангираше на седмото место на листата на најголеми извори на спам, според извештајот објавен во средата (24-ти март) од Пандаллабс, претпријатие за истражување интернет вируси.
Пред неа се Бразил, Индија, Виетнам, Јужна Кореја, Соединетите Држави и Русија.
Според истражувањето, повеќето спам имејли се користат или за закана на примателите или за рекламирање нелегални производи.
Мисијата на ОБСЕ во Приштина обучува косовски полицајци да се борат против компјутерскиот криминал, објави мисијата на 22-ри март.
Обуката ќе помогне во справувањето со најразлични прекршоци, како што се кражба на идентитетот, фалсификување кредитни картички и перење пари.
Понапредни курсеви за компјутерски криминал и ИТ форензичари се планираат до крајот на оваа година.
Српскиот парламент усвои пакет закони на 23-ти март за научен развој и интелектуална сопственост, со цел да ги мотивира научниците да останат во земјата и да го спречи одливот на мозоци.
Меѓу усвоените закони е и законот кој го опфаќа управувањето на Српската академија на уметностите и науките и нејзиниот имот.
УСАИД во средата (24-ти март) отпочна програма за промовирање на е-пристап за учениците со инвалидитет во 20 македонски основни училишта.
Околу 200 наставници ќе бидат обучени да ја користат технологијата, работејќи со децата со специјални потреби.
Американската агенција ќе инвестира 150.000 евра за поддршка на програмата во текот на следните две години.
(Разни извори – 22/03/10-29/03/10)
