20/02/2013
Дражен Ремиковиќ за Southeast European Times во Сараево -- 20.02.13
И покрај тешките економски услови, Босна и Херцеговина (БиХ) има амбициозни планови за инвестирање во својата патна мрежа и експертите велат дека подобрувањето на автопатите може, исто така, да помогне во зајакнувањето на економските можности на земјата низ целиот регион.
„Кога некои од најголемите индустријалци во светот ќе видат дека во вашата земја нема патишта, тогаш вашата земја не е атрактивна за инвестирање и луѓето едноставно ја избегнуваат вашата бизнис зона. 
Кога има автопат тоа веднаш значи побрз и побезбеден пренос и транспорт на стоката и луѓето“, рече за SETimesСаша Грабовац, претседател на Здружението на економисти во Бања Лука.
Република Српска го отвори 43-километарскиот автопат Бања Лука-Градишка во јануари, кој ќе биде дел од 400-километарската мрежа на автопати која се планира да биде завршена до 2020 година.
Сандра Ковачевиќ Ѓурѓевиќ, портпаролка на Министерството за транспорт и комуникации на РС, изјави за SETimes дека изградбата на 40-километарскиот автопат Прњавор-Добој треба да заврши во 2015 година, по цена од околу 180 милиони евра. 
Таа додаде дека комплетната мрежа би требало да чини околу 3 милијарди евра.
Федерацијата на Босна и Херцеговина гради 340-километарски автопат – Коридор 5Ц – кој ќе чини, исто така, околу 3 милијарди евра до неговото завршување во 2017 година.
Борис Тихи, професор на Економскиот факултет во Сараево, рече дека новата мрежа автопати во БиХ и во регионот може да донесе долгорочна полза.
Според статистичките податоци на трудовиот синдикат на БиХ, градежните претпријатија во земјата имаа 30 отсто помалку вработени во 2012 година отколку во 2011 година, а повеќе од 50.000 градежни работници ги изгубија своите работни места во изминатите три години.
„Тоа ќе му помогне на градежниот бизнис на Балканот да заживее. 
Тоа, исто така, значи повеќе странски инвестиции и поголем туристички потенцијал. 
Транспортот и индустријата, исто така, ќе имаат голема корист од автопатот“, рече Тихи за SETimes.
Миро Сечивановиќ, директор на градежното претпријатие Радекс, со седиште во Тешањ, рече дека градежниот сектор во БиХ е добро опремен да се справи со работата.
„Скоро 70 отсто од домашните претпријатија ги исполнуваат условите за градење автопати, па според тоа, ние сме подготвени да градиме патишта, рече Сечивановиќ за SETimes. 
„Со вклучувањето на домашните претпријатија, државата може да помогне за сегашната економска ситуација на градежниот бизнис, која е сега многу тешка.“
