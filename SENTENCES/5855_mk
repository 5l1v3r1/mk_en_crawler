17/06/2011
(Ројтерс, РТЕ - 17/06/11;
Би-Би-Си, Си-Ен-Ен, Лос Анџелес тајмс, Вашингтон пост, Скај њус, Гардијан, Еј Би Си Онлајн, ЦБС Њус, РФЕ/РЛ - 16.06.11;
ФБИ)
Египетскиот лекар кој стана терорист, Ајман ал Завахири, беше назначен за нов водач на мрежата на Ал каеда во четвртокот (16-ти јуни), по смртта на Осама бин Ладен минатиот месец.
Соопштението дојде во вид на изјава во која се предупредува дека групата ќе продолжи да води света војна против Соединетите Држави и нивните сојузници под раководство на новиот водач.
Сепак, аналитичарите се прашуваат дали Завахири ќе успее да ја одржи здружена лабавата глобална мрежа на Ал каеда во услови на внатрешни расправии и натпревар од сé поистакнатите ограноци во Јемен и Северна Африка.
Во меѓувреме, народните востанија и барањата за демократија и основни права на Блискиот Исток покажаа дека луѓето во целиот регион се свртеа против насилните тактики на Ал каеда, во корист на граѓанска непослушност и мирни протести.
Поради ова, пораката на Ал каеда за света војна против Западот носи малку привлечност за народите кои се борат против авторитарните режими дома и влошените социо-економски услови.
Според некои експерти за контра-тероризам, Завахири, кој е ниту харизматичен како неговиот претходник, ниту многу ценет од страна на членовите на групата, може да најде други начини за засилување на својот имиџ во организацијата.
Поради тоа, тој може во прво време да стане поопасен, предпредуваат некои.
„Завахири сигурно ќе се обиде да ги докаже своите вистински намери притискајќи за напади и одмазди, и истовремено наоѓајќи начини да се искористи хаосот и разочарувањето од Арапската пролет -- со фокус, несомнено, на Египет“, Los Angeles Times го цитираше Хуан Зарате, кој беше контратерористички советник на претседателот Џорџ В. Буш.
Коментирајќи во врска со назначувањето на Завахири за водач на Ал каеда во четвртокот, адмирал Мајк Мулен, претседател на американскиот здружен Генералштаб, рече дека тој ќе се соочи со иста судбина како својот претходник.
„Како што сакавме да го фатиме и убиеме, и успеавме да го убиеме, Бин Ладен, секако дека ќе го сториме истото и со Завахири“, рече тој.
Завахири, кој в недела полни 60 години, со години беше десна рака на Бин Ладен, како и главен идеолог на Ал каеда и втор по команда.
Завахири е роден во познато семејство од средна класа во Каиро, каде што завршил очна хирургија.
Во доцните 1970-ти, тој стана еден од основачите на Египетскиот исламиски џихад (ЕИЏ), организација која се спротивстави на секуларниот режим на земјата и сакаше да го сруши на насилен начин.
Египетските власти го уапсија по атентатот на претседателот Анвар Садат од страна на исламските милитанти во 1981 година.
Тој беше ослободен откако отслужи три години затвор и потоа замина за Пакистан во 1984 година да се бори против советската окупација во Авганистан.
Токму за време на тој период се вели дека тој се сретнал со Бин Ладен за првпат.
Во 1988 година двајцата ја основаа Ал каеда во пакистанскиот северозападен град Пешавар, базата на антисоветскиот отпор во тоа време.
Тие потоа планирале бомбашки напади во август 1998 година на американските амбасади во Танзанија и Кенија, во кои повеќе од 220 луѓе беа убиени, а неколку илјадници беа повредени.
Завахири, чија ЕИЏ се вели дека се спои со Ал каеда во 1998 година, исто така се верува дека е еден од главните организатори на самоубиствениот бомбашки напад на УСС Кол покрај брегот на Јемен во 2000 година, и „мозокот“ на нападите во Соединетите Држави на 11-ти септември.
Соединетите Држави, кои подигнаа обвинение против него за неговата наводна улога во бомбашките напади од 1998 година на нивните амбасади во Источна Африка, понудија награда од 25 милиони американски долари за информации што директно ќе водат до негово фаќање или осудување.
