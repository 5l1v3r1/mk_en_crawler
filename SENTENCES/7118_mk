16/06/2012
Енди Дабилис за Southeast European Times во Атина – 16.06.12
Немаше долги, очајнички редици, но со наближувањето на изборите в недела (17-ти јуни), Грците и претпријатијата почнаа полека да повлекуваат и по 800 милиони евра дневно, вознемирени дека нивната земја можеби ќе биде принудена да излезе од еврозоната и да се врати на длабоко девалвираната драхма.
„Загрижена сум. 
Заради драхмата и заради тоа што не знаеме што се случува со политичарите“, рече за SETimes Петра Пурсаниди (35), на пат кон филијалата на Алфа банка, во западното предградие на Атина.
На изборите, Грците се соочуваат со аргументот евро наспрема драхма: поддршката за некогаш владејачките партии на конзервативците, Нова демократија, и на нивните инаку жестоки противници, социјалистите на ПАСОК, кои ги поддржаа мерките на штедење побарани од меѓународните кредитори; или гласањето за партиите што се противат на нивните услови, избор што критичарите велат дека може да ја истисне Грција од еврозоната.
Четирите најголеми банки во земјата, вклучително и Алфа, беа толку заслабнати со масовните загуби наметнати од владата врз нив и приватните инвеститори како дел од договорот за отпишување на неверојатниот долг од 106 милијарди евра, што мораа да го обезбедат за да добијат итна рекапитализација на 19 милијарди евра. 
Цифрите на централната банка покажаа намалување на депозитите за околу 17 отсто, или 35,4 милијарди евра во 2011 година, и на само 165,9 милијарди евра на крајот од април.
Банкарите рекоа дека темпото се засилува пред изборите, со збирен дневен одлив од најголемите банки од 500-800 милиони евра, вклучително и повлекување готовина, електронски трансфер на средства и инвестиции во други инструменти.
Димитрис Хациниколау, професор по економија на Универзитетот во Јанина во северна Грција, рече дека стравот расте. 
„Луѓето точно проценуваат дека нивните депозити може да бидат конвертирани во драхми и се обидуваат да ги зачуваат своите заштеди“, рече тој за SETimes.
Кампањата е поттикната од стравот на сите страни и стана споредна точка на политичките расправии и меѓусебните обвинувања. 
Многумина се загрижени дека овие избори може да завршат, исто така, со ќор-сокак и да ја влошат кризата.
Туризмот, најголемиот извор на приходи, кој носи скоро 23 отсто од БДП на земјата од 239 милијарди евра, доби удар, при што резервациите се намалија за 30 отсто или повеќе на почетокот од сезоната.
Ако овие избори не создадат влада, има шанси не само за повлекување од банките, туку и од супермаркетите, по предупредувањата дека Грција може да се соочи со недостиг на храна -- како и гориво, лекови и други неопходни производи -- ако излезе од еврозоната.
„Луѓето се преплашени од можноста за враќање на драхмата, и некои сметаат дека е добро да ги наполнат своите креденци со прехранбени производи“, рече Василис Коркидис, шеф на федерацијата за малопродажба ЕСЕЕ. 
„Тоа е претерено; не смееме да паничиме. 
Полнењето на креденците со храна не значи дека ќе ја избегнеме кризата“, рече тој за Ројтерс.
Тројката предупреди дека секој обид на новата влада за чепкање во реформите може да води до пресекување на протокот на пари и рече дека земјата има доволно готовина за да издржи само неколку недели. 
Истата бара дополнителни кратења од 12 милијарди евра, што ја обнови дебатата за мерките на штедење.
Додека политичарите се расправаат, Димитри Чаракидес (26), еден од среќните Грци што успеа да најде работа за време на длабока рецесија која предизвика невработеност од 22,6 отсто, излезе од банката од каде што подигна дебитна картичка. 
Тој рече дека не е загрижен за банките или зголемените повлекувања.
„Немам толку многу пари“, рече тој за SETimes. 
„Луѓето кои имаат пари треба да се загрижени.“
