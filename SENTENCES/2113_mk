19/05/2005
Од Разван Амариеи за Southeast European Times во Букурешт – 19/05/05
Романците што живеат во малите и средните градови очекуваат наскоро да видат прилив на супермаркети и хипермаркети, со што ќе добијат алтернатива на малите продавници или традиционалните пазари на отворено. 
Новите продавници мораат да ги променат навиките за купување, со оглед на тоа што потрошувачите сега ќе имаат пристап до помодерни и поевтини производи.
Едно од најзначајните нови претпријатија на дисконтната сцена оваа година е германскиот гиганд „Тенгелман“, кој ќе отвори 15 до 20 супермаркети „Плус дисконт“ оваа година и планира 120 локации до 2008 година, со вкупна инвестиција од 200 милиони евра. 
„МиниМАКС дисконт“ ќе отвори три супермаркети и планира да отвори 100 продавници во Романија до 2010 година. 
Германската група РЕВЕ сака да инвестира 100 милиони евра во 50 продавници на брендот „Пени маркет“. 
Хипермаркетите на „Кауфланд“, бренд на германската група „Лидл и Шварц“ наскоро ќе бидат отворени во Романија со една локација во секој од вкупно 41 округ во земјата.
Другите малопродавачи, исто така, ги свртија своите очи кон Романија. 
Според британскиот консултант за малопродажба Брајан Мур, светските гиганти „Теско“ и „Вол-Март“ се подготвуваат за инвестирање во земјата во следните две години. 
„Пазарот е подготвен за нив и единствената причина што сé уште не се тука е интересот што го покажаа неодамна за кинескиот и индискиот пазар“, рече тој.
Во меѓувреме, оние кои се веќе на пазарот напорно работат на своето проширување. 
Синџирот француски хипермаркети „Карфур“, кој веќе има четири продавници во Романија, планира да отвори уште еден. 
Неговиот главен конкурент „Кора“ од белгиската група „Луис Делхез“ ќе ја отвори својата втора локација во Букурешт оваа година, а третата во Клуј во 2006 година. 
„Профи“, уште еден бренд на „Луис Делхез“, планира да додаде осум супермаркети на 25-те што веќе ги има во земјата, додека РЕВЕ ќе вложи 200 милиони евра за проширување на своите мрежи „Била“, „Селгрос“ и XXL.
Овој наплив на инвеститори не е случаен, особено што се однесува до дисконтите. 
Проучувањата на ГФК, германска маркетинг група, покажуваат дека само 1 отсто од купувањето во Романија се случува во таквите продавници. 
Во Чешка 20 отсто од малопродажбата е дисконтна, а во Германија оваа цифра изнесува повеќе од 50 отсто. 
„Дисконтната област [во Романија] ќе добие инвестиции од околу 400 милиони евра оваа година и значително ќе се зголеми -- од 29 продавници минатата година на преку 160 до крајот на 2006 година“, изјави Анка Јоан, партнер за менаџмент на „Роланд Бергер Романија“ за Сaптамина финансиара.
Очите на инвеститорите се, исто така, свртени и кон Балканот, поради заситеноста на малопродажниот сектор во земјите на Централна Европа. 
Романија претставува повикувачка перспектива не само поради своите 22 милиони граѓани или своето идно членство во ЕУ, туку и поради брзото зголемување на просечните приходи. 
Во последниве четири месеци, на пример, имаше пораст од 20 отсто на месечните средни примања поради новиот даночен систем.
Вкупните инвестиции кои ги разгледуваат големите играчи во секторот на малопродажбата ја надминуваат сумата од 1 милијарда евра, но приходите би можеле да бидат значителни. 
Неодамнешните истражувања покажаа дека Романците трошат просечно 50 евра при секоја посета на хипермаркет -- скоро колку и луѓето од Запад.
