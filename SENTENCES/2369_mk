01/04/2005
(Доу Џонс, Стандардњус, Девет часот - 01/04/05; БTA, Ромпрес, Софиска новинска агенција, БНН, Медиапул, Дневник, Еурактив, Бугарска влада - 31/03/05)
Премиерите на Бугарија и на Романија во четвртокот (31-ви март) во Софија потпишаа декларација со која ја потврдуваат решеноста на нивните влади за подобрување на соработката на патот кон членството во ЕУ.
„Двете влади се согласија да се координираат и тесно да соработуваат за да осигураат паралелен пристап во ЕУ во согласност со распоредот договорен на Европскиот самит во Брисел во декември, 2004 година“, се вели во декларацијата која во четвртокот ја потпишаа премиерот Калин Попеску Таричеану од Романија и Симеон Саксобурготски од Бугарија.
Софија и Букурешт ќе ги зајакнат напорите за исполнување на „сите обврски преземени за време на процесот на преговорите и во нивните односи со Европскиот парламент (ЕП)“, ветија водачите еден ден откако членовите на Комисијата за надворешни работи на ЕП ја поддржаа кандидатурата на двете земји за членство во ЕУ.
Целиот состав на Парламентот од 732 делегати треба да одржи гласање за ова прашање на 13-ти април, помалку од две недели пред потпишувањето на спогодбата за пристап помеѓу Бугарија и Романија со Унијата на 25-ти април. 
Двете балкански земји треба да пристапат во ЕУ во јануари 2007 година. 
Но, пристапот на двете, а особено на Романија, би можел да биде одложен за една година ако тие не ги исполнат своите обврски пред пристапот, меѓу кои и судските реформи и другите мерки кои имаат за цел исполнување на стандардите и нормите на ЕУ.
Заедничката цел на двете земји за интеграција им даде нов поттик на нивните традиционално добри билатерални односи, подигнувајќи ги истите на „ново ниво на успех“, рекоа премиерите во декларацијата. 
Тие, сепак, додадоа дека некои проблеми од минатото мора да се решат.
„Има неколку прашања ... 
и ние треба да одредиме краен рок за нивното решавање со што двете земји не би ги однеле билатералните проблеми од минатото во ЕУ“, новинската агенција Доу Џонс ја цитира изјавата на Таричеану дадена за време на прес-конференцијата по неговиот состанок со Саксобурготски. 
Прашањата на малцинствата и процедурите на граничната контрола се дел од прашањата кои мора да се решат, додаде тој.
Романскиот премиер беше особено критичен во врска со ставот и работниот стил на службениците на двете страни од заедничката граница, велејќи дека тоа е остаток од комунистичкото време и дека треба да се промени.
