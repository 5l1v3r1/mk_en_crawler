04/12/2007
Од Иво Шчепановиќ за Southeast European Times во Сплит – 04/12/07
Има очигледно намалување на видовите риба во Јадранското Море, ако денешните видови се споредат со оние од пред 10, 20 или 30 години, предупредуваат експертите.
„Целата хрватска рибарска индустрија зависи од малата сина риби“, вели д-р Ален Солдо од хрватскиот универзитет.
„Ако ја нема малата сина риба, рибарската индустрија може да се соочи со колапс.“
Тој рече дека осличот и норвешкиот јастог се најзагрозени од комерцијалниот риболов, додавајќи дека прекумерниот риболов не е единствениот фактор кој придонесува за проблемот.
„Комерцијалниот риболов дефинитивно загрозува некои видови риба, но загадувањето и глобалното затоплување, исто така, придонесуваат за ова“, рече тој.
Поради глобалното затоплување просечната температура на Јадранското Море ќе се зголеми за 1,2 целзиусови степени, рече Салдо, но додаде дека вистинските промени не може да се предвидат во моментов.
„Комерцијалниот риболов може да се промени во текот на следните години или следните децении и некои видови риба може да се придвижат кон Јадранското Море, а други видови може да го напуштат поради затоплувањето“, рече Солдо.
„Всушност, некои видови веќе се придвижија кон Јадранското Море, додека други се упатија кон поладните води.“
Несоодветното следење на видовите риба придонесува за проблемот, рече Солдо.
„Знаеме дека повеќето ајкули и ражи се загрозени.
Тие немаа природен непријател, но нивното прекумерно експлоатирање може да доведе до брзо намалување на овие видови.
Со оглед на тоа што нема соодветно следење на рибните квоти во Јадранското Море, ние не можеме да кажеме многу за тоа дали туната премногу се експлоатира.
Сепак, знаеме дека хрватските рибари може да ловат помалку од 900 тони туна годишно“, рече тој.
Според шефот на хрватската Рибарска управа, Иван Катавиќ, земјата има 3.692 комерцијални рибарски бродови и чамци кои може да ловат 52.000 тони мала сина риба годишно.
Хрватска, исто така, извезува 6.700 тони туна за Јапонија годишно, како и риба во вредност од 108 милиони евра за Италија, Босна и Херцеговина, Црна Гора и Србија.
