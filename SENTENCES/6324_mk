23/12/2011
Клаудија Лутовска за Southeast European Times во Скопје -- 23.12.11
Македонското Министерство за информатичко општество и администрација минатата недела го објави спроведувањето на проектот на порталот за е-демократија, што предизвика силен интерес во различни сегменти на општеството.
„Порталот претставува современ метод на јавна дебата преку кој граѓаните -- на едноставен и лесно достапен начин -- можат да го дадат своето мислење во врска со предложените одлуки и документите на владата, како и да учествуваат во процесот на носење одлуки“, рече за SETimes министерот за информатика, Иво Ивановски.
Со користење на порталот, граѓаните може да даваат предлози, коментари и сугестии во врска со законите;
да даваат коментари во врска со јавната администрација и државните бирократи;
да пишуваат блогови;
и директно да комуницираат со владините службеници.
Порталот се состои од седум делови.
Првиот е „Законодавство во подготовка“, кој е директно поврзан со македонскиот Електронски регистар на прописи (ЕНЕР).
Базата на податоци „Стратешки документи“ на владата, й ги претставува истите на јавноста во нивната конечна нацрт-верзија.
Исто така, вклучен е и „Форум“ за тематски дебати на граѓаните, врз основа на препораките на администраторите, како и на анкетираните граѓани.
Потоа, има дел „Блог“, кој е достапен за групи граѓани, како што се здруженија, стопански комори и други, кои може да објавуваат написи и да се вклучуваат во експертски дебати.
Делот „Предложете како да се елиминираат административните бариери“ вклучува конкретни предлози на граѓаните за поефикасно функционирање на јавната администрација.
Друг дел „Вклучи се“, овозможува двонасочна комуникација со државната администрација.
Конечно, во делот „Дај идеја“, граѓаните може да дадат краток елаборат на оригинална идеја, слично на акутелната практика за време на „отворениот ден“ со владата, кој беше воспоставен за да се унапреди комуникацијата очи в очи меѓу граѓаните и владата.
Идејата за е-демократија не е единствена, бидејќи регионалните земји активно се обидуваат да ги искористат новите канали за спроведување на демократски процеси, вклучително и информатичката технологија.
Префиксот „е“ станува доминантен во скоро сите области на јавниот живот, како што е е-образование, е-судови, е-бизнис, е-здравство.
Но, македонската влада сакаше да ја однесе употребата на информатичката технологија еден чекор понапред, да им овозможи на сите граѓани да учествуваат во олеснувањето на одлуките преку „Ден за идеи“, да иницираат јавни дебати, да имаат двонасочна интеракција на различни веб-портали на министерствата и самиот владин веб-портал, како и преку социјалните медиуми, преку профилите на избраните претставници.
„Напредувањето [кон е-демократија] доаѓа откако владата донесе одлука за политика на обезбедување пристап до компјутер за секое дете во основните и средните училишта, со што Македонија стана глобален водач со соодносот број на ученици - компјутер“, рече Ивановски.
Тој додаде дека оваа решителност да ја акцентира информатичката технологија ја направи Македонија прва земја во светот која има вај-фај на целата своја територија пред неколку години.
Истата изготви и проекти како што е „Вај-фај во руралните средини“ и обезбеди 680 интернет киосци во ваквите области низ цела Македонија, за бесплатни безжични интернет услуги.
Инвестициите имаат голем ефект врз локалниот економски развој и затворањето на дигиталната празнина во овие региони.
Празнината скоро не постои, бидејќи има континуирана бесплатна информатичка обука, и преку 54 отсто од домаќинствата имаат свои сопствени компјутери“, рече Ивановски.
Експертите за парламентарна демократија и новите медиуми целосно го поддржуваат концептот на е-демократија.
Но, тие предупредуваат дека е-демократијата ќе се претвори во вистинско граѓанско учество само ако избраните претставници ги разгледуваат идеите на граѓаните.
„За ефикасно користење на многуте можности што е-демократијата ги нуди, неопходно е да се воспостават механизми кои ќе гарантираат дека информациите на граѓаните ќе бидат земени предвид во процесот на создавање и носење одлуки.
Неопходно е да се [вклучат] реални и мерливи показатели за употребата на ваквите алатки“, рече за SETimes програмскиот менаџер на Институтот за парламентарна демократија, Димитар Спасеновски.
Интернет комуникацијата претставува неопходен инструмент за отворена и транспарентна работа на пратениците, но исто така и можност за претставување и ревизија на направеното, според претседателот на парламентот, Трајко Вељановски.
„Постојаната комуникација обезбедува неопходен прилив на взаемно корисни информации во врска со законите што ние ги носиме, примената на усвоените закони и работата на надлежните тела“, рече Вељановски.
Граѓаните, особено оние во приватниот сектор, ја фалат е-демократијата.
„Тоа е одличен начин за нас, претприемачите, да го искажеме своето мислење и критики, особено во областа на законите кои се поврзани со бизнис секторот“, рече за SETimes сопственикот на приватен бизнис, Јове Брглевски (40).
Други ја фалат иницијативата, но не се сигурни дали владата може да идентификува многу, ако не повеќето, корисни предлози.
„Дали владата ќе може систематски да ги препознае и употреби сугестиите?“, прашува 57-годишниот работник Драгиша Симоновиќ.
Тој изјави за SETimes дека луѓето се полни со оригинални идеи за подобрување на животниот стандард.
„Иако владата применуваше други демократски алатки, сега ќе може да обезбеди поголем поттик за да се заштеди време кога ќе се изнесуваат овие идеи пред вистинскиот човек.
Тие, исто така, штедат време и пари со тоа што немаат документација на хартија, барања на хартија и писма, како и состаноци што трошат време“, рече тој.
Но, еден сегмент, постарите, се чини дека се претежно негативно погодени.
„Иако не знам како да работам на компјутер, мојот став е дека оваа идеја е добра.
Мојот внук е честопати пред компјутер и јас му кажувам да ги остави моите одговори“, рече за SETimes Менка Христовска (71).
