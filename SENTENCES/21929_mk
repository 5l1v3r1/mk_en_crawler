23/07/2008
БЕЛГРАД, Србија -- Стотици ултранационалистички поддржувачи на поранешниот водач на босанските Срби Радован Караџиќ се собраа на улиците од Белград доцна во вторникот (22-ри јули), протестирајќи поради апсењето на нивниот херој. 
Демонстрантите беа главно млади фудбалски навивачи и активисти на ултранационалистичката група Образ. 
Демонстрантите ги нападнаа припадниците на специјалната полиција распоредени на местото со факели и столици од блиските кафулиња. 
Полицијата уапси голем број демонстранти. 
Шест лица беа повредени во судирите. 
Демонстрантите се разотидоа дури откако Александар Вучиќ од Српската радикална партија му се заблагодари на насобраниот народ за неговата „љубов кон Србија“.
Во меѓувреме, водачите од целиот Балкан го поздравуваат апсењето, велејќи дека истото сигнализира оти новата влада на Србија е подготвена да соработува со Хашкиот трибунал, што е главен предуслов за пристапот во ЕУ.
Караџиќ, обвинет за геноцид на 8.000 муслимани во Сребреница во јули 1995 година и смртта на околу 12.000 луѓе како резултат на тригодишната блокада на Сараево, беше уапсен во понеделникот, по 13 години во бегство. 
„Фајненшал тајмс“ во средата објави дека британските и американските служби учествувале во потрагата.
Во другите вести, адвокатот на Караџиќ, Света Вујачиќ, во средата рече дека осомничениот за воени злосторства планира самиот да се брани. 
Вујачиќ рече дека иако Караџиќ планира да изнајми тим правни советници, тој планира самиот да се брани пред Трибуналот на ОН, исто како и починатиот српски претседател Слободан Милошевиќ. 
Караџиќ, исто така, ќе поднесе жалба против неговата екстрадиција во Хаг пред крајниот рок в петок, рече адвокатот. 
(Вечерње новости, Студио Б, Комерсант, Утрински весник, Фајненшал тајмс - 23/07/08; Ројтерс - 22/07/08)
