01/06/2009
Од Бојана Миловановиќ за Southeast European Times во Белград -- 01/06/09
Србија е најпозната по својата „шљивовица“, или ракија, но според интересот на неодамнешната гала во главниот град, сé повеќе локални жители се за добра чаша вино.
На тридневниот фестивал Ин вино, кој се одржа минатиот месец во Сава центар во Белград, присуствуваа повеќе од 4.000 луѓе.
Со претставувањето најразлични вина, од скапите видови по цена од 211 евра за шише, до оние поевтини, од 10,5 евра за шише, организаторите се обидоа да привлечат широк спектар посетители: од обични консументи на вино до стручњаци за вино.
Сицилијанското вино Tasca d'Almerita, кое имаше деби на српскиот фестивал, беше меѓу 500-те вина прикажани на настанот на 26-ти мај, и привлече најголемо внимание, според портпаролката Марија Теофиловиќ.
Од италијанското вино Campanile, па сé до лозјата Michele Torino во Аргентина, вкупно 120 винарии од 15 земји низ целиот свет, учествуваа на настанот.
Меѓу мноштвото италијански, унгарски и француски брендови, исто така, беа присутни и домашните винарии. 
Рубин, со централа во Крушевац, ја обелодени својата нова линија, Тера Лазарица. 
Исто така, присутни беа и други винопроизводители, како што се малите винарии во семејна сопственост Александровац и Радовановиќ.
Регионалните вина, како што е добропознатиот црногорски бренд Вранац, исто така, беа претставени на фестивалот.
Ин вино, исто така, беше домаќин на различни работилници за дегустација на вино и курсеви за сомелиери.
„Секоја година расте интересот за курсевите за сомелиери и тоа е доказ оти виното станува сé попопуларен пијалак во Србија“, рече Теофиловиќ.
Меѓу посетителите имаше и странци, бидејќи годишниот фестивал, кој се одржува шеста година по ред, докажа оти е добар инструмент за јакнење на туризмот.
Милан Савиќ од Крушевац дошол на Ин вино, едноставно, да проба добри вина.
„Кога луѓето се враќаат од патување во странство, тие повеќе не зборуваат колку вино испиле, туку што пиеле, што значи дека квалитетот е поважен“, вели Савиќ.
Без оглед дали е бело, црвено, суво или слатко, Савиќ додава дека кога се избира добро вино, најважен е сепак личниот вкус.
