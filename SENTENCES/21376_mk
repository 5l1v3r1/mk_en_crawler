26/08/2008
ЗУБИН ПОТОК, Косово -- Стотици косовски Срби се собраа во понеделникот (25-ти август) во Зубин Поток, на протести поради, како што ги опишуваат, напорите за наметнување гранична линија помеѓу Косово и Србија. 
Демонстрантите, исто така, се спротивставија на признавањето на ЕУЛЕКС, мисијата предводена од ЕУ во поранешната српска покраина. 
Градоначалникот на Зубин Поток, Славиша Ристиќ, рече дека инсталирањето видео-камери на административната линија помеѓу Косово и Србија има за цел воспоставување царинска контрола и државна граница. 
Косовските Срби нема никогаш да го дозволат ова, додаде тој. 
Портпаролот на Косовската полициска служба, пак, рече дека камерите се таму за да помогнат во контролата на сообраќајот.
Квалитетот на животот за Србите во Косово беше централна тема на разговорите во понеделникот во Белград, помеѓу заменик-шефот на УНМИК, Николас Хејсом, и српскиот министер за Косово, Горан Богдановиќ. 
На третиот ваков состанок со претставниците на УНМИК во текот на изминатите шест недели, фокусот беше ставен на секојдневните прашања со кои се соочува малцинството на косовските Срби дома и на работа. 
Српските медиуми објавија дека полициските и судските прашања, исто така, беа тема на разговорите. 
(РТК, Телеграфи, Кохавижн, Блу Скај, Танјуг, Б92, Блиц, АКИ - 25/08/08)
