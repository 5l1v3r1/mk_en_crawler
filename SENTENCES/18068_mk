19/06/2007
САРАЕВО, Босна и Херцеговина (БиХ) -- Муслиманскиот и хрватскиот член на трипартитното претседателство на БиХ испратија писмо до генералниот секретар на ОН, Бан Ки-Мун, ги повикаа ОН да стават крај на поделеноста на земјата на два ентитети. 
„Ситуацијата создадена во Босна [и] Херцеговина ... 
е директен резултат на геноцид, етничко чистење, злосторства против човештвото и воени злосторства. 
Затоа, ние ве повикуваме да ги искористите своите овластувања и влијание за да се вложат максимални напори за елиминирање на резултатот од геноцидот“, велат Харис Силајџиќ и Жељко Комшиќ во своето писмо. 
Претседателите го засноваат своето барање на неодамнешната пресуда на Меѓународниот суд на правдата во Хаг, според која Република Српска е виновна за геноцид, во врска со масакрот во Сребреница во 1995 година.
Небојша Радмановиќ, српскиот член на претседателството на БиХ, издаде изјава во која вели дека потегот е невнимателен и дека не било разговарано со него. 
Тој, исто така, рече дека писмото претставува директно кршење на Дејтонскиот мировен договор, кој Силајџиќ и Комшиќ се заколнаа дека ќе го следат кога ја презедоа функцијата. 
(Дневни аваз, Независне новинe - 19/06/07; Ројтерс, Б92, ПБС БиХ, РТРС - 18/06/07)
