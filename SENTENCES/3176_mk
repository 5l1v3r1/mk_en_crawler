06/03/2006
Од Антонио Прленда за Southeast European Times во Сараево - 06/03/06
Жителите на шест градови во Федерацијата на Босна и Херцеговина (ФБиХ) се собраа на крајот од февруари за јавно да ја поддржат судската постапка на Босна и Херцеговина (БиХ) против соседна Србија и Црна Гора за агресија и геноцид во конфликтот во периодот 1992-1995 година.
Процесот во Меѓународниот суд на правдата (МСП) во Хаг започна на 27-ми февруари, 13 години откако БиХ ги поднесе обвиненијата во март 1993 година.
Собирите во Сараево, Мостар, Тузла, Травник, Казин и Горажде беа организирани од 13 босански здруженија на воени ветерани и семејствата на загинатите војници. 
И покрај тоа што присуството беше помало од очекуваното, организаторите велат дека се задоволни од собирите што поминаа достоинствено и без инциденти.
Сакиб Софтиќ, претставникот на БиХ во случајот на МСП, вели дека се надева во поволна пресуда. 
Но, неговиот колега од Србија и Црна Гора, Радослав Стојановиќ, тврди дека БиХ нема да може да докаже дека Белград имал геноцидни намери.
Судењето ќе трае до 9-ти мај, а пресудата се очекува до крајот на оваа година или почетокот на 2007 година.
Во ФБиХ населението и политичарите се надеваат дека случајот ќе резултира со воено обештетување. 
За жртвите и нивните семејства, пак, најважно е да се открие вистината за конфликтот.
„Ние не мрзиме и не бараме одмазда“, вели Јасмин Јусуф Јашаревиќ, младич кој ги загубил двајцата свои родители за време на војната. 
„Ние само сакаме конечно да се утврди вистината, за да можеме да најдеме мир во срцата. 
Работите мора да бидат нарекувани со вистинските имиња. 
Ова беше агресија врз нашата земја.“
Политичките претставници на босанските Срби никогаш не ја поддржаа идејата за покренување на судска постапка ниту против поранешна Југославија ниту против нејзиниот наследник, Србија и Црна Гора. 
Мнозинството во Република Српска не смета дека конфликтот беше резултат на српската агресија, ниту, пак, се согласува дека се случил геноцид.
Во Белград, пак, ставовите се менуваат, при што сé поголем е бројот на интелектуалци кои сметаат оти режимот на Милошевиќ бил виновен за ужасните злостортва. 
Поранешна Југославија дефинитивно беше вклучена во геноцидот, вели Соња Бисерко, истакнувајќи дека голем број високи воени и политички фигури што биле вклучени се наоѓаат во Трибуналот на ОН за воени злосторства во Хаг -- меѓу кои и поранешниот југословенски претседател Слободан Милошевиќ.
