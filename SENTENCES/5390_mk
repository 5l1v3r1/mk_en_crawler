22/09/2010
(Еурактив, Еуопсервер - 22/09/10;
AП, Ројтерс, АФП, ФТ, Блумберг, ББС, РФЕ/РЛ, Јуропиан војс, Европски парламент - 21/09/10)
Европскиот парламент усвои закон чија цел е да се зголеми сигурноста на дотурот на гас за 27-те земји на ЕУ и тие да се направат помалку подложни на идни кризи со гасот.
Членовите на парламентот го одобрија законот со убедлива разлика од 601 спрема 27, и 23 воздржани, во вторникот (21-ви септември).
Законот доаѓа по месеци преговори и се очекува да добие конечно одобрување од земјите-членки за неколку недели.
Според новите правила, 27-те земји ќе имаат најмногу две години во текот на кои ќе треба да изготват детални планови за кризни ситуации во снабдувањето со гас.
Последната се случи во јануари 2009 година, кога дотурот за повеќе од 20 европски земји беше нарушен поради расправијата околу цената меѓу Русија и Украина.
Како резултат на тоа, милиони граѓани на ЕУ, претежно во Источна Европа, останаа без греење во текот на две недели, во екстремно студено време.
ЕУ покрива околу четвртина од потребите за гас со увозите од Русија и 80 отсто од овој дотур се пренесува до земјите на блокот преку Украина.
Законот усвоен во вторникот, исто така, ќе ги принуди претпријатијата за гас да го загарантираат снабдувањето на домашните потрошувачи за нејмалку седум дена во екстремни температури, најмалку 30 дена во исклучително висока побарувачка или сé додека трае периодот на „инфраструктурен прекин“ во нормални временски услови.
Националните влади имаат рок од четири години да го исполнат овој стандард во снабдувањето, и три години да изградат нови прекугранични врски.
Недостатокот на вакви врски беше заклучено дека значително придонесол за проблемите во снабдувањето на почетокот од 2009 година.
Европската комисија (ЕК) одвои 1,4 милијарди евра за поддршка на „инфраструктурните проекти како што се обратните текови“.
Според новиот закон, ЕК ќе има силна улога во координирањето на итните мерки и гарантирањето дека националните планови нема да ја загрозат сигурноста на дотурот со гас за другите членки во времиња на криза, се вели во изјава на ЕП.
Главните нивоа на криза предвидени во законот се „рано предупредување“, „тревога“ и „итност“.
ЕК ќе мора да прогласи „Униска вонредна состојба“ или регионална вонредна состојба на барање на најмалку две земји-членки кои прогласиле национални вонредни состојби.
Шпанскиот пратеник Алејо Видал Квадрас, кој го водеше законот низ законодавниот дом на ЕУ од 736 места, го поздрави одобрувањето на, како што го нарече, „историскиот чекор во врска со ова прашање во ЕУ“.
„Ова е коренита промена според која земјите-членки се придвижуваат надвор од чисто национален пристап“, рече тој, истакнувајќи истовремено дека пратениците се погрижиле тие правила „да не се користат како дупка за владите да ги искриват фактите за внатрешниот пазар, користејќи изговор дека има можна криза“.
Комесарот за енергија на ЕУ, Гвентер Отингер, се чинеше подеднакво ентузијаст, поздравувајќи го усвојувањето на правилата, кои другите европски власти ги опишаа како чекор напред кон зајакнувањето на солидарноста во областа на енергијата во рамките на блокот.
„Оваа регулатива претставува голем чекор напред за да се загарантира дека секое домаќинство има гас, дури и во случај на прекини во дотурот на гас“, рече Отингер.
