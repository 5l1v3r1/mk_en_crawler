14/08/2012
Мики Трајковски за Southeast European Times во Охрид -- 14.08.12
Две децении по крајот на т.н. 
работни кампови, популарни поради своите колективни, доброволни напори во поранешна Југославија, идејата за доброволната работа повторно заживува од Љубљана до Скопје, со обновена волја меѓу младите луѓе.
„Со доброволната работа ние сакаме да ги доближиме младите луѓе. 
Оваа идеја беше најдобрата од поранешна Југославија, целосно прифатена од САД и од Европа“, изјави за SETimes Зоран Стевоски, поранешен доброволец од Македонија и учесник на 10 доброволни акции низ цела поранешна Југославија.
Тој е член на клубот на поранешни доброволци, Брег на младоста, формиран неодамна во Охрид, со цел да ги поттикне младите да се движат по вистинскиот пат, и да го избегнуваат насилството.
Денес слични здруженија постојат скоро во секој поголем град во Словенија, Србија, Босна и Херцеговина (БиХ) и Црна Гора.
Последноте кампови се одржаа околу една година пред Југославија да се распадне во 1990-та година, и истите беше задолжени за изградба на патишта, железнички пруги, железнички станици, брани и друга инфраструктура. 
Секоја година околу 50.000 млади учествуваа во т.н. 
младински работни акции.
Поранешните доброволци во работните кампови се сеќаваат на иницијативите како на можност за дружење, запознавање луѓе и добро поминато време. 
Во Охрид, на пример, во 1984 и 1985 година, со две доброволни акции, беа изградени неколку големи инфраструктурни објекти и истите сé уште функционираат.
Милорад Ѓорѓиевиќ, претседател на организација на доброволци од Белград, основана во 2009 година, изјави за SETimes дека зад слоганот „Белград -- град со отворено срце“ во септември ќе биде организиран состанок на поранешни и сегашни доброволци од поранешна Југославија.
„Нашата цел е да ги привлечеме младите кои не се политички ангажирани, но можеби се чувствуваат заборавени, со оглед на тоа што нашата земја ги гледа оние млади луѓе кои не се припадници на ниту една политичка партија“, рече Ѓорѓевиќ.
„Не само што моите деца покажуваат интерес, туку и нивните пријатели, а заинтересирани се и некои студенти, со кои јас соработувам“, рече за SETimes Иванчица Марковиќ од Хрватска, учесничка во девет доброволни акции.
„Сакаме да докажеме дека живееме заедно, и додека политичарите сакаат да не поделат, обичните граѓани покажуваат дека нема поделба меѓу нив“, рече за SETimes Невена Терзиќ од Зеница.
„Сакаме да ја вратиме колективната доброволна работа и да ги одвлечеме младите од скитањето по улиците“, рече за SETimes Сенад Мемик од Сараево.
Многу поранешни и сегашни политичари во земјите на поранешна Југославија учествувале во работните кампови на доброволните акции. 
Меѓу нив се и црногорскиот премиер Мило Ѓукановиќ, градоначалникот на Белград, Драган Ѓилас, поранешниот македонски претседател Бранко Црвенковски и српскaтa пратеничка Анико Зирос-Јанкелиќ.
„Сметам дека таквите работни акции се одлична можност младите луѓе да ги препознаат и надминат меѓусебните предрасуди. 
Бев среќна кога поранешните доброволци повторно ме контактираа“, рече Зирос-Јанкелиќ.
„Се вклучуваат многумина кои немаат средства за патување, но ние се организираме и со заеднички транспорт, се упатуваме кон дестинациите на доброволната работа“, изјави за SETimes Марија Амон од Словенија.
Минатата година, во Врњачка Бања, Србија, 150 млади доброволци го изградија речното корито на Липовачка река за три недели. 
Ова лето, слична доброволна работа се остварува во словенечкиот град Порторож.
Многумина велат дека иако поранешниот југословенски систем не беше успешен, доброволните работни акции беа успешни.
„Како дете ја гледав изградбата на железничката станица Добој-Зеница во БиХ. 
Ја почувствував атмосферата. 
Пеевме додека работевме, а јас честопати им носев вода на доброволците“, рече Мухамед Пивиќ од Зеница.
Љупчо Кеверовски, професор по психологија на државниот универзитет во Битола, рече дека доброволните работни кампови со своите позитивни ефекти може да функционираат во денешни услови.
„Ако погледнеме настрана од историските импликации [на работните кампови] кога тие беа важни и популарни во општеството, сега можеме да говориме за нивните потенцијални импликации во сегашните услови: зајакнувањето на духот на единство, поттикнување заеднички вредности, разбивање на разните предрасуди. 
[Работните кампови] може да се приспособат на современите услови“, рече Кеверовски.
