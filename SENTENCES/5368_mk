19/07/2010
Од Билјана Пекушиќ за Southeast European Times во Белград -- 19/07/10
Изјавите на двајца членови на бандата што го изврши атентатот врз српскиот премиер Зоран Ѓинѓиќ може да помогнат да се осветли позадината на убиството, вели обвинителството.
Милош Симовиќ, избеганиот член на криминалната организација Земунски клан, беше уапсен на 10-ти јуни на хрватско-српската граница. 
Тој се обидуваше да избега од Хрватска, откако наводно пукал на својот пријател мафијаш Сретко Калиниќ во предградие на Загреб. 
Двајцата мажи бегаа од правдата, осудени од српскиот суд за нивната улога во убиството на Ѓинѓиќ.
Сега има надеж дека тие ќе дадат информации за заплетканата мрежа политички, воени, разузнавачки и мафијашки врски за кои нашироко се смета дека стојат зад атентатот на Ѓинѓиќ и другите политички убиства -- вклучително и убиството од 1999 година на новинарот Славко Чурувија.
„Работиме на откривање на досега непознатите околности од убиството на премиерот Ѓинѓиќ и револтот на единицата за специјални операции кој му претходеше на истото“, изјави за SETimes српскиот обвинител за организиран криминал Миљко Радисављевиќ.
Симовиќ е моментно во српски притвор, додека Калиниќ чека евентуална екстрадиција. 
Радисављевиќ вели дека сослушувањето само што започна и обвинителството внимателно го следи развојот на настаните.
Според полициски извори цитирани во медиумите, Симовиќ го посочил водачот на Радикалната партија, Воислав Шешељ, кој е моментно обвинет за воени злосторства во Хаг, и генерал Аца Томиќ, поранешен шеф на Воената безбедносна служба.
Полицијата подигна обвиненија против двајцата мажи во 2003 година под сомневање за вмешаност во атентатот на Ѓинѓиќ, но обвинението против Шешељ наскоро беше отфрлено. 
Томиќ беше исфрлен од списокот на обвинети лица во 2004 година, откако Воислав Коштуница стана премиер.
Сепак, специјалното обвинителство сега ја преиспитува одлуката да не се подигнува кривично обвинение против него.
Во коментарот за весникот Блиц, министерката за правда, Снежана Маловиќ, рече дека очекува да се откријат политички интриги зад атентатот врз Ѓинѓиќ.
„Сигурна сум дека судските тела, особено обвинителството, ќе ја утврдат вистината и дека сите кои учествувале во убиството на српскиот премиер Зоран Ѓинѓиќ и Славко Чурувија, давајќи наредби и помагајќи, без оглед кои биле, ќе бидат соодветно казнети“, рече таа.
Двајцата адвокати што го застапуваат семејството на Ѓинѓиќ, Срѓа Поповиќ и Рајко Даниловиќ, изјавија за SETimes дека постои официјален документ во централата на военото контраразузнавање кое се однесува на состаноците меѓу Томиќ и членовите на Земунскиот клан Душан Спасојевиќ и Милорад Улемек - Легија.
Поранешниот специјален обвинител Јован Пријиќ го имал документот кога ги финализирал обвиненијата за убиството на премиерот, велат адвокатите. 
Судот го прифатил, но Пријиќ го повлекол од списокот на парницата набргу потоа, под мистериозни околности, и поднесол оставка без објаснување.
Томиќ добил отштета во висина од 60.000 евра за поминатите 100 дена во притвор во 2003 година. 
Тој негира каква било улога во атентатот, тврдејќи дека е жртва на оцрнување на ЦИА.
