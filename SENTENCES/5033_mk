10/09/2009
Од Јусуф Рамадановиќ за Southeast European Times во Сараево -- 10/09/09
Полицијата го уапси Карај Камел бин Али, познат како Абу Хамза, веројатно најозлогласениот исламски осомничен терорист во Босна и Херцеговина (БиХ), на почетокот од минатиот месец.
Наводниот џихадист беше пронајден откако не се врати во затвор на 27-ми јули, по кусото отсуство за да го посети своето семејство. 
Тој беше во бегство околу две недели. 
Хамза (43), отслужува скоро четири години за вооружен грабеж, домашно насилство и закана на обвинител.
„Бегството на Карај Камел бин Али е скандал, кој повторно ги покажува сериозните системски грешки во казнените системи на БиХ“, рече Рафи Грегоријан, заменик-висок претставник во БиХ. 
„Проблемите со казнениот систем се многубројни и добро познати, а бегството на Камел бин Али е само последно во долгиот список проблеми што властите и министерот за правда на ФБиХ, Феликс Видовиќ, не успеаја да ги решат во текот на изминатите неколку години.“
Полицискиот комесар на ОН, Стефан Фелер, исто така, смета дека има дупки во казнениот систем на БиХ. 
„Време е да се вклучиме во конструктивен дијалог и преглед на недостатоците во затворскиот систем на БиХ. 
Полициската мисија на ЕУ ќе продолжи да помага во тој процес.“
Вообичаено за босанските затвори е за добро однесување да се одобрува кратко отсуство на годишно ниво, откако затворниците одслужиле две третини од своите казни. 
Сепак, многумина се прашуваат како Абу Хамза, кој се смета за закана по националната безбедност, добил дозвола за слободно движење.
Некои шпекулираат дека Алмир Џуво, директор на Агенцијата за безбедносно разузнавање на БиХ (ОСА) и Тадик Садовиќ, неодамна отпуштениот министер за безбедност, добиле информација за плановите за бегство на Абу Хамза. 
Според гласините што ги пренесоа локалните медиуми, затвореникот Рамиз Агушевиќ им ги издал плановите на двајцата високи функционери, кои, исто така, наводно, знаеле за подготовките на големи терористички напади во земјата од страна на поранешните членови на единицата на ал-муџахедините. 
Според извештаите на медиумите, Агушевиќ поднесол писмена изјава со деталите на плановите.
Додека бил во затвор, Хамза, наводно, имал пристап до мобилен телефон и интернет, и имал дозвола да се дружи со Абдулахим Мактуф, кој отслужувал затворска казна за киднапирање на најмалку двајца цивили со хрватско потекло. 
Казната на Мактуф истече во јуни. 
По ослободувањето, тој ја напушти земјата.
На Хамза затворите не му се непознати, бидејќи тој досега отслужил во отсуство 12 години затвор во својата родна земја Тунис, и отслужил седумгодишна затворска казна во 2000 година откако бил приведен за убиството на соборец ал-муџахедин.
Хамза се смета за не така мала риба во терористичките кругови, и е прогласен за исклучително опасен од страна на повеќе разузнавачки служби, вклучително и ЦИА во Соединетите Држави. 
Тој претходно беше осомничен за заговарање напади во Италија.
Тој првпат дошол во Босна и Херцеговина во 1990-тите, и се борел во единицата на ал-муџахедините против Србите и Хрватите. 
Подоцна тој добил целосно државјанство женејќи се со државјанка на БиХ, и се интегрирал во заедницата на вахабистичките муслимани.
