16/11/2008
ПРИШТИНА, Косово -- Експлозијата во седиштето на Меѓународната цивилна канцеларија (МЦК) во Приштина во петокот (14-ти ноември) беше предизвика од бомба фрлена од непознат напаѓач. 
Експлозијата ги искрши прозорците, но не повреди никого, рече портпаролот на полицијата Ветон Елшани. 
Специјалниот претставник на ЕУ во Косово, Питер Фејт, рече дека тој и МЦК ќе продолжат „да работат за доброто на народот на Косово и за стабилноста во регионот“. 
Запрашан дали е можно да има поврзаност помеѓу експлозијата и неодамнешниот договор помеѓу Србија и ЕУ за распоредувањето на мисијата на ЕУ ЕУЛЕКС во Косово, претседателот Фатмир Сејдиу рече: „Ние не сакаме да ги поврзуваме овие две работи. 
Но, непријателите на Косово може да се обидат сé за да создадат ваква врска“. 
Американската амбасадорка во Косово, Тина Кеданау, го осуди чинот и ги повика сите учесници во политичките преговори во Косово „да бидат внимателни со реториката што ја користат“. 
Властите соопштија дека сé уште немаат осомничени и не ја идентификувале направата, ниту мотивот на напаѓачот.
Во другите вести, Ватикан нема да го признае Косово, соопшти во петокот Државниот секретаријат на Светата столица. 
„Веруваме дека прашањето е сé уште отворено, бидејќи не е дискутирано од страна на ОН“, објави Римската католичка црква. 
Во соопштението се негираат извештаите во косовските весници дека претставници на Ватикан го информирале косовскиот министер за надворешни работи, Скендер Хисени, оти Светата столица размислува за признавање на независноста на земјата. 
(AФП, Ројтерс, Б92, Бета, Њу Косова Репорт - 14/11/08, Tанјуг, Б92, Фокус - 15/11/08)
