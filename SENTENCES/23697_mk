23/04/2009
AНКАРА, Турција -- Полицијата во средата (22-ри април) уапси уште десет лица, вклучително и четворица воени офицери, во новата серија апсења поврзани со т.н. 
организација Ергенекон, која наводно планирала да ја собори владата. 
Тие пронајдоа нова количина скриено оружје во Истанбул, како дел од операцијата во средата. 
Турските медиуми објавија дека оружјето пронајдено за време на рацијата во шумската област Појраској вклучувало антитенковски проектили, гранати, пиштоли и муниција.
Во меѓувреме, група невладини организации во средата објавија дека ќе одржат протест во Анкара на 17-ти мај против истрагите во врска со Ергенекон. 
Организаторите се надеваат дека истиот ќе биде сеќавање на огромните демонстрации во 2007 година против антисекуларните активности на владата.
Во другите вести до средата, две лица се обидоа да се самозапалат пред канцеларијата на премиерот Реџеп Тајип Ердоган во Анкара. 
Двата инциденти се случија во различно време во текот на денот. 
Двајцата мажи се потурија со бензин, но полицијата успеа да ги спречи да продолжат со намерата. 
(НТВ, СНН Турк, ДПА, Хуријет - 22/04/09)
