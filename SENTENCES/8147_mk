29/11/2011
Линда Карадаку и Ивана Јовановиќ за Southeast European Times во Приштина и Белград -- 29.11.11
КФОР во понеделникот (28-ми ноември) ја почна операцијата „Слобода на движењето“, отстранувајќи ги српските барикади на патот во селото Јагњеница, на патот Митровица-Зубин Поток.
Во судирите што уследија, беа повредени 40 Срби и 25 војници на КФОР, вклучително и командантот на баталјонот задолжен за отстранување на барикадите.
Д-р Боривоје Јакшиќ, директор на Здравствениот центар во Зубин Поток, изјави за SETimes дека „преовладуваат повреди на главата и градите“ и дека „војниците на КФОР отворија оган врз лекарите“, при што повредиле двајца кои биле погодени со гумени куршуми.
„[Српските] демонстранти не можат воопшто да се наречат мирни демонстранти, туку насилни и криминални“, соопшти КФОР.
Судирите започнаа кога КФОР ја отстрани барикадата на патот во 9 часот наутро, употребувајќи солзавец и водени топови за растерување на насобраната толпа Срби кои имаа намера да ја бранат.
„Демонстрантите отворија оган од стрелачко оружје врз војниците на КФОР и двајца војници беа повредени.
Насилството на демонстрантите сé уште трае“, рече портпаролот на КФОР.
Подоцна КФОР објасни дека биле употребени експлозивни направи и молотови коктели.
Друг судир се случи во 11 часот изутрина откако КФОР ги обвини Србите дека повредиле еден војник во раката.
КФОР употреби солзавец и шок-бомби за да ја растера толпата, додека траеше престрелката.
Спорадични судири имаше во текот на целиот ден и КФОР неколкупати употреби мегафон за да ги повика Србите да се разотидат.
Последниот судир се случи во 5 часот попладне, кога Србите запалија камион натоварен со трупци, кој служеше како пречка на патот, што доведе до повторна употреба на солзавец и гумени куршуми од страна на КФОР.
Оттогаш ситуацијата се смири, но остана напната.
Вечерта, голема група Срби се собра во Јагњеница, околу логорски оган на патот Митровица-Зубин Поток.
Сите претседатели на српските општини во северно Косово, како и секретарот на српското Министерство за Косово, Оливер Ивановиќ, й се приклучија на толпата на барикадите.
Војниците на КФОР останаа на нивните позиции, употребувајќи големи светла за да го набљудуваат насобраниот народ во текот на ноќта.
Претседателите на општините Митровица и Зубин Поток, Крстимир Пантиќ и Славиша Ристиќ, му рекоа на командантниот офицер на КФОР дека нема да успеат да ја контролираат толпата или да сносат каква било одговорност за евентуалните инциденти што може да уследат ако КФОР не се врати на својата првична позиција.
Ристиќ најави дека жителите ќе протестираат мирно, сé додека тоа биде потребно, а дека КФОР ќе одреди колку долго ќе биде тоа.
Тој ја окарактеризира операцијата на КФОР како „непотребна, со оглед на тоа што Србите на барикадите веќе им дозволиле слободен премин“, белградски Б92 го цитираше Ристиќ.
Портпаролот на КФОР, Френк Мартин, изјави за SETimes дека еден командант на КФОР остварил разговори со претставниците на локалните Срби, но не можеше да потврди никакви резултати од овие разговори.
„Операцијата е целосно во согласност со мисијата на КФОР, што вклучува употреба на сите средства што се на располагање во ситуација кога се загрозени животите.“
Српскиот претседател Борис Тадиќ ги повика властите веднаш да ги прекинат конфликтите меѓу КФОР и жителите на Јагњеница, додавајќи дека животите на српските граѓани и припадниците на меѓународните институции мора да се заштитат на секој можен начин.
Тадиќ истакна дека секоја евентуална ескалација ги доведува во прашање српските национални интереси и ја одложува можноста за постигнување компромис и одржливо решение за Косово.
„КФОР и ЕУЛЕКС се обврзани со меѓународните договори да придонесат за решавање на ситуацијата со своите акции, а политичките водачи на Србите мора да ги спречат екстремистите да ја доведат во прашање личната безбедност на нивните сограѓани и меѓународните претставници во Косово“, рече Тадиќ.
Српскиот вицепремиер Ивица Дачиќ отиде чекор понатаму, велејќи дека не може да поверува оти „некој помислил да ги отстрани барикадите со сила, кога дијалогот меѓу Белград и Приштина е повторно воспоставен“.
Косовската влада ги осуди вооружените напади против КФОР и објави дека е решена да го воспостави и поддржи владеењето на правото низ целата земја.
Претседателката Атифете Јахјага побара од српските институции „да се повлечат од вмешаност и поддршка на криминалните структури во трите општини на северот од Косово“.
Јахјага ги покани Србите што живеат таму да ги тргнат блокадите на патот и да учествуваат во институциите „што имаат широка автономија на надлежноста ...
загарантирана [со] Пакетот на Ахтисари“.
Последните судири се случија еден ден пред плановите на Советот за безбедност на ОН за дискутирање околу ситуацијата во Косово.
Министерот за надворешни работи, Енвер Хоџај, ќе учествува на таа сесија.
Косово и Србија се подготвени повторно да го отпочнат дијалогот за техничките прашања, вклучително и интегрираното управување со границите.
Шефицата на косовската делегација, Едита Тахири, во понеделникот замина за Брисел, да учествува на осмиот круг разговори.
Косовскиот политички аналитичар Белул Беќај изјави за SETimes дека не верува оти договорите Белград-Приштина постигнати претходно, може да бидат спроведени.
„Ова ќе трае по сé изгледа до идните избори во Србија, кога односите меѓу владата и опозицијата, но исто така и нивната официјална и практична позиција во врска на дијалогот, ќе бидат расчистени и дијалогот ќе го добие својот финален епилог, без оглед кој ќе ја преземе власта во Белград“, предвиде Беќај.
