14/01/2013
Светла Димитрова за Southeast European Times во Софија -- 14.01.13
Бугарските археолози објавија два големи пронајдоци на крајот од сезоната на ископување 2012 година и се надеваат дека ќе добијат државна и друга финансиска помош за да фрлат светлина врз животот и културата на раните балкански цивилизации.
Васил Николов, поранешен директор на Националниот археолошки институт во земјата, го откопа најстарото урбано населено место во Европа во близина на Пловдив, 50 километри западно од Варна на Црното Море, кое датира од 4.700 до 4.200 год.
п.н.е.
Локалитетот има повеќе од 100 метри во дијаметар, и се состои од 3 метри висок камен ѕид и има двокатна структура во која биле сместени повеќе од 350 жители.
Населбата е еден дел од многу поголем комплекс од истиот период, кој вклучува дел за производство на сол, светилиште и некропола.
„Една поопсежна студија за местото би траела многу години ...
Има работа најмалку за седум генерации археолози на ова место“, рече Николов за SETimes.
Археолозите рекоа дека според нив античките жители на Провадиа си ја обезбедувале егзистенцијата произведувајќи сол.
Тие сметаат дека производството почнало во 5500 год.
п.н.е.
и до 4500 год.
п.н.е се произведувале 5.000 килограми сол годишно.
Трговијата со сол им помогнала на дрвните жители да обезбедат суровини, од кои некои се користеле за производство на луксузни предмети како накит, а, исто така, и за да се стекнат со огромна економска моќ, додаде Николов.
Откритијата од Провадиа може да дадат значителни податоци за потеклото на богатствата од Енеолитска некропола во Варна, која датира од околу 4300 год.
п.н.е.
Најновото откритие – дрвен ковчег кој содржи две различни групи златни богатства, но од многу подоцен период и оставен од страна на тракиското племе Гети – беше откопано на најголемото ритче во Историско-археолошкиот резерат Сборјаново во североисточна Бугарија.
Богатството кое тежи повеќе од 1,8 килограми, беше од доцниот 4-ти или раниот 3-ти век п.н.е., закопано како дел од погребот на еден гетски владетел, рече археологот Дајана Гергова.
„Го најдовме ковчегот во торба на длабочина од 8 метри ...
Внатре имаше две групи златни предмети.
Првата беше сет женски накит, вклучително и уникатна круна од таков вид што досега не е пронајден.
Исто така, имаше четири спирални брзлетни и прстен со неверојатна високорелјефна слика на лав“, рече Гергова за SETimes.
Другата група предмети се состоеше од железна узда и голем број златни предмети со кои беше украсена уздата, вклучително и украси за коњски запреги и копчиња, како и две големи парчиња со слики на божицата Атена и прекрасно парче за чело со коњска глава.
Гергова и Николов треба да продолжат со својата работа на терен на двата локалитети следното лето, но ископувањата зависат од паричните средства.
Од бугарското Министерство за култура изјавија за SETimes дека се канализирани 1,3 милиони евра во 2012 година за археолошките ископувања и конзервации низ цела Бугарија и за зачувување на 10 историски локалитети.
Министерот за финансии Симеон Џанков минатата година вети дека ќе одвои повеќе од 5 милиони евра за археологијата во државниот буџет за 2013 година.
Николов рече дека иако буџетот е усвоен, тој сепак не ја знае сумата што владата ќе му ја даде.
„Минималната сума што е потребна за двомесечна кампања на ископување изнесува 61.000 евра“, рече тој за SETimes.
Со оглед на несигурноста на владините средства, археолозите велат дека ископувањата нема да бидат можни без приватна помош.
„Нема да можеме да продолжиме без приватни донации“, рече Николов.
