11/05/2009
БЕЛГРАД, Србија -- Економската криза нема да влијае на процесот на пристапување на Србија во ЕУ, рече вицепремиерот за европска интеграција Божидар Ѓелиќ во саботата (9-ти мај). 
Иако призна дека финансиската криза има влијание, тој истакна дека неколку претставници на ЕУ -- вклучително и комесарот за проширување Оли Рен -- јасно посочија дека иднината на Западен Балкан, особено Србија, е во ЕУ. 
Унијата само што го одобри заемот од 100 милиони евра за поддршка на буџетот на Србија, помош што не ја постигнала ниту една аспирантка за ЕУ досега, истакна Ѓелиќ.
Главниот обвинител на Хашкиот трибунал, Серж Брамерц, во понеделникот ја отпочна дводневната посета на Белград. 
Претходно Ѓелиќ потврди дека Србија прави сé што е во нејзина моќ за да ја заокружи соработката во врска со воените злосторства со Трибуналот. 
Тој, исто така, рече дека е оптимист оти Брамерц ќе издаде позитивна оценка што ќе овозможи деблокирање на Договорот за стабилизација и асоцијација што Србија го потпиша со ЕУ пред 13 месеци. 
Холандија инсистира на тоа дека Србија мора најпрво да ги уапси преостанатите бегалци обвинети за воени злосторства, Ратко Младиќ и Горан Хаџиќ. 
(Данас, Б92 - 11/05/09; Политика - 09/05/09)
