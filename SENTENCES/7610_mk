28/05/2013
Пол Чикои за Southeast European Times во Букурешт -- 28.05.13
Со цел да се избегнат предвремени избори кои може да стават крај на европскиот пат на државата со издигнување на комунистите на политичкиот врв во Молдавија, проевропските сили во земјата треба да најдат заедничка политичка основа, изјавија за SETimes аналитичари и официјални претставници.
Молдавските политички битки донесоа шанси за предвремени избори, но аналитичарите предупредуваат дека ова сценарио нема да помогне.
„Предвремените избори би биле катастрофа за Молдавија во овој момент“, рече за SETimes Дан Дунгациу, директор на Институтот за политички науки и меѓународни односи во Романската академија.
„Комунистите можеби нема да можат да освојат 50 отсто од гласовите, но можеби ќе бидеме сведоци на политичка премиера во Молдавија, имено ниту либерал-демократите на [Влад] Филат, ниту демократите на [Maриан] Лупу нема да ги направат комунистите своја изборна цел, мислејќи дека можеби ќе бидат принудени да формираат постизборна коалиција со нив“, рече Дунгациу, поранешен советник на Михаи Гимпу, поранешен привремен претседател на Молдавија.
„Предвремените избори биле од корист само за комунистите“, рече за SETimes Еуген Томац, романски пратеник кој ги претставува Романците во молдавскиот парламент.
„Предвремените избори би довеле до уште еден ќор-сокак кој никому нема да му користи, бидејќи анкетите покажуваат дека на преговарачката маса ќе дојдат истите политички актери“, рече тој.
Молдавија мораше да организира предвремени избори во ноември 2010 година, по серија пропаднати обиди за избор на нов претседател на државата.
Претседателот беше конечно избран во март 2012 година, три години по падот на претходната комунистичка администрација, но дури откако група комунистички пратеници се отцепи и проевропската коалиција успеа да го исполни уставниот праг од 61 гласови.
Во моментов се чини дека предвремените избори се неизбежни.
„Шансите за предвремени избори се големи.
Сите партии сериозно се подготвуваат за изборна кампања.
Вистинската битка што сега се води е за одржување на овие избори“, рече за SETimes Михаи Годеа, молдавски пратеник и претседател на Партијата за демократска акција.
Политичката криза ги уништи шансите Молдавија да потпише договор за асоцијација со ЕУ во Вилниус оваа есен.
Сепак, Томац смета дека проевропските сили можат да го задржат водството на државата.
„Точно е дека проевропските партии не знаеја како да се справат со успехот на Молдавија минатата година и беа преокупурани со внатрешните расправии, не исполнувајќи ги очекувањата на граѓаните.
Но, сè уште има ресурси патот на државата кон ЕУ да не биде компромитиран“, рече тој, повикувајќи ги проевропските сили да најдат заеднички јазик.
„Молдавија како држава не го испушти европскиот воз, но владата го испушти“, додаде Годеа.
Дунгациу истакна дека „Молдавија ќе мора да ги стави европските интереси пред националните“.
Додека политичката криза во 2009 година, која траеше околу три години, не заврши со избор на претседател во парламентот, новиот политички ќор-сокак беше предизвикан од внатрешните битки во поранешниот трипартиски владејачки Сојуз за европска интеграција.
Проевропската коалициска влада падна на 8-ми март, по гласањето за недоверба во молдавскиот парламент, иницирано од комунистите и поддржано од демократите.
Либералдемократите ја зазедоа страната на комунистите и го разрешија Мариан Лупу, од Демократската партија на Молдавија, од претседателската функција во парламентот.
Неговата смена беше последната епизода од двомесечниот внатрешен спор во Сојузот за европска интеграција, во кој политичките противници беа разрешувани од високи јавни функции.
Јурие Леанца, министер за надворешни работи во владата предводена од либералдемократите на Влад Филат, беше задолжен да ги води административните работи во земјата на 25-ти април и сега остварува разговори со цел обезбедување мнозинство во парламентот.
Што може Европа да направи за да ги поддржи демократските реформи во Молдавија?
Кажете ни што мислите во коментарите.
