12/02/2013
Енди Дабилис за Southeast European Times во Атина -- 12.02.13
Во обид да ја промени неповолната бизнис репутација на Грција и да обезбеди странски инвестиции, грчкиот премиер Антонис Самарас планира неколку посети во странство, вклучително и во Кина, Русија и САД.
Нема да биде лесно да се убедат инвеститорите што се скептични поради економската криза во Грција, политичките борби, корупцијата која е рангирана на прво место во ЕУ и со рејтингот на земјата на последното место меѓу 38 држави во Глобалниот индекс за конкурентност во производството.
Самарас рече дека Грција може да стане мост меѓу Блискиот Исток и Европа во областите како што се банкарството и градежништвото.
„Нашата држава нуди важни инвестициски можности“, рече тој. 
„Се соочивме со драматична криза, но тоа нé направи помудри, порешителни и посилни.“
Самарас имаше успех на првата своја посета на Катар претходно овој месец. 
Премиерот ја убеди владата да вложи 1 милијарда евра за малите и средните претпријатија. 
Грција ќе даде исто толкава сума.
Самарас се состана со својот катарски колега, Шеик Хамад бин Јасим Ал Тхани, како и со Емир Шеик Хамад бин Калифа Ал Тани, за подобрување на односите, како и за да привлече инвестиции.
Државната Катарска инвестициска управа е активна во Грција од 2008 година, кога купи 4 отсто од Алфа банка за околу 300 милиони евра. 
Оттогаш катарските потенцијални бизнис договори се влошија. 
Меѓу пропаднатите проекти се и плановите за изградба на фабрика за течен природен гас во Астакос, соработка на проектот за рудник на злато на Халкидики и градење на местото на стариот меѓународен аеродром на јужниот брег од Атина.
Катимерини објави дека Катарците се заинтересирани за градежништвото и енергетскиот сектор, како и за развој на регионални аеродроми и пристаништа, но камен на сопнување би можело да биде инсистирањето на директни разговори, наместо конкурирање со други понудувачи.
„Ние сме сериозен инвеститор и пријател на Грција. 
Најефикасен начин е да се направи фер, директен договор. 
Можеме да им дадеме нова динамика на инвестициите и бизнис можностите. 
Ние се залагаме за претприемништво и сме против бирократија“, рече Хамад.
Посетата доби поддршка во Грција, која шеста година по ред е во рецесија и покрај добивањето 52,5 милијарди евра во вид на нови заеми за спас од Тројката ЕУ-ММФ-ЕЦБ.
„Катар инвестира многу средства во Италија, Франција и сега тие гледаат во Грција можност за инвестирање [поради рецесијата] и ниските цени во различни области“, рече заSETimesЏон Номикос, кој го води атинскиот Истражувачки институт за европски и американски студии.
„Катарците го знаат многу добро капиталистичкиот модел и, исто така, знаат дека Грција ќе заздрави од рецесијата во иднина, така што инвестициите ќе им донесат профит“, додаде тој.
Антонис Клапсис, шеф за истражување во Институтот за демократија Констандинос Караманлис, рече дека посетата е важна како психолошки, така и економски.
„Истата им дава знак на меѓународните пазари и другите можни инвеститори дека Грција дефинитивно нема да банкротира и дека земјата нуди добри можности за инвестирање“, рече тој за SETimes.
Привлекувањето на Катар да инвестира во земјата може да се искористи како адут за да се добијат повисоки цени за државниот имот и субјекти кои се продаваат.
„Не е лоша стратегија да се прошират потенцијалните странски интереси. 
Тоа може да се искористи за бизнис преговори со другите можни кандидати“, рече заSETimesАгелос Цаканикас, шеф за истражување во Фондацијата за економско и индустриско истражување во Атина, која ќе подготви план за раст за Грција.
Не се утврдени временски рамки за инвестицискиот план, но Катар ќе испрати делегација во Грција следниот месец за да разговара околу деталите, а Грција побара понуди за некои од своите државни претпријатија за да обезбеди пари.
