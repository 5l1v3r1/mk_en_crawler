23/09/2011
Горан Трајков за Southeast European Times во Скопје -- 23.09.11
Останувајќи во индустријата која таа вели дека сега им служи на политичарите и бизнисмените наместо на јавноста, извршната директорка на непрофитниот Македонски институт за медиуми (МИМ), Билјана Петковска, објаснува како нејзината организација се обидува да го подобри секторот.
Петковска говореше со дописникот на SETimes Горан Трајков, во ексклузивното интервју од два дела за новинарството во Македонија.
SETimes:
Колку добро сметате дека работат македонските медиуми во споредба со другите регионални и светски медиумски пазари?
Каде има пропусти, а каде се подобри?
Петковска:
Еден од ретките позитивни аспекти е дека македонскиот медиумски пазар нуди различни медиуми кои работат на јазиците на етничките заедници, вклучително и на јазикот на ромската заедница.
За жал, целокупната лоша економска ситуација во земјата има негативно влијание врз нивната работа, затоа што се одразува и на економските перформанси на другите медиуми, особено оние кои работат на локално ниво.
Ние сме соочени со истите глобални проблеми -- како што е несигурноста на традиционалните печатени наспрема интернет медиумите -- и имаме недостаток на нови бизнис модели за новиот вид медиуми.
Но, она што нé прави поразлични, и е многу загрижувачко, е дека не сме подготвени и немаме ентузијазам да разговараме за овие прашања, искрено и отворено, и да преземеме дејства и одговорност.
Можеби тоа е поради тоа што медиумите во Македонија никогаш не биле третирани како чист бизнис, туку повеќе како инструмент за постигнување на други цели, главно политички.
Многу новинари влегуваат во професијата со други мотиви, кои немаат никаква врска со суштината на новинарството.
SETimes:
Каде го гледате придонесот на МИМ во подобрувањето на медиумскиот сектор?
Петковска:
Нашата школа за новинарство и за односи со јавноста наскоро ќе ги промовира своите први дипломци.
Овие студенти се образовани во согласност со највисоките образовни стандарди -- благодарение на нашата тесна соработка и партнерство со истакнати европски универзитети.
Оваа година школата доби Катедра на УНЕСКО за медиуми, дијалог и взаемно разбирање, и ова отвора големи можности за размена на искуство и знаење за нашите студенти со меѓународните новинарски програми.
Убедени сме дека доброто образование е клучен фактор за успешна кариера во професијата, и школата ќе продолжи да инвестира во истото.
Но, сега е важно да се подобри ситуацијата на пазарот, за да се направи новинарската професија попросперитетна за сегашните и идните студенти на школата, и токму на тоа се фокусира МИМ.
Нашиот институт ќе продолжи со курсевите за медиумските професионалци, за различни аспекти на професионалните стандарди, со акцент на работата со интернет медиумите.
SETimes:
Кои се вашите непосредни цели за следните шест месеци?
Кога би биле во можност да промените една работа во македонските медиуми, што би промениле?
Петковскa:
Ние ги координираме напорите со другите медиумски здруженија за заеднички придонес во подигањето на свеста за важноста на професионалните стандарди, медиумската етика и новинарските права.
Подеднакво сме посветени на лобирањето и залагањето за подобро позиционирање на медиумите и на новинарите во јавниот дискурс и подигањето на свеста и сфаќањето на улогата на медиумите во едно демократско општество, стандардите за слободата на изразувањето, лобирањето за измени во законодавството во согланосност со европските стандарди и унапредувањето на медиумската писменост.
Воспоставувањето на саморегулаторен медиумски механизам, каде што ќе бидат претставени новинарите, сопствениците и јавноста, е еден од приоритетите на кои работиме многу години, и сега заедно со здружението на новинари се надеваме дека ќе можеме да го формираме ова тело до следната година.
Одредувањето на правилата на „игра“ и вршењето притисок за почитување на постојните правила е нешто на што сите ние мораме да работиме.
За да го прочитате првиот дел од ова интервју, кликнете тука.
