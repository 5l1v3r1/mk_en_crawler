26/05/2006
(ХИНА, ХРТ, АФП, АП, Ројтерс, ДПА, АКИ, Албански економски вести - 25/05/06; АП, РФЕ/РЛ, Вашингтон фајл, Макфакс - 22/05/06)
Хрватска ќе биде помеѓу првите што ќе ја признае Црна Гора како суверена држава, рече во четвртокот (25-ти мај) хрватскиот премиер Иво Санадер, четири дена откако мнозинството црногорски гласачи се изјаснија за независност.
„Што и да одлучија граѓаните на Црна Гора на нивниот референдум, Хрватска ќе го прифати, откако ќе бидат исполнети сите официјални услови“, рече Санадер. 
„Хрватска ќе биде помеѓу првите држави - заедно со ЕУ - што ќе ја признаат Црна Гора како независна држава.“
Процесот на растурање на лабавата заедница помеѓу Србија и Црна Гора треба да се спроведе во согласност со демократските стандарди, рече Санадер, додавајќи дека неговата земја е подготвена да одигра активна улога во градењето на политичката стабилност во регионот.
Според официјалните прелиминарни резултати, 55,5 отсто од оние што учествувале на изборите во неделата гласале за независност, додека 44,5 отсто го поддржале зачувувањето на државната заедница со Србија. 
Гласале рекордни 86,46 отсто од лицата со право на глас. 
Конечните резултати ќе бидат објавени дури откако ќе истече законскиот краен рок за жалби.
Црногорската опозиција, проунионистичкиот блок досега поднесе 241 жалба и повика на повторување на гласањето во десетина избирачки места.
Според ОБСЕ, кој распореди повеќе од 360 меѓународни набљудувачи низ цела Црна Гора, референдумот бил „вистински и транспарентен“ и бил генерално спроведен во согласност со меѓународните стандарди.
Гласањето потврди дека Црна Гора е зрело, стабилно, демократско и европски ориентирано општество, рече хрватската влада. 
Загреб, исто така, ја истакна „исклучително позитивната и конструктивна улога“ на ЕУ во подготовките.
САД и ЕУ го поздравија мирното спроведување на референдумот. 
Поздравувајќи го гласањето како „легитимна“ одлука, ЕУ во понеделникот објави дека ќе почне да гради поблиски врски со оваа јадранска република од околу 650.000 жители, откако ќе бидат потврдени конечните официјални резултати.
Другите поранешни југословенски републики и држави на Балканот, исто така, й ја честитаa независноста на Црна Гора.
„Не се сомневам дека црногорската независност ќе даде позитивен придонес во регионалната стабилност, благосостојбата и европската иднина на Балканот“, рече македонскиот претседател Бранко Црвенковски во телефонскиот разговор со својот црногорски колега, Филип Вујановиќ.
