03/12/2009
(Новините, Дневник, новинска агенција Фокус - 02/12/09; Еурактив, Новините - 01/12/09; БТА, Дневник, Медиапул - 30/11/09; Софија ечо, Новините, Медиапул, Дневник - 27/11/09)
Претседателот на Европската комисија (ЕК) Жозе Мануел Баросо во петокот (27-ми ноември) го обелодени својот нов тим, именувајќи ја бугарската министерка за надворешни работи, Румјана Желева, за комесар за меѓународна соработка, хуманитарна помош и одговор на кризи.
Највисокиот бугарски дипломат рече дека е почестена и задоволна што доби портфолио во областа на надворешната политика на ЕУ, бидејќи истото носи „голема политичка важност“.
Баросо беше реизбран со петгодишен мандат на чело на извршното тело на ЕУ во септември, но членовите на неговиот нов кабинет мора да бидат одобрени и од Европскиот парламент (ЕП). 
Предложените комесари ќе се соочат со расправи за потврдување на нивниот избор следниот месец, пред првото пленарно гласање од страна на целиот состав на ЕК на 26-ти јануари.
Желева, која е доктор по социологија од Универзитетот Ото-вон-Гуерицке во Германија, беше номинирана за едно од најважните позиции што го формираше Баросо. 
Таа ќе го преземе делот на хуманитарната помош од надлежностите на Белгиецот Карел де Гихт, кој беше, исто така, задолжен за развојот во ЕК во заминување.
„Ова е иновативно портфолио кое ги содржи инструментите за цивилна заштита и одговор во итни ситуации“, вели Баросо во писмото до Желева. 
„Ќе бидете задолжена за хуманитарната помош, што е еден од најсуштинските и највидливи начини, на кои ЕУ може да ги исполни своите глобални одговорности.“
Баросо, исто така, ѝ кажа на Желева дека мора целосно да ги почитува принципите на неутралност, непристрасност и недискриминација во својата работа, што „вклучува ефикасно и брзо доставување помош и унапредување на почитувањето на меѓународното хуманитарно право“.
Таа тесно ќе соработува со Британката Кетрин Ештон, новата министерка за надворешна политика на блокот од 27 држави и предложена заменик-претседателка на ЕК.
Британскиот весник Фајненшал тајмс, објави дека Софија добива „лесно“ портфолио, ставајќи ја оваа балканска нација меѓу „губитниците“ -- заедно Италија и Латвија.
Најголемата опозициска бугарска партија, Социјалистичката партија, се согласува.
Партискиот водач и поранешен премиер Сергеј Станишев рече дека одлуката на Баросо претставува „шамар в лице“ и прв голем пораз за наследничката централно-десничарска влада на Бојко Борисов во нејзините односи со Брисел.
Како одговор на тоа, Желева свика специјална прес-конференција во Софија во понеделникот.
„Загрижена сум поради тенденцијата на евроскептицизам, наметната од оние политичари и политички сили кои не се успешни во домашната политика“, рече таа.
Истакнувајќи дека Лисабонскиот договор ја дефинира хуманитарната помош како автономна политика на заедниците на ЕУ за првпат досега, Желева, исто така, истакна дека една од главните задачи пред новата ЕК ќе биде да подготви нацрт-стратегија за создавање доброволни европски сили за хуманитарна помош.
