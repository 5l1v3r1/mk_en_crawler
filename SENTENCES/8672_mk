06/12/2011
Мишко Талески за Southeast European Times во Скопје -- 06.12.11
Меѓународниот суд на правдата (МСП) во понеделникот (5-ти декември) ја објави својата пресуда за тригодошниот случај околу спорот за името меѓу Македонија и Грција.
По објавувањето на првата од трите точки на пресудата на судот -- дека е надлежен во случајот -- истиот заклучи, со 15 наспрема 1 глас, дека Грција го прекршила Член 11 од Привремената спогодба од 1995 година со ставањето вето за членството на Македонија во НАТО на самитот во Букурешт во 2008 година.
Спогодбата меѓу двете земји предвидува дека Грција нема да го блокира членството на Македонија во меѓународните организации ако тоа се прави под привремената референца на ОН „поранешна југословенска република Македонија“.
Претседателот на МСП, Хисаши Овада, рече дека судот, исто така, го отфрил тврдењето на Грција дека дејствувала како одговор на наводното кршење на договорот од страна на Македонија.
„Тужителот [Maкедонија] не го прекрши договорот пред самитот во Букурешт“, рече Овада.
Сепак, судот го отфрли правниот лек -- судска наредба да се спречи Грција да го крши договорот во иднина -- нешто што Македонија го бараше во третата точка.
„[Како] општо правило, нема причина да се претпоставува дека една држава чија постапка или однесување се прогласени за погрешни од страна на судот, ќе ја повтори таа постапка или однесување во иднина, со оглед на тоа што мора да се претпостави нејзината добра волја“, соопшти судот.
Пресудите на МСП се финални, како и правно обврзувачки за земјите-членки на ОН, и се почитуваат во големо мнозинство на случаите.
„Оваа пресуда претставува јасна потврда и оправдување на политиката што Република Македонија ја водеше во текот на изминатиот период“, се вели во изјавата на кабинетот на претседателот Ѓорге Иванов за SETimes.
Иванов додаде дека Македонија останува целосно посветена на конструктивното почитување на договорот и со добра волја, и ја повика Грција да го направи истото.
Тој истакна дека Македонија не гледа на ситуацијата низ категориите како што се победници и губитници.
„Мораме да работиме заедно со Грција на нашата заедничка иднина и иднината на нашиот регион.
Уште еднаш, й ја подаваме нашата рака на пријателство и добрососедство на Грција.“
Премиерот Никола Груевски ја поздрави пресудата и ја информираше јавноста дека судот ги отфрли сите барања на Грција за клучните точки.
Посебно важен, рече Груевски, е ставот на судот дека Македонија може да го користи своето уставно име во меѓународните организации.
Подеднакво важна е проценката на судот дека за време на процесот на надминување на разликите околу името „Македонија учествуваше со добра волја и покажа степен на отвореност, додека Грција неоправдано ја блокираше интеграцијата на нашата земја во НАТО“.
Груевски вети дека Македонија ќе ја почитува оваа пресуда според меѓународното право бидејќи е обврска.
„Според меѓународното право, Грција треба да се воздржи од понатамошно блокирање на членството на Македонија во НАТО или другите меѓународни организации“, рече тој.
„Ако пресудата се гледа и афирмира од вистинскиот агол, има основа да се подобрат односите и да се засили соработката со Грција за прашањата од билатерален и регионален интерес“, додаде Груевски.
Според него, судот ја поддржал Македонија за сите три точки, и покрај тоа што третата точка се чини како да е во полза на Грција.
„Судот ...
смета дека треба да верува оти Грција нема да го повтори својот незаконски чин кој судот го прогласи како таков“, рече тој.
Груевски додаде дека сега не е време за еуфорија, повикувајќи ги Македонците да го почитуваат овој став.
Аналитичарот и поранешен дипломат Димитар Мирчев, изјави за SETimes дека пресудата ќе ја зајакне меѓународната позиција на Македонија.
„Ќе следи афирмација на македонската позиција и интеграција во евро-атланските институции.
Сега дури и европските земји би требало да имаат поразлично сфаќање на македонската позиција“, рече Мирчев.
Претседателот на Светскиот македонски конгрес (СМК) Тодор Петров изјави за SETimes дека пресудата е јасна правна победа, и покрај обидите на некои во и надвор од Македонија за нејзино релативизирање.
Петров објасни дека сé поголем број луѓе сметаат оти Македонија треба да ги преиспита своите кандидатури за членство во НАТО и ЕУ, ако Грција продолжи да ја држи во заложништво евроатланската интеграција на Македонија, додека двете организации се прават непристрасни.
„Поранешна југословенска република Македонија не е меѓународно име, туку привремена референца за употреба само во системот на ОН за државата чие име е Македонија.
Македонија беше примена во ОН под своето државно име и има право да аплицира за членство под своето име во сите меѓународни организации, вклучувајќи ги тука и НАТО и ЕУ, без оглед што Грција е, исто така, членка“, рече Петров.
„Со резолуцијата на ОН 817, Македонија само прифати како обврска да разговара со Грција за разликите во врска со своето име, ништо повеќе од тоа, но сигурно нема да преговара за промена на своето име“, додаде тој.
По пресудата на МСП, рече Петров, СМК продолжува да ја охрабрува македонската влада „веднаш и безусловно да поднесе резолуција во Генералното собрание на ОН за продолжување на членството под единственото државно име, Македонија, со можност за употреба на уставната додавка „Република“.
Вториот дел од оваа серија ќе ја претстави грчката реакција на одлуката.
