17/08/2009
БЕЛГРАД, Србија -- Министерот за внатрешни работи, Ивица Дачиќ, во неделата (16-ти август) потврди дека предлог-документот за соработка помеѓу српската полиција и ЕУЛЕКС е комплетиран. 
Тој истакна дека е во интерес на Србија да го загарантира мирот во Косово и да го прекине организираниот криминал, тероризмот, шверцот со дрога и оружје. 
Приштинскиот весник „Коха Диторе“ во саботата објави дека протоколот содржи одредби за полициската соработка и размена на информации поврзани со борбата против организираниот и прекуграничниот криминал, како и други нелегални активности. 
Иако претставниците на ЕУЛЕКС не ја отфрлија можноста за потпишување на договорот, косовската влада објави дека мисијата на ЕУ нема мандат да потпишува меѓународни договори и дека не е информирана за некаков евентуален договор со Србија. 
(Б92, Бета, Танјуг, Политика - 16/08/09; Коха Диторе, Лајм, Косова Сот, Кохавижн, Телеграфи - 15/08/09)
