19/03/2008
Од Јусуф Рамадановиќ за Southeast European Times во Сараево – 19/03/08
Пратениците во Босна и Херцеговина (БиХ) го отфрлија негативниот извештај за двата закони за полициските реформи, издадени минатата недела од страна на парламентарна комисија, заедничкиот комитет за одбрана и безбедност. 
На состанокот во вторникот (18-ти март), пратениците одлучија да му дадат на комитетот рок од 48 часа да излезе со ново мислење.
Пратениците од сите партии во владејачката коалиција освен една -- Партијата за демократска акција (ПДС) -- гласаше против извештајот на комитетот.
Главниот меѓународен претставник во БиХ, високиот претставник Мирослав Лајчак, ја пофали парламентарната одлука. 
Тој рече дека истата дава јасен сигнал оти пратениците бараат можност да ја усвојат легислативата за полициските реформи, која останува главен услов за потпишување на Договорот за стабилизација и асоцијација (ДСА) со ЕУ.
Тој, исто така, го повика комитетот за одбрана и безбедност да му дозволи на парламентот да одржи директна дебата и да гласа за пакетот полициски реформи.
„Европската иднина на граѓаните на БиХ -- без оглед каде живеат, без оглед на нивната возраст, пол или етничка припадност -- е во рацета на 12-те членови на заедничката одбранбена и безбедносна политика на парламентот. 
Нивна должност е да одлучат дали граѓаните на БиХ ќе направат клучен чекор кон членството во ЕУ и ќе го потпишат ДСА“, рече тој.
Поддршката на јавноста за интеграцијата во ЕУ е висока и изнесува околу 70 отсто, додаде претставникот.
Комитетот за одбрана и безбедност ги отфрли двата клучни нацрт-закони на 12-ти март. 
Едниот е нацрт-законот за дирекцијата за координирање на полициските тела, а другиот се однесува на независните и надзорни тела на полициските структури.
Комитетот, исто така, ги отфли сите 93 амандмански предлози кои беа поднесени во врска со нацрт-законите.
Лајчак жестоко ги критикуваше отфрлањата, велејќи дека комитетот губи драгоцено време. 
„Секој изгубен ден е ден подалеку од потпишувањето на ДСА“, рече тој. 
„Ставот што парламентарните партии ќе го заземат во врска со ова прашање ќе биде решавачки во врска со можноста за европска перспектива за БиХ и нејзините граѓани.“
Премиерот на БиХ Никола Шпириќ, исто така, ги повика најголемите политички партии да не ги отфрлаат законите. 
„Нивното усвојување ќе значи потпишување на ДСА“, рече тој.
„Ние, членовите на Министерскиот совет, имаме дилеми, но одлучивме дека најважно од сé e да се потпише договорот со ЕУ. 
Ве молиме придвижете ги овие закони во вистинскиот правец, во име на европската иднина на земјата“, додаде Шпириќ.
