21/04/2009
AНКАРА, Турција -- Судот во понеделникот (20-ти април) одлучи да го спои случајот на смртоносниот напад од 2006 година врз судиите на највисокиот административен суд во земјата со тековната истрага за Ергенекон.
На 17-ти мај 2006 година вооружен напаѓач упадна во Државниот совет во Анкара, убивајќи еден висок судија и ранувајќи четворица други.
Напаѓачот, адвокатот Алпарслан Аслан, рече дека се одмаздувал за одлуката на судот да ја потврди забраната за носење женски исламски шамии на универзитетите и во владините канцеларии.
Тој, исто така, призна дека ги организирал трите напади со гранати во Истанбул против секуларистичкиот весник Чумхуријет, неколку дена пред пукањето во судот.
Но, минатата година обвинителите што ја истражуваат групата Ергенекон рекоа дека утврдиле поврзаност помеѓу двата случаи и тврдеа дека вооружениот напаѓач „се претставувал како радикален исламист“, но всушност дејствувал во име на заговарачите на Егенекон.
Таинствената група е обвинета за планирање бомбашки напади и атентати од висок профил со цел да поттикне хаос и да ја собори владејачката Партија на правдата и развојот.
(Заман, Ватан, Радикал, Хуријет, Милијет, Сабах - 21/04/09;
Новинска агенција Анадолу, НТВ - 20/04/09)
