22/06/2010
AНКАРА, Турција -- Армијата во вторникот (22-ри јуни) објави дека седум припадници на терористичката Курдистанска работничка партија (ПКК) и еден војник, загинале во новите судири меѓу бунтовниците и армијата во југоисточна Турција. 
Властите велат дека ПКК отворила оган врз касарна во Силван доцна во понеделникот, што резултирало со смрт на пет милитанти и еден војник. 
Во одделен инцидент, двајца припадници на ПКК загинаа, а еден беше уапсен во североисточна Турција.
Откако 12 војници загинаа во нападите на ПКК изминатиот викенд, Националниот совет за безбедност одржа итен состанок во понеделникот, на кој разговараше за нови стратегии во борбата против терористичките закани. 
По состанокот кабинетот на претседателот Абдула Ѓул објави дека советот одлучил да воведе дополнителни мерки на претпазливост на краток и среден рок, вклучително и испитување на воениот персонал распореден во регионот.
Една можна мерка за борба против ПКК е формирањето професионална армија која ќе биде распоредена на ирачко-турската граница, што ќе го донесе Проектот за интегриран пограничен менаџмент на врвот од агендата. 
Проектот се очекува да чини околу 3,7 милијарди евра, од кои 60 отсто ќе ги финансира ЕУ, кој веќе префрли пари за првичната фаза.
Исто така во понеделеникот, ЕУ и НАТО ги критикуваа нападите на курдските бунтовници. 
„Нема оправдување за овие терористички напади“, рече генералниот секретар на НАТО, Андерс Фо Расмузен. 
Во својата изјава, кабинетот на комесарот за проширување на ЕУ, Стефан Фуеле, вели: „На луѓето со курдско потеклно им треба стабилност, мир, благосостојба и работа, а не нови загубени животи“. 
(AФП, новинска агенција Анадолу - 22/06/10; Турски дневни вести, АП, ДПА, Хуријет, АФП - 21/06/10)
