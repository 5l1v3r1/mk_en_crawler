02/03/2009
Косовскиот претседател Фатмир Сејдиу стана првиот добитник на наградата Истакнато светско водство од Државниот универзитет Аризона (АСУ) во Темпе на 23-ти февруари. 
Сејдиу, поранешен професор по право кој помина еден семестар во АСУ во 2003 година, ја доби наградата на церемонија на која присуствуваа повеќе од 250 албански Американци. 
Тој ја доби наградата за унапредување на меѓународното и меѓукултурното разбирање.
***
Maкедонскиот премиер Никола Груевски на 21-ви февруари објави дека во Охрид во октомври ќе биде отворен универзитет за информатичка технологија, кој ќе го сочинуваат пет факултети. 
Неколку американски професори работат на проектот. 
Предавањата ќе се одржуваат на англиски јазик, што ќе овозможи да се запишуваат студенти од целиот регион.
***
Косовo има 150.000 корисници на илегалните мобилни мрежи, според двата лиценцирани мобилни оператори, Вала и ИПКО. 
Двата оператори во вторникот (24-ти февруари) ја повикаа Телекомуникациската регулаторна управа да ги пресече илегалните мрежи, бидејќи тие предизвикуваат штета во висина од 170 милиони евра годишно.
***
Професорот Петар Атанасов од Институтот за електроника при бугарската Aкадемија на науките стана еден од 15-те добитници на Питагорината награда на Министерството за образование. 
Атанасов ја доби наградата во четвртокот (26-ти февруари) за своите постигнувања во нанотехнологијата и за 74 меѓународни публикации.
***
Доменот Косовo.com стана достапен на 19-ти февруари на онлајн аукцијата што ја спроведе Виртуел нетворк. 
Наддавањето заврши на 26-ти февруари. 
Kosovo.com најпрво беше веб-страница на политичката организација наречена <b>Српско</b> демократско движење предводено од политичарот на косовските Срби Момчило Трајковиќ. 
Виртуел нетворк го купи доменот во 2006 година.
***
Tурскиот Совет за научно-технолошко истражување направи нова високобезбедносна криптографска направа наречена „Сејф УСБ сториџ дивајс“, објавија медиумите во вторникот (24-ти февруари). 
Направата автоматски ги брише сите зачувани информации во случај на неовластен пристап. 
Корисниците може да влезат во информациите оддалеку дури и ако ја изгубат направата.
***
Повеќе од 88 отсто од грчките aдолесценти користат компјутер редовно, објави на 20-ти февруари Националната служба за статистика. 
Статистичките податоци покажуваат дека повеќе од 71 отсто од грчките тинејџери имаат секојдневно пристап до Интернет. 
Околу 87 отсто од адолесцентите користат мобилни телефони. 
Податоците важат за првото тримесечје од 2008 година.
(Разни извори – 23/02/09-02/03/09)
