01/08/2011
Алакбар Раугофлу за Southeast European Times -- 01.08.11
Исак Косанер, началник на Генералштабот, заедно со шефовите на армијата, поморските и воздухопловните сили, поднесоа оставка во петокот (29-ти јули), предизвикувајќи вознемиреност во Анкара.
Оставките беа објавени само неколку дена пред клучниот состанок на високо ниво на Врховниот воен совет (ЈАС), кој ќе се одржи од 1-ви до 4-ти август, и на кој ќе се одлучува за унапредувањата и оставките.
Според извештаите, највисоките воени претставници побарале предвремено пензионирање, во знак на протест поради актуелното отпуштање на 250 офицери врз основа на обвиненијата дека воделе заговор против владата.
Премиерот и претседателот традиционално ги одобруваа препораките на војската за унапредување без какво било мешање, но тензиите се зголемија кога владата и војската се судрија околу унапредувањето на притворените офицери.
Во пораката за збогум до „браќата-војници“, генерал Косанер рече дека било невозможно да продолжи со својата работа со оглед на тоа што не можел да ги одбрани притворените војници поради грешките во судскиот процес.
Премиерот Реџеп Тајип Ердоган брзо објави дека командантот на Жандармеријата, генерал Неџдет Озел, е новиот началник на Генералштабот.
Традиционално, началникот на Генералштабот отсекогаш бил командантот на копнените сили.
Според аналитичарите, оставките покажуваат зголемена надмоќност на цивилната администрација над војската, во една земја која беше сведок на три воени удари и значителна индиректна интервенција на војската во политиката.
Салих Капусуз, заменик-претседател на АКП на Ердоган, вели дека сé се одвивало според процедурата, истовремено нагласувајќи дека оставките нема да влијаат на редот и функционирањето на армијата.
„Турција спроведува процедури на демократизација и легализација“, рече тој за SETimes, велејќи дека оставката не е „ништо повеќе од чин на предвремено пензионирање“.
„Тој [Косанер] ги призна реалните причини [за оставката]“, рече Капусуз, додавајќи дека кога станува збор за независната судска истрага „нема никаква врска со трета страна, па дури ни со владата“.
Сепак, истрагата за наводните заговори за државен удар, која влегува во својата четврта година, е критикувана од многумина за произволност, политизација и приведување на осомничените врз честопати неубедлива основа.
Акиф Хамзачеби, заменик-шеф на парламентарната група на ЦХП, вели:
„не се работи за судските истраги;
прашањето само по себе е под контрола на владата“.
„Тие [владата] сакаат да ја реструктуираат војската по сопствена желба“, рече тој за SETimes.
Октај Вурал, заменик-претседател на МХП и шеф на парламентарната група на партијата, вели дека истрагите се користат за да се оцрни имиџот на армијата, која честопати се споменува како најпочитувана институција во земјата.
„Постои загриженост дека истрагите за заговорот против владата се насочени кон дискредитирање и замолчување на армијата“, рече тој за SETimes.
Во меѓувреме, аналитичарот Халил Каравели од Институтот Централа Азија-Кавказ и Програмските студии Патот на свилата, истакнува дека наместо да организираат државен удар или да испраќаат тајни закани, генералите поднесле оставка.
„Тоа кажува сé“, рече тој за SETimes.
„Генерал Неџдет Озел, новиот началник на Генералштабот, е нов тип генерал, со „цивилна“ памет, кој ја почитува владата.
Според тоа, неговото унапредување претставува шанса да се промени односот меѓу цивилните власти и војската.“
„На краток рок, очекувам владата да преземе чекори кои ќе ја зајакнат позицијата на генерал Озел во рамките на војската, со покажување одредена попустливост кон генералите“, додава тој.
Кемал Каја, турски одбранбен аналитичар и постар соработник во Институтот за безбедносна и развојна политика, вели дека неодамнешните настани покажуваат дека има борба за власт меѓу секуларната структура и умерените исламисти.
„Со назначувањето на Неџдет Озел за главен генерал, кризата се чини дека е решена.
Сепак, треба да очекуваме нови кулминации во кризата во текот на следните денови меѓу цивилната власт и воените кругови“, рече тој за SETimes.
