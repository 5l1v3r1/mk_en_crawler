23/04/2013
Младен Драгојловиќ за Southeast European Times во Бања Лука -- 23.04.13
Босна и Херцеговина (БиХ) ќе им се придружи на државите од регионот во напорите за намалување на загадувањето со пластични кеси во регионот, проблем не само поради бавното разградување на пластиката, туку и поради процесите на производство и складирање, како сериозна закана за животната средина.
Зоран Аџаип, еколог во центарот за граѓански иницијативи, вели дека владите на ентетите на БиХ треба да усвојат регулатива која ќе предвидува дека потрошувачите мораат да плаќаат за секоја пластична кеса што ја користат од продавниците и дека ќесите не смеат да се потенки од 20 микрони, со оглед на тоа што подебелите ќеси имаат повеќекратна употреба.
„Работна група од ентитетите и претставниците на [центарот], предложија регулативи кои дефинираат кој мора да плаќаат надоместок и очекуваме владите во Република Српска и во Федерацијата на БиХ да ги усвојат до мај“, рече Аџаип за SETimes.
Тој додаде дека некои синџири супермаркети веќе почнаа да им наплаќаат на потрошувачите за пластичните кеси.
Цената се движи од 2 до 10 центи, во зависност од квалитетот на кесата.
Аџаип вели дека маркетите што им наплаќаат на потрошувачите имаат охрабрувачки резултати.
„Нашето истражување покажува дека намалувањето на [пластичните кеси] веќе изнесува 20 до 30 отсто.
На пример, синџирот супермаркети ДМ ја воведе оваа практика минатата година и според нивните податоци, процентот на намалување на користењето на кесите изнесува и до 70 отсто.
Потрошувачите ги менуваат своите навики на земање бесплатни кеси и наместо тоа користат платнени кеси или пластични кеси за повеќекратна употреба“, рече Аџаип.
Парите што се добиваат од пластичните кеси ќе се инвестираат во проекти за собирање и соодветно раководење со отпадот од кеси.
Билјана Бајиќ, помошник за животна средина во претпријатието за заштита при работа ВИЗ Заштита од Бања Лука, вели дека пластичниот отпад е опасен за животната средина и дека неговото сегашно отстранување е несоодветно.
„Најдобро што може да се стори во овој случај е да се забранат пластичните кеси, но тоа во моментов не е возможно.
Рециклирањето не е опција, бидејќи овие кеси може да се рециклираат само како суровини за нови кеси.
Друг проблем со рециклирањето на пластичните кеси е тоа што кесите се валкани и мора да се измијат пред рециклирањето, така што производството е поевтино отколку рециклирањето и тоа е главен проблем“, рече Бајиќ за SETimes.
Србија направи значајни чекори во намалувањето на загадувањето со пластични кеси.
Лазар Станојевиќ, инженер и менаџер во Парка, белградско увозно-извозно претпријатие, рече дека до 31-ви јануари 2013 година само 35 од 68-те производители на пластични кеси го пријавиле количеството на произведени кеси.
„Државите во регионот мора да работат на усогласување на регулативата.
Еден од начините за намалување на загадувањето е да се зајакне надзорот и да се убедат производителите дека владите се сериозни во врска со намалувањето на загадувањето“, рече Станојевиќ за SETimes.
Тој, исто така, предложи да се охрабрат производителите да произведуваат повеќе биоразградливи пластични кеси.
Дарко Знаор, хрватски независен екологист и консултант за рурална одржливост, рече дека неговата држава минатата година објави оти потрошувачите ќе плаќаат за пластичните кеси во продавниците почнувајќи од 1-ви јануари 2013 година, но тоа сé уште не е влезено во сила.
„Мислам дека репресивните мерки немаат ефект.
Подобро е да се образоваат граѓаните преку различни кампањи, зголемување на свеста и со континуирани напори да ги натераат луѓето да сфатат зошто е ова проблем“, рече Знаор.
Дали користите пластични кеси?
Што може да ве убеди да се префрлите на кеси што се рециклираат?
Кажете ни во коментарите.
