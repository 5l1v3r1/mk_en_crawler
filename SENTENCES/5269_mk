27/07/2010
(Блиц, Б92 - 27/07/10;
Ројтерс, АФП, ДПА, РФЕ/РЛ, ЕУопсервер, Канадиан прес, АКИ, Бета, Б92, српска влада, Совет на ЕУ - 26/07/10)
За време на вонредната седница во понеделникот (26-ти јули), парламентот ја поддржа владината иницијатива, истакнувајќи дека Србија никогаш нема да го признае Косово и повикувајќи на нови разговори меѓу Белград и Приштина.
„Националното собрание смета дека е потребно преку мирни преговори да се дојде до трајно, одржливо и взаемно прифатливо решение за Косово, во согласност со уставот на Србија“, се вели во резолуцијата.
Документот беше усвоен со 192 наспрема 26 гласови, и двајца воздржани, по 12-часовната дебата за советодавното мислење на Меѓународниот суд на правдата (МСП) минатата недела, според кое декларацијата за независност на Косово од 2008 година не го крши меѓународното право.
„Србија никогаш, ниту експлицитно ниту имплицитно, нема да ја признае еднострано прогласената независност на Косово“, се вели во резолуцијата.
Иако необрзувачка, белградските власти сметаат дека пресудата на МСП претставува „сериозен удар“ за амбициите на нивната земја да си ја вратат својата поранешна покраина, и стравуваат дека истата ќе ги отежне натамошните напори.
„Мора да бидеме целосно свесни дека ситуацијата во која Србија се наоѓа денес е многу полоша отколку пред одлуката на МСП“, му рече министерот за надворешни работи, Вук Јеремиќ, на парламентот за време на расправата.
Косово е признаено од 69 држави, вклучително и од Соединетите Американски Држави и 22 од 27-те членки на ЕУ.
Истакнувајќи дека уште 55 држави се близу до признавање на најновата балканска држава, Јеремиќ рече дека владата вложува максимални напори за тоа да не се случи.
Српскиот проевропски претседател Борис Тадиќ, кој исто така присуствуваше на седницата од понеделникот, рече дека неговата земја никогаш нема да се откаже од Косово и ќе ги вклучи сите можни дипломатски и политички средства за зачувување на својот територијален интегритет.
Но, Србија нема да се откаже ниту од стратешката цел за пристапување во ЕУ, истакна тој, велејќи дека земјата „мора да има најдобри можни врски со големите сили, бидејќи секоја друга политика ја води Србија директно во катастрофа, а граѓаните директно во сиромаштија“.
По минатонеделниот чекор назад, Србија планира да поднесе резолуција до Генералното собрание на ОН во септември, барајќи обновување на разговорите за Косово.
Таа веќе почна со изготвување на документот.
Тврдејќи дека Белград истиот го подготвувал сам, Јеремиќ им рече на пратениците во понеделникот дека Белград се консултира со Русија, Кина и ЕУ за поднесувањето на документот.
„Со оглед на тоа што сакаме резолуцијата да биде усвоена, сакаме да обезбедиме колку може повеќе гласови за време на консултациите, и да видиме понатамошни преговори за статусот на Косово како резултат на тоа“, рече тој.
Белград смета дека одлуката на МСП од четвртокот ги опфаќа само техничките аспекти од едностраната декларација за независност на Косово, оставајќи го неодговорено прашањето за тоа дали Косово имало право да се отцепи од Србија.
Земјата сега сака ОН да заклучат оваа есен дека „сецесионистите не беа во право“, рече Јеремиќ.
Неколку часа пред српските пратеници да ја усвојат резолуцијата, ЕУ понуди да посредува во преговорите меѓу Белград и Приштина во Брисел.
Кетрин Ештон, шефицата за надворешна политика на блокот, рече дека ги потврдила изгледите на двете земји за пристапување во ЕУ во разговорите со Тадиќ и косовскиот премиер Хашим Тачи.
Таа, исто така, ги повика Белград и Приштина да се фокусираат на иднината.
Таа, исто така, јасно стави до знаење дека кандидатките за ЕУ треба да ги почитуваат основните принципи на блокот за добрососедски односи, регионална соработка и дијалог, кои ЕУ е подготвена да ги олесни.
„Она што им понудив на Приштина и Белград и за што разговарав со претседателот Тадиќ и премиерот Тачи, е дека иднината на двете лежи во ЕУ и дека меѓу нив треба да има дијалог за тоа како да се придвижиме напред во иднината“, рече Ештон.
„Таа понуда е на маса.
Јас се надевам дека тие ќе сакаат да се придвижат напред и да отпочнат разговори.“
