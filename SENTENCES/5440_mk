16/06/2010
Од Линда Карадаку за Southeast European Times во Приштина -- 16/06/10
Албин Курти, контроверзниот водач на движењето Ветевендосје, беше ослободен во понеделникот (14-ти јуни), по неговото апсење викендот во седиштето на неговата организација.
Судиите во Окружниот суд во Приштина му одредија деветмесечна казна, но го зедоа предвид времето што тој го помина во притвор.
Тој беше осуден за „учество во група што ги попречуваше официјалните лица да ја вршат својата официјална должност“.
Две други обвиненија против него -- учествување во толпа која извршила кривично дело и повикала на отпор -- беа отфрлени.
Случајот произлегува од насилните демонстрации на Ветевендосје од 10-ти февруари 2007 година, на кои двајца млади демонстранти починаа откако романските полицајци што служеа во УНМИК испалија гумени куршуми.
Пркосниот Курти им рече на поддржувачите дека не ја признава важноста на судската постапка и, наводно, одбил да се појави на суд.
„Не се појавив на првото судско рочиште бидејќи не го признавам ЕУЛЕКС и бидејќи овој случај е политички мотивиран“, рече тој, додавајќи дека тој и неговото движење ја сметаат мисијата на ЕУ за „недемократска сила“.
Во изјавата за SETimes, портпаролката на ЕУЛЕКС Карим Лимдал рече дека се следат вообичаените судски процедури.
„Основниот принцип на владеењето на правото е правото на секој обвинет, вклучително и г-дин Курти, да има фер и независно судење во разумен временски рок“, рече Лимдал.
„Секој е невин додека не се покаже спротивното пред независен и правичен суд на правдата.“
„Случајот на г-дин Курти беше наследен од УНМИК и беше нормален судски случај кој мораше да се реши како и секој друг случај“, рече Лимдал.
„Тоа едноставно не можеше да се игнорира од судството.
Ова судење беше спроведено во рамките на косовскиот правен систем, со локален обвинител и мешана комисија судии кои донесоа одлука врз основа на законот во Косово.“
За време на неговото апсење во саботата, во седиштето на Ветевендосје изби неред.
Специјалните единици на косовската полиција употребија солзавец влегувајќи насилно во седиштето, а организацијата тврди дека некои од нејзините активисти подоцна биле претепани во полициската станица.
Претставниците на косовската полиција му рекоа на Советот за заштита на човековите права и слободи, кој ги испитува околностите на апсењето на Курти, дека 11 полицајци биле повредени, а тројца од нив побарале помош во Ургентниот центар.
Четири полициски автомобили и два автомобили на ЕУЛЕКС беа, исто така, оштетени.
ЕУЛЕКС рече дека „ја цени добрата работа на косовската полиција, локалното обвинителство и локалното судство во исполнувањето на нивните соодветни улоги и со тоа помагањето во зајакнувањето на владеењето на правото во Косово“.
Апсењето на Курти се случи истиот ден кога Ветевендосје објави дека размислува за учество на следните општи избори во Косово.
Локалните политички аналитичари велат дека тој, најверојатно, ќе има полза политички од последните настани.
„Можеше ли некој да замисли поспектакуларни околности за влезот на Ветевендосје во изборната игра?“, пишува Шкељзен Малиќи во весникот Експрес.
„Курти многу добро пресметал како да го замаскира неуспехот на претходната стратегија на движењето.“ Батон Хаџиу од телевизија Клан вели дека Курти и Ветевендосје избрале погоден момент за да станат дел од политиката.
„Има губење на довербата меѓу граѓаните во однос на двете партии на власт и во опозицијата“, изјави тој за Експрес.
Настаните од саботата му дозволија на Ветевендосје да се позиционира себеси во улога на жртва, рече Хаџиу, поткрепувајќи ги своите тврдења дека говори за оние што се чувствуваат исклучени.
Рамуш Харадинај, поранешен премиер и актуелен водач на Сојузот за иднината на Косово, даде изјава за косовските медиуми по апсењето на Курти.
Тој рече дека Ветевендосје има право да учествува на изборите, но полицијата, исто така, има обврска ра ги спроведува своите должности.
„Одлуката да се влезе во политичкиот живот е легитимна -- право важи за сите, вклучително и Ветевендосје“, рече Харадинај.
Во исто време, додаде тој, „ако има налог за апсење, полицијата ќе си ја заврши својата работа.
„Мораме да го разбереме ова -- исто како што Албин [Курти] има права во земјата, полицаецот, исто така, има права;
тој исто така си ја врши функцијата“, рече тој.
