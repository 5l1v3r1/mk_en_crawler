01/05/2013
Мики Трајковски за Southeast European Times во Скопјe -- 01.05.13
Во обид за подобрување на инфраструктурата на државата, македонската влада одвои 4,5 милиони евра кои општините ќе ги користат за проектите, вклучително и градба на водоводни, дренажни и канализациски системи, локални улици и патишта, младински и детски центри, пензионерски домови, спортски објекти и културни центри.
За да ги добијат парите, општините можат да аплицираат за средствата, кои се наменети за 100-процентно покривање на сумите на секој проект.
„Не можеме да кажеме дека целиот овој проблем ќе биде решен преку ноќ, но веруваме дека проблемот ќе биде решен постепено.
Оваа програма е добра можност за сите општини ...
бидејќи државата ќе ја покрива целата висина на трошоците за проектите“, рече за SETimes Александар Ѓорѓиев, портпарол на владата.
Според градоначалникот на Дебарца, Игор Трајковски, главниот проблем за граѓаните во неговата општина е дека некои домови немаат водоводни или канализациски услуги.
„Имаме намера да аплицираме за [средства] за инфраструктурни проекти.
Одлуката на владата ќе ни помогне и дел од проблемите за локалните жители ќе бидат решени.
Патната инфраструктура [е исто така проблем], но приоритет ќе биде решавањето на проблемот со водоснабдувањето“, рече Трајковски за SETimes.
Оваа судбина ја делат многу помали и рурални општини.
Градоначалникот на Василево, Ванчо Стојанов, изјави за SETimes дека добрата инфраструктура ќе ја спречи миграцијата на жителите од неговата источна македонска општина во други држави или во поголемите градови.
„Имаме голема потреба од инфраструктурни работи и затоа помошта од државата ќе биде важна за сите рурални општини.
Секоја општина одделно ќе ги одреди своите приоритети за тоа [што] ќе придонесе ...
за подобри животни услови“, рече Стојанов.
Подобрувањето на инфраструктурата ќе придонесе и за развојот на локалната економија.
„Во Василево [постои] индустриска зона во која функционираат неколку индустриски капацитети, како што се претпријатија од Грција, а постои интерес и од други домашни и странски претпријатија.
Со подобрување на инфраструктурата околу индустриската зона, ние ќе придонесеме за развојот на локалната економија и за зголемување на економскиот капацитет на општините и ќе им помогнеме на земјоделците да ги продаваат своите производи, бидејќи повеќето претпријатија тука се занимаваат со откуп и преработка на земјоделски производи“, рече Стојанов.
Зоран Витанов, поранешен заменик-министер за економија, изјави за SETimes дека владата треба да го зголеми финансирањето заради подобрување на инфраструктурата.
„Ако не инвестирате во инфраструктурата, внатрешноста на земјата ќе пропадне, бидејќи таму има лоша инфраструктура, особено во источна Македонија.
Овој потег на државата е добар, но морате да инвестирате повеќе пари во инфраструктурата во неразвиените области“, рече Витанов.
Општините мора да ги искористат овие пари за изградба на водоводни мрежи и транспортна инфраструктура.
„Ова се основни предуслови за луѓето да останат да живеат во тие области.
Кога луѓето ќе останат таму, ќе почнете да ги развивате овие области за да привлечете инвестиции“, рече Витанов.
Некои општини одвојуваат пари од сопствените буџети за реализација на инфраструктурни проекти.
Локалните власти во Охрид почнаа да ги поправаат штетите на патиштата во градот со општински пари.
За поправка на патот кон граничниот премин со Албанија, општината ќе бара пари од државата.
„Нема да остане ниту една населба во градот и селата каде што улиците и патиштата нема да бидат реконструирани“, рече градоначалникот на Охрид, Никола Бакрачески.
Во селото Боговица во Струга, каде што живееја 600 луѓе, сега живеат само 200 жители.
Поради недостатокот на вода, жителите го напуштија селото и отидоа да живеат во градот.
Неколку години по ред вода за пиење се носи со специјални цистерни од градот.
Граѓаните се оптимисти за плановите.
„Патиштата ...
се во лоша состојба.
Струга е туристички град и, затоа, мислам дека подобрувањето на патната инфраструктура ќе го зголеми бројот на туристи“, рече за SETimes Васко Ангелоски, жител на Струга.
Што друго може да направи владата за да ја подобри инфраструктурата во општините?
Кажете ни во делот за коментари.
