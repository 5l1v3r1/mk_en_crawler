17/05/2006
БЕЛГРАД, Србија и Црна Гора -- Претседателот на српскиот парламент, Предраг Марковиќ, потврди во вторникот (16-ти мај) дека го напуштил помалиот владин коалиционен партнер Г17 Плус и изрази подготвеност да поднесе оставка од функцијата претседател, ако тоа биде побарано од него. 
Покрај тоа, уште двајца пратеници од Г17 Плус, Бранко Босњак и Весна Обрадовиќ, во вторникот објавија дека заминуваат од партијата, обвинувајќи го новиот водач, Млаѓан Динкиќ, за спроведување на чистка. 
Претходниот ден, двајца други партиски членови ја напуштија Г17 Плус, при што нивните мандати беа веднаш прекинати. 
Локалните медиуми објавија дека овие настани се резултат на борбата помеѓу основачите на Г17 Плус, Марковиќ и Мирољуб Лабус, од една страна, и Динкиќ, од друга страна -- по прекинот на преговорите за интеграција на ЕУ со Белград поради неуспешната соработка во врска со воените злосторства со Хашкиот трибунал.
Во другите вести од вторникот, српскиот Врховен суд нареди повторување на случајот „Ибарска магистрала“. 
Четворица официјални претставници на Српското движење за обнова беа убиени од заседа на автопатот во октомври 1999 година. 
Преживеаниот, Вук Драшковиќ, е сега министер за надворешни работи на Србија и Црна Гора. 
Тој ја критикуваше пресудата на Врховниот суд, тврдејќи дека е политички мотивирана и дека не се заснова на процедуралните неправилности што ги наведе судот. 
(Данас, Блиц, Политика - 17/05/06; РТС, Бета, Танјуг - 16/05/06)
