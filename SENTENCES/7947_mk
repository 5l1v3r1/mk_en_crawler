12/02/2013
Пол Чикои за Southeast European Times во Букурешт -- 12.02.13
Премиерот Виктор Понта рече дека романската влада ќе се заложи за гарантирање на слобода на медиумите, со истовремено зачувување на независноста на судството и владеењето на правото.
Слободата на медиумите претставува фундаментална вредност, но бара урамнотеженост „со независноста на судството и работењето на владеењето на правото“, рече Понта во Брисел минатата недела.
Изјавата на премиерот дојде како одговор на загриженоста што ја искажа Жозе Мануел Баросо, шефот на Европската комисија, за коригирање на, како што рече, влијанието што медиумите го вршат врз правосудниот систем.
„Слободата на говорот за нас е неприкосновена ... 
но, во исто време, не можеме да го отфрлиме фактот дека сме добиле приговори од Уставниот суд, од Врховниот совет на магистратурата, за кампањи оркестрирани во медиумите против независноста на магистратите, како обвинители, така и судии“, рече Баросо на заедничката прес-конференција со Понта, на 2-ри февруари.
Најновиот извештај на комисијата за Механизмот за соработка и верификација, преку кој комисијата го следи напредокот на правдата во Романија од 2007 година, исто така, го покрена ова прашање.
„Ситуацијата укажува на потреба за преиспитување на постојните регулативи, за да се осигури дека слободата на медиумите е придружена со соодветна заштита на институциите и основните права на поединецот, како и за обезбедување ефикасна поправка“, се вели во извештајот.
Повикот на ЕК наиде на различни мислења во државата.
„Не знам ниту еден законодавен систем кој содржи конкретни одредби за односот медиуми-правда. 
Извештајот на МСВ се однесува на одредени притисоци што се вршат врз правдата, додека законите се усвојуваат да траат со години“, рече за SETimesЈулијан Команеску, поранешен романски новинар и познат блогер.
„Од една страна, Европската комисија се обидува да претвори една можна ситуација во законодавен предмет, а [од друга страна] текстот на извештајот на МСВ е премногу нејасен“, додава тој, во врска со повикот за ,проверка' и одбивањето на портпаролот на ЕК, Марк Греј, да ги именува конкретните загрижености во однос на медиумите.
Ренате Вебер, либерална европарламентарка, е „вчудоневидена“ од повикот на ЕК за промена во легислативата.
„Јас лично сметам дека е неприфатливо барањето на Европската комисија за законска рамка во која ќе функционираат медиумите во Романија, особено бидејќи истата јасно ја споменува можноста Врховниот совет на магистрати да учествува во елаборацијата на ваквата легислатива. 
Тоа е како да има улога на сектор за цензура на поранешната Комунистичка партија“, рече таа за SETimes.
Кристијан Преда, европарламентарец од опозициските либерал-демократи, ги гледа заклучоците на извештајот во поинакво светло.
„Извештајот требаше да се однесува на довербата во партиските медиуми, бидејќи истиот ги претставува платениците, а не новинарите. 
Не се критикуваат слободните, критични и рационални медиуми, туку пропагандната машинерија на актуелната владејачка коалиција“, рече тој заSETimes.
Но, Вебер рече дека критиките во романските медиуми тешко дека може да се сметаат за „притисок“.
„Ако ги оценувавме работите според овие стандарди, сите демократски медиуми во светот мораа да замолчат. 
Романија треба да се оценува по истите критериуми, не некои измислени само за неа“, рече таа.
Но, Команеску вели дека романските медиуми се скоро длабоко вмешани во политиката.
„Романските медиуми не можат да се саморегулираат и вршат бројни загрозувања на различни правила кои лежат во основата на оваа бранша“, рече тој.
Но, Преда и Вебер се согласуваат дека најновиот извештај ја усложнува проценката за пристапувањето во Шенген.
„Ова е најлошиот извештај од 2007 година. 
Новите критики ... 
покажуваат дека Романија назадуваше во изминатата година“, рече Преда.
