27/07/2010
Од Линда Карадаку за Southeast European Times во Приштина -- 27/07/10
Меѓународниот кривичен трибунал за поранешна Југославија (МКТЈ) повторно го повика поранешниот косовски премиер Рамуш Харадинај и двајца други членови на поранешната Ослободителна војска на Косово (ОВК) -- Идриз Балај и Лахи Брахимај -- на делумно повторување на судењето.
Тројцата беа судени во 2008 година врз основа на обвиненијата за воени злосторства врз Србите или нивните поддржувачи во 1998 година.
Харадинај и Балај беа ослободени од обвиненијата, додека Брахимај беше осуден за тортура и доби шест години затвор.
„Судската комисија не ја зеде предвид тежината на заканата што заплашувањето на сведоците ја имаше врз интегритетот на судењето“, рече претседателот на МКТЈ Патрик Робинсон, читајќи ја својата одлука од средата (21-ви јули).
Повикот за повторно судење е прв во 17-годишната историја на судот.
„Со оглед на потенцијалната важност што овие сведоци ја имале врз случајот на обвинителството, грешката ја поткопала правичноста на судскиот процес и резултирала со неправедна судска одлука.“
Судот нареди Харадинај, Балај и Брахимај да бидат притворени во Хаг.
Тројцата сега се соочуваат со обвиненија за вршење „злосторства преку заедничко криминално дејствување“.
Тие се обвинети дека сакале да ја наметнат контролата на ОВК во областа Дукаѓин во западно Косово напаѓајќи ги локалните цивили, од кои 40 биле, наводно, убиени во областа.
Во 2005 година Харадинај се повлече од премиерската функција на тогашната српска покраина и се предаде на Хаг.
Многумина Срби видоа во неговото ослободување доказ за, како што тие сметаа, пристрасноста на Трибуналот против Србија.
Бруно Векариќ, портпаролот на српскиот обвинител за воени злосторства, го нарече повтореното судење „голема победа во борбата за правата на жртвите“.
Сојузот за иднината на Косово на Харадинај изрази изненадување од одлуката и инсистираше на невиноста на својот водач.
Флака Сурои, сопственик на медиумската група Коха и публицист на влијателниот дневник Коха Диторе, се запраша за датумот на одлуката, само еден ден пред Меѓународниот суд на правдата (МСП) да го издаде своето советодавно мислење, со кое се потврди законитоста на косовската декларација за независност.
„Како е можно тоа по две години да има потреба за повторно судење и за евентуален нов доказ ...
а да не се мисли дека ова може да било направено под влијание на кругови кои имаат пристап до ваков вид докази ...
малку е тешко да се разбере“, пишува Сурои.
„Кога станува збор за повторното судење, откако е донесена [судската] одлука, тој треба да ја продолжи процедурата, без никаков страв, бидејќи знае дека е невин.
Со неговата невиност, војната на [ОВК] е, исто така, заштитена“, пишува Сурои.
Мајкл Орајли, координатор на одбранбениот тим, го цитираше Харадинај дека неодамнешните настани во неговиот случај треба да се гледаат во поширок контекст.
„Харадинај потврди дека најважно прашање денес е мислењето на Меѓународниот суд на правдата во корист на Косово“, рече тој во петокот, еден ден по таа клучна, необрзувачка, одлука.
„Придвижувањето на Косово напред во процесот на интеграција во заедницата на нациите треба да се загарантира“, рече Орајли.
„Косово направи голем напредок и ние треба да продолжиме да веруваме во меѓународните институции, и покрај привремените назадувања“, рече тој.
Владата на Косово рече дека ќе му понуди институционална помош на Харадинај, вклучително и на неговиот одбранбен тим.
„Така сторивме првиот пат, и ќе го направиме тоа повторно ако ни биде побарано“, рече вицепремиерот Хајредин Куци за весникот Косово дејли експрес.
