12/05/2005
(Еден свет - 21/04/05; Центар за хуманитарно право - 20/04/05)
Три центри за истражување и документација од Србија и Црна Гора, Босна и Херцеговина (БиХ) и Хрватска планираат да формираат постојано регионално летно училиште. 
Целта на овој единствен проект е да се олесни процесот на справување со наследството од балканските конфликти во 1990-тите.
„Ние се надеваме дека ова училиште ќе стане регионално легло за аналитичко испитување на аспектите и механизмите што овозможуваат успешен развој на процесот на справување со минатото“, се вели во соопштението на белградскиот Центар за хуманитарни право (ЦХП) од 20-ти април, во кое се најавува новата иницијатива.
Проектот е еден од резултатите на соработката помеѓу ЦХП, сараевскиот Центар за истражување и документација (ЦИД) и загребскиот центар за справување со минатото „Документа“.
Справувањето со наследството од конфликтите што се случија во 1990-тите претставува заеднички именител на трите невладини организации. 
И покрај тоа што тие користат различни методологии, тие ги делат истите погледи дека откривањето на вистината, како предуслов за сите видови правда, бара континуирано трагање по фактите.
Според протоколот на ЦХП, ЦИД и „Документа“, потпишан во април 2004 година, тие се согласуваат на соработка и координирање на своите напори во документирањето и откривањето на вистината во врска со конфликтите во 1990-тите, ставајќи крај на неказнетоста за минатите прекршувања на хуманитарното право и доаѓајќи до правдата за жртвите. 
Главните активности предвидени во договорот вклучуваат создавање на компатибилна база на податоци за воените злосторства, следење на регионалните судски процеси за воените злосторства, обезбедување на документација за обвинителите, како и законска поддршка на жртвите и сведоците на воените злосторства.
„Ние веруваме дека откривањето на вистината, доаѓањето до правдата и промената на ставовите за жртвите на воените злосторства претставува предуслов за целокупниот напредок и демократизација на општествата во регионот“, се цитира изјавата на извршната директорка на организацијата Наташа Кандиќ во февруарскиот билтен на ЦХП.
Според шефот на ЦИД Мирсад Токаца неколкумесечната соработка докажа дека „документацијата на воените настани, особено воените злосторства и сериозните прекршувања на меѓународното хуманитарно право во пост-југословенските земји“ претставува важен предуслов за траен мир.
За време на презентацијата на проектот за соработка во март директорката на „Документа“ Весна Терселиќ рече дека на голем број луѓе им станува непријатно кога треба да се признае одговорноста за одредено злосторство.
„Пред сé сите осомничени и извршители, како и оние кои се очекува да ја прифатат политичката и институционалната одговорност, бидејќи злосторствата што се извршени не претставуваат само своеволни дејства на неорганизирани единици, туку тие се извршени и со поддршка на одредени идеологии и воени формации ... 
Ми се чини дека е мошне важно да се одреди што навистина значи справувањето со минатото во образовниот систем на нашите земји, што се наоѓа во нашите учебници по историја и колку фактичка вистина може да се најде во нив наспроти дубиозните интерпретации што често ги наоѓаме таму“, рече Терселиќ.
Како дел од нивниот нов проект наречен „Летно училиште за справување со минатото“, трите невладини организации организираат еднонеделни програми за студенти и невладини активисти од трите земји. 
Курсевите ќе вклучуваат предавања, презентации и дискусии за голем број теми, како што е казнената и обновувачка правда, механизмите за кажување на вистината, колективната меморија, помирувањето, меѓународното кривично право и Трибуналот на ОН за воени злосторства, како и домашните судски процеси за воените злосторства. 
Еминентни меѓународни и регионални експерти од областа на транзициската правда и справувањето со минатото ќе одржат предавања и презентации.
