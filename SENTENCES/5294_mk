29/04/2010
Од Бојана Миловановиќ за Southeast European Times во Белград – 28/04/10
Локалните избори во неделата (25-ти април) во малиот град Аранѓеловац, надвор од Белград, привлекоа многу јавно и медиумско внимание, при што многумина ги сметаат за мерка за политичкиот пулс на нацијата.
Трката за градскиот совет откри дека Српската напредна партија (СНС) -- која беше сé уште дел од Српската радикална партија (СРС) на последните општи избори во мај 2008 година -- стана популарна политичка опција.
Според прелиминарните резултати, СНС освои најголем дел од гласовите (26,1 отсто), пет процентни поени повеќе од владејачката Демократска партија (ДП) на претседателот Борис Тадиќ.
Опозициската Либерал-демократска партија -- која редовно ги поддржува владините иницијативи -- освои едно место.
ДП сé уште може да обезбеди мнозинство во советот на Аранѓеловац ако формира коалиција со своите партнери на државно ниво. 
Блокот на партии околу ДП може да се очекува да обезбедат 21 место, додека комбинираната опозиција би останала со 20.
„Изборните резултати во Аранѓеловац покажаа дека граѓаните гласале за проевропска влада и ги поддржале партиите кои го сочинуваат владејачкото мнозинство на државно ниво“, рече Нада Колунџија од ДП.
Бранко Ружиќ од Социјалистичката партија се согласи. 
„Очекувам владата што ќе биде формирана во Аранѓеловац да соодветствува на владата на државно ниво.“ Социјалистите се во коалиција со демократите во парламентот. 
На изборите во Аранѓеловац, СП се здружи со две помали партии и освои 14,24 отсто од гласовите.
Напредните велат дека „уживаат во победата“ и дека е премногу рано да се зборува за евентуални коалиции.
„Подобро за нив би било да разговараат со најсилната политичка партија, а во Аранѓеловац -- а мислам и во Србија -- тоа е Српската напредна партија. 
Тие не треба да ги пребројуваат гласовите и да бараат начини да ги измамат Напредните“, рече водачот на СНС, Томислав Николиќ.
Тој објасни дека огранокот на СНС во Аранѓеловац ќе одлучи дали има простор за преговори со владејачките демократи. 
„Колку што ги познавам Напредните, тие никогаш не велат „не“ за разговорите.“
Српската радикална партија, голема парламентарна сила во минатото, најверојатно нема да има претставници во општина Аранѓеловац. 
Радикалите се надеваат дека гласањето ќе биде повторено во едно избирачко место што ќе им овозможи да го исполнат изборниот праг од 5 отсто, за кој им се потребни дополнителни 60 гласови.
Заменик-претседателот, Драган Тодоровиќ, за SETimes изјави дека партијата сé уште заздравува од „ударот и предавството“ на СНС.
„Очекуваме нашиот водач, Воислав Шешељ, да се врати од Хаг до крајот на годинава, што дополнително ќе ја зајакне нашата политичка позиција“, рече Тодоровиќ.
Опозицијата собира потписи од граѓаните за распишување предвремени општи избори уште од февруари.
Петар Стаматовиќ, пензионер од Белград, верува дека изборите во Аранѓеловац претставуваат одраз на желбата на јавноста за смена на власта во Србија. 
„Напредната партија е сега најсилна партија во Србија, и тоа треба да се докаже со распишување предвремени општи избори“, изјави Стаматовиќ за SETimes.
Многумина, како студенката Милица Живковиќ, не се согласуваат. 
„Верувам дека владата треба да добие шанса да го заврши својот мандат до 2012 година. 
Не ја гледам ползата од евентуалните предвремени избори во моментов“, рече Живковиќ.
Тадиќ ги отфрла сите повици за предвремени избори.
