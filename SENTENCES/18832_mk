05/03/2007
БЕЛГРАД, Србија -- Претседателот Борис Тадиќ вели дека очекува неговата посета на Брисел во вторник (6-ти март) да се фокусира на утврдувањето на насоката на билатералните врски со ЕУ во следните месеци. 
Во саботата Тадиќ рече дека очекува овој круг закажани политички разговори да се фокусира на преговорите во врска со Спогодбата за стабилизација и асоцијација (ССА) со ЕУ, формирањето на новата српска влада, процесот на решавање на статусот на Косово и нивото на соработка на Србија со Трибуналот на ОН за воени злосторства. 
Тадиќ истакна дека секој обвинет кој се крие од правдата ги штити своите сопствени интереси и им штети на интересите на Србија.
Главната обвинителка на ОН, Карла дел Понте, й испрати писмо на германската канцеларка Ангела Меркел, во кое бара од германското претседателсто на ЕУ да продолжи со притисокот врз Србија за апсење на обвинетите. 
Дел Понте вели дека побарала од Меркел да не ги отвора повторно разговорите за ССА додека Ратко Младиќ и другите бегалци не бидат уапсени и предадени на судот на ОН во Хаг. 
(Глас јавности - 05/03/07; Политика, АФП - 04/03/07; Танјуг - 03/03/07)
