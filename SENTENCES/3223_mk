04/04/2006
Од Ерлис Селимај за Southeast European Times во Тирана -- 04/04/06
Административните реформи што ги започна владејачката Демократска партија (ДП) - предводена од премиерот Сали Бериша - предизвикаа жестоки критики од страна на опозициските партии. 
Тие велат дека владата спроведува кампања на политичко чистење и дека бројот на отпуштените достигна скоро 4.000.
Феноменот на административните реформи започна во 1992 година, кога падот на комунизмот го отвори патот за новиот плуралистички демократски систем, по Западен терк. 
Во тоа време, голем број државни официјални претставници беа сменети како дел од процесот за елиминирање на стариот режим и неговата закоренета бирократија.
Но, истиот феномен повторно се случи во 1997 година, кога ДП беше исфрлена од власт. 
Сега, со враќањето на партијата на власт, критичарите велат дека партијата врши нова рунда „политички чистки“.
Бериша ги отфрли ваквите обвинувања, велејќи дека едноставно го исполнува предизборното ветување на ДП дека ќе работи на намалувањето на јавната администрација.
„Не е точно дека отпуштањата имаат политичка позадина. 
Јас кажав дека сум за мала влада, ефикасна и на диета“, рече Бериша. 
„Од вкупно 18 министерства кои постоеја во последната социјалистичка влада, ние ја намаливме бројката на 14. 
Ја намаливме администрацијата за да биде пропорционална со населението. 
Јас само воспоставувам логична пропорција на админстрацијата.“
Водачот на Социјалистичката партија, Еди Рама, не се согласува. 
„[Отпуштањата] … претставуваат израз на лошата состојба на демократијата. 
Албанската демократија се соочува со голем проблем денес, во поглед на односите помеѓу државата и поединците. 
Ние секојдневно гледаме на телевизија листи на претпријатија и поединци кои се објавуваат. 
Тие се пријавуваат како луѓе кои имаат проблеми со законот и со државата. 
Ова е нешто невообичаено за европската демократија“, рече Рама.
Мнозинството од оние кои се отпуштаат се државни службеници, кои теоретски уживаат законска заштита од политичка смена. 
Многумина поднесуваат жалби до Комисијата за цивилна служба.
„Во процесот на промена на власта, нормално е некои [луѓе] да ги загубат своите работни места. 
Но, сите овие потези, назначувања и отпуштања сега се вршат преку законите, без оглед на тоа дали се работи за луѓето кои имаат политички статус или за луѓе кои се со статус на државен службеник“, рече претседателката на албанскиот Хелсиншки комитет, Василика Хиси.
Според Хиси, направени се значителни напори и потрошени се големи парични суми за осигурување на правата на вработените во јавната администрација. 
Време е за посветеност на стриктното спроведување на законите, додава таа.
