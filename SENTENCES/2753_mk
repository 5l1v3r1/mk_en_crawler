04/11/2005
Од Разван Амариеи за Southeast European Times во Букурешт – 04/11/05
Разговорите помеѓу романската влада и експертите на ММФ завршија порано оваа недела поради тоа што двете страни не успеаја да постигнат договор за голем број клучни прашања.
Како резултат на тоа, стенд-бај аранжманот потпишан во јули 2004 година беше прекинат.
Главните препреки беа буџетскиот дефицит, макроекономската политика, како и употребата на средствата добиени од приватизацијата.
„Со овој политички став Романија ризикува да влезе во ЕУ со заслабната конкурентност, растечки макроекономски дебаланс, лошо образование и здравство, како и со големи недостатоци во физичката инфраструктура.
Проектираниот буџет за 2006 година е нереален, а политиката на платите треба да биде рекалибрирана“, рече шефот на мисијата на ММФ, Емануел ван дер Менсбруге.
И покрај предупредувањата од ММФ, центарско-десничарската влада на Калин Попеску Таричеану -- која веќе создаде ударни бранови со воведувањето на рамномерниот данок набргу откако дојде на власт -- останува на своето.
Тврдејќи дека барањата на Фондот се неразумни, официјалните претставници инсистираат на тоа дека Романија треба да се занимава со други приоритети.
„Нивните услови се неприфатливи“, рече Таричеану.
„Тие сакаат ние да ги искористиме сите пари од приватизацијата за плаќање на надворешните долгови.
Но, нашите долгови ...
се најмали во однос на долговите на 25-те земји-членки на ЕУ“, рече тој, тврдејќи дека средствата од приватизацијата треба да се искористат за градење на патишта и обнова на инфраструктурата.
Моментно Романија има само околу 225 километри автопат -- што е далеку од доволно за опслужување на сé поголемиот сообраќај во земјата.
„Некои земји во ЕУ имаат буџетски дефицит од 3 [отсто], 4 [отсто], па дури и 6 отсто од БДП“, рече водачоте на владејачката коалиција на десниот центар, Емил Боц, за новинарите.
„Зголемувањето на дефицитот од 0,5 на 0,75 отсто или дури 1 отсто ќе биде позитивно решение за модернизација на Романија“, додаде тој.
Романија и ММФ имаат базични несогласувања во врска со рамномерниот данок, кој администрацијата на Таричеану го направи темел на својата економска политика.
„Тие велат дека загубивме една милијарда евра од воведувањето на рамномерниот данок од 16 отсто за приходите и профитите.
Но, тие едноставно ги пресметаа парите што би влегле во буџетот до сегашниот датум, без да земат предвид дека рамномерниот данок на виделина извади 150.000 работни места и приходи од милијарди евра од сивата економија “, рече министерот за финансии, Себастијан Владеску.
Главните опозиционери, социјалдемократите, пак, го користат овој проблем, тврдејќи дека Романија се наоѓа во рацете на неодговорна група идеолози.
За претседателот на партијата, Мирчеа Џоана, крајот на аранжманот претставува „доказ за неодговорноста“ на актуелната влада.
Голем број домашни економисти, сепак, го минимизираат значењето на последните настани.
Сé досега таквиот договор беше важен поради тоа што го зголемуваше кредибилитетот на земјата во странство.
Но, со оглед на тоа што Романија добива добри оценки од големите агенции за рангирање, аранжманот со ММФ станува второстепено прашање“, весникот Гонул го цитира аналитичарот Аурелијан Дочиа.
Делегацијата на Европската комисија, исто така, ги отфрли укажувањата дека крајот на стенд-бај аранжманот би можел да има директно влијание врз влезот на Романија во блокот.
„Нема и не може да има официјална врска помеѓу договорите на Романија со ММФ и нејзиниот пристап во ЕУ“, рече претставник од делегацијата.
Другите коментатори велат дека е поважно да се погледне целокупната улога на ММФ во поновата историја на Романија.
„Владата гледа на оваа разделба како на доказ за зрелост -- отсега ние ќе можеме да се враќаме дома колку и да е доцна и никој нема да не укорува.
Но, ние треба да сме убедени дека се разделуваме од пријател, а не од догматски и неподнослив учител“, пишува во Капитaл колумнистот и поранешен министер за финансии, Јонут Попеску.
