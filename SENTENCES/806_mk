05/07/2006
Единаесеттиот Фестивал против расизмот започна на 30-ти јуни во Aтина.
Програмата вклучува дискусии за проблемите на имигрантите, филмски проекции, жива музика, културни активности и храна од различни имиграциски заедници.
На настанот учествуваат околу 47 заедници и 139 антирасистички движења, невладини организации и организации за животна средина.
Бугарската писателка Теодора Димова ја освои новоинаугурираната Источноевропска награда за литература за нејзиниот роман „Мајки“.
Наградата од 100.000 евра е доделена по заедничка иницијатива на „Банк Аустрија Кредитаншталт“, „Културконтакт Аустрија“ и издавачката куќа „Висер“.
Романецот Флорин Лазареску ја освои втората награда за „Нашиот специјален коресподент“.
На 30-ти јуни во Либражд беше отворен меморијален центар за албанските поети Вилсон Блошми и Генц Лека, кои беа убиени во 1977 година од режимот на комунистичкиот диктатор Енвер Хоџа.
Претседателот Алфред Мојсиу, министерот за култура, Бујар Лескај, водачите на локалната власт и истакнати интелектуалци присуствуваа на церемонијата.
Босанскиот професионален фудбалски менаџер Ивица Осим се согласи да биде нов тренер на јапонската фудбалска репрезентација.
Тој ќе го наследи Бразилецот Зико, кој поднесе оставка по испаѓањето на Јапонија од финалето на Светскиот куп 2006.
На 30-ти јуни во Галеријата за современа уметност во Панчево, Србијa се одржа изложба на дела од 23 современи српски, грчки и други уметници.
Настанот беше дел од договорот за културна соработка помеѓу збратимените градови Панчево (Србија) и Неаполис (Грција).
Традиционалниот фестивал „Карета карета“ се одржа во јужната турска бања со кал во одморалиштето Дајлан минатата недела, и на истиот се одржаа голем број концерти, изложби и натпревари.
Олга Андреева, 22-годишна студентка по економија од Московскиот универзитет, беше прогласена за „Мис кал на годината“.
Четвриот Меѓународен танцов фестивал во Атина беше отворен на 1-ви јули во грчкиот главен град.
Десетдневниот фестивал вклучува претстави на британската театарска група „Феникс“, грчкиот кореограф Јанис Мандафунис во соработка со Катерина Скиада и Анастасис Гулиарис, Ballet du Grand Theatre de Geneve и новата израелска ѕвезда Нив Шеинфелд.
(Разни извори – 28/06/06 – 05/07/06)
