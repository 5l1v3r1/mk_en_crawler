16/11/2010
БЕЛГРАД, Србија -- Главниот обвинител на Трибуналот на ОН за воени злосторства, Серж Брамерц, во понеделникот (15-ти ноември) ги повика српските власти да ги зајакнат напорите за апсење и изведување пред лицето на правдата на двајцата преостанати бегалци обвинети за воени злосторства -- Ратко Младиќ и Горан Хаџиќ. 
Брамерц, кој допатува во Белград, рече дека верува оти двајцата се во Србија, но посочи дека се спроведува потрага и на други места. 
Тој, исто така, истакна дека по неговиот последен извештај за соработката пред шест месеци, владата почна да ги коригира и утврдува слабостите во врска со потрагата по двајцата бегалци. 
Сепак, додаде тој, има простор за подобрување. 
Од позитивната страна, Брамерц рече дека е задоволен од соработката на Србија што се однесува до пристапот до документи и заштитата на сведоците.
Во меѓувреме, претседателот Борис Тадиќ ја потврди посветеноста на Србија на апсењето и предавањето на двајцата бегалци, но не постави точен краен рок. 
Српскиот обвинител за воени злосторства, Владимир Вукчевиќ, додаде дека очекува позитивен извештај, поради подобрената судска соработка, како и неодамнешниот напредок во лоцирањето на Младиќ и Хаџиќ. 
Целосната соработка со Трибуналот на ОН останува клучен предуслов за каков било понатамошен напредок во кандидатурата за членство во ЕУ на Србија. 
(Taнјуг, РТС, Бета, Б92 - 15/11/10)
