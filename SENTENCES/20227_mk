16/03/2008
ТИРАНА, Албанија -- Се стравува дека бројот на жртвите е голем, по серијата силни експлозии во складиштето за муниција, околу 15 километри западно од Тирана во саботата (15-ти март). 
Според официјалните бројки досега, седум лица се мртви, а најмалку 244 се повредени. 
Голем број приватни домови кои се наоѓаат во близина на местото претрпеле големи оштетувања од експлозиите, кои траеле два часа. 
Меѓународниот аеродром во Тирана, кој се наоѓа во близина на местото на инцидентот, мораше да биде затворен 30 минути откако сите негови прозорци беа искршени.
Експлозиите започнаа додека тимовите ги пренесуваа резервите бомби од Втората светска војна, куршумите и гранатите складирани во базата, централна точка на собирање на арсеналот насобран од страна на поранешната албанска сталинистичка диктатура. 
Тимовите вклучуваа експерти од едно американско претпријатие, ангажирано од НАТО да им помогне на албанските специјалисти во справувањето со стариот арсенал. 
Првата експлозија беше толку силна што се слушна и во соседна Македонија и во Приштина, каде што луѓето помислија дека се работи за силен земјотрес. 
Италија, Македонија, Турција, Косово и Грција им понудија помош на албанските власти. 
Причините за експлозиите сé уште не се познати. 
(Ројтерс, Макфакс, Фокус, Бета, АФП, ДПA - 15/03/08)
