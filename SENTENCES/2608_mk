15/12/2005
(Скотсмен - 15/12/05;
АП, АФП, ДПА, Дојче веле, Интернешнал хералд трибјун, АНД Кронос интернешнал, SEE Security Monitor, Канцеларијата на високиот претставник -14/12/05)
Кристијан Шварц-Шилинг, поранешен германски министер за пошта и експерт за Балканот, во средата (14-ти декември) беше наименуван за нов висок претставник (ВП) на меѓународната заедница во Босна и Херцеговина (БиХ).
Тој ќе ја преземе должноста на 31-ви јануари, заменувајќи го Британецот Педи Ешдаун на оваа фукција.
Назначувањето на Шварц-Шилинг беше објавено по вонредната седница на Управниот одбор на Советот за спроведување на мирот (ССМ) по повод одбележувањето на десетгодишнината од Дејтонскиот мировен договор (ДМД).
На состанокот во средата во Париз присуствуваа претставниците на меѓународните организации и околу 15 земји, меѓу кои и земјите-гаранти на ДМД - Велика Британија, Франција, Германија, Русија и САД.
Босанските власти ги претставуваа претседавачот на Претседателството Иво Миро Јовиќ, премиерот Аднан Терзиќ и министерот за надворешни работи, Младен Иваниќ.
„Управниот одбор со нетрпение ја очекува соработката со Шварц-Шилинг“, се вели во соопштението на советот.
Во него се искажуваат пофалби за придонесот на Ешдаун во спроведувањето на сеопфатните реформи за време на неговиот мандат како ВП, во период од повеќе од три години.
Седумдесетипетгодишниот Шварц-Шилинг беше министер за телекомуникации и пошта од 1982 до 1992 година, кога поднесе оставка од владата на канцеларот Хелмут Кол, во знак на протест поради тоа што тој не интервенираше во конфликтот што се случуваше во БиХ.
Во 1995 година тој стана меѓународен посредник за БиХ и оттогаш многупати ја посети земјата.
За него се вели дека е непристрасен арбитер, поради што ужива голема почит кај трите главни етнички заедници во БиХ - босанските муслимани, Хрватите и Србите.
Во октомври оваа година, тогашниот канцелар Герхард Шредер го назначи за наследник на Ешдаун.
Неколку босански политичари во средата го поздравија неговото наименување.
„Шварц-Шилинг има чувство за секој граѓанин на БиХ, за раселените лица и за повоените тешкотии“, рече претседателот на Партијата за БиХ, Сафет Халиловиќ.
„Мислам дека една таква личност ќе може успешно да ја однесе БиХ од дејтонска во бриселска фаза.“
Во комуникето по состанокот во средата на Управниот одбор на ССМ се вели дека многу е направено во БиХ во текот на изминативе десет години, но „останува уште многу да се направи“.
Во истото е дадена и листа на 11 приоритети на кои земјата треба да се фокусира со цел да ги надмине долготрајните меѓуетнички проблеми.
Модернизацијата на дејтонскиот устав, трансферот на сите обвинети за воени злосторства, меѓу кои и поранешниот водач на босанските Срби Радован Караџиќ и неговиот воен шеф, Ратко Младиќ, во Трибуналот на ОН во Хаг, како и одржувањето на процесот на враќање на бегалците се на врвот од листата на цели.
Помеѓу другите осум приоритети на комуникето се и:
целосното спроведување на полициските и одбранбените реформи, завршувањето на унификацијата на Мостар, забрзувањето на економските реформи и зајакнувањето на цивилното општество.
„Народот во Босна и Херцеговина стори многу за да ги залечи раните од војната“, рече Управниот одбор.
„Тие покажаа храброст и стрпливост, мудрост и способност за простување.
Тие ја добија битката од последните десет години.
Сега нивните водачи треба да ја водат земјата во нова фаза.“
