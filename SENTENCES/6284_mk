20/07/2011
Мирјана Бошковиќ за Southeast European Times во Подгорица -- 20.07.11
Штрајковите со глад се во пораст, како средство за Црногорците да извршат ефикасен притисок врз работодавачите и владата за исплата на заостанатите плати, неплатените придонеси, бенефициите и акумулираниот работен стаж.
„Се чини дека штрајкот со глад претставува единствен начин да се остварат нашите права.
Истиот не постои во законот за работни односи, не е опфатен, но е единствен начин да се реши нешто“, рече за SETimes вработениот во Федерацијата на синдикати на Црна Гора (ССЦГ), Вукадин Чупиќ.
Од почетокот на годинава, неколку стотици луѓе низ цела Црна Гора започнаа штрајкови со глад, предизвикувајќи дебата околу методот на протести и улогата на владата.
Поранешните и сегашните работници на производителот на тутун Дуванкомерц, го откажаа шестдневниот штрајк со глад дури откако им беа исплатени заостанатите плати.
Тие добија соодветни владини уверувања дека ќе им биде платен остатокот по комплетирањето на продажбата на имотот од претпријатието.
Многумина други го избраа истиот пат во челичарницата Железара, поранешното градежно претпријатие Првоборац во Херцег Нови, и градската пекарница во Никшиќ, Никпек.
Во градот Бијело Поље, хендикепираните се приклонија кон штрајк со глад за да се изборат за своите права.
Дури и некои вработени во ССЦГ се одлучија за штрајкови со глад за да го принудат менаџментот да им ги исплати заостанатите плати.
Работниците кои штрајкуваат со глад велат дека немаат друг избор за да ги остварат своите барања, бидејќи сите други начини на протест даваат бавни резултати, ако воопшто и има резултати.
„Работодавачите и владата сакаат да одговараат и преговараат, но не решаваат ништо“, рече Чупиќ.
Водачите на синдикатите, пак, се исклучок.
Тие тврдат дека здравјето на луѓето не треба да се жртвува за да се постигне нешто што им припаѓа на работниците според законот.
„Секогаш сум за тој начин на борба, но не сум за [потенцијално] жртвување на нечиј живот.
Свесен сум дека луѓето губат трпение и дека решенијата на одредени проблеми се одолговлекуваат со години, но сепак, не ги поддржувам најекстремните методи, кои може да ги загрозат луѓето“, рече генералниот секретар на ССЦГ, Зоран Масоничиќ, за подгоричкиот весник Вијести.
Покрај тоа, синдикалните водачи велат дека поранешните и сегашните работници ги имаат на располагање законите и правните институции да ги заштитат нивните права пред каков било вид протести.
„Тие секако имаат трудова инспекција и Агенција за мирно решавање на споровите во работните односи“, рече за SETimes портпаролот на Министерството за работни односи и социјална грижа.
Илустративен пример за ова се работниците во Првоборац, кои го завршија својот штрајк со глад откако интервенираше трудовата инспекција.
Работниците ја поздравија веста, но тврдат дека во голем број случаи мора да го привлечат вниманието на проблемите што влијаат врз нивната егзистенција, користејќи ги штрајковите со глад.
Тие велат дека силата на синдикатите заслабна и дека едвај има некој друг начин да им се спротивстават на работодавачите.
Владата се смета од некои за последно прибежиште за решавање на ваквите прашања, иако властите предупредуваат дека она што понекогаш се бара од нив може да значи мешање во компетентноста на судските институции, особено во случаите на банкрот.
„Тие не покажуваат разбирање кон работниците или граѓаните, со оглед на тоа што државата е обврзана да за грижи за нив“, рече Чупиќ, реферирајќи на владините претставници.
„Принудени сме да ги загрозиме своите животи и здравје“, заклучи тој.
