15/04/2009
Од Георги Митев-Шантек за Southeast European Times во Белград -- 15/04/09
Планираниот заеднички потфат во српскиот аеродром во Ниш не може да почне, наводно поради мешање на бирократијата. 
Австриското претпријатие за недвижности АЈМЕКС, во соработка со британскиот инвестициски фонд Чајтон капитал, требаше да отпочнат со изградба на нов карго и логистички центар во аеродромот во Ниш овој месец.
Сепак, бирократите во српскиот геодетски регистар, чие одобрение е потребно за да се отпочне со градежни работи, не го изменија статусот на земјиштето за да дозволат изградба. 
Аеродромската управа и АЈМЕКС потпишаа договор за изградба на ваков капацитет минатиот октомври.
Генералниот директор на аеродромот во Ниш, Драган Бугариновиќ, за Southeast European Times изјави дека се надева оти странските инвеститори ќе чекаат Белград да стави крај на пасивноста на геодетскиот регистар. 
Ова не е економско, туку политичко прашање, додаде тој.
На коцка се ставени 500 потенцијални работни места и голем чекор напред во способноста на вториот по големина аеродром во Србија, Константин Велики, да се натпреварува за патници и да им служи на регионалните бизнисмени што сакаат да испраќаат стока за европските потрошувачи.
Градскиот совет на Ниш побара од владата -- Министерството за инфраструктура, животна средина и урбанизам, па дури и од премиерот Мирко Цветковиќ -- да стави крај на инерцијата во Белград. 
„Некој во бирократијата е недопирлив ... 
како што минува времето ... 
се зголемува опасноста дека 500 луѓе никогаш нема да ги добијат работните места, додека градот ќе го изгуби својот прв странски инвеститор во последниве четири години“, рече градоначалникот на Ниш, Милош Симоновиќ.
Ова не е прв судир помеѓу властите во Ниш и Белград. 
Во 2006 година националниот авиопревозник ЈАТ доби монопол над аеродромот, со што авионските услуги станаа ретки и неконкуретни. 
Аеродромот се обидуваше неколку пати да го зголеми своето работење, отворајќи нови линии за Црна Гора или мамејќи ги поевтините превозници од превозниците на ЕУ.
Сепак, одговорот на Белград секогаш беше „не сега“. 
Зголемената активност во Ниш, наводно, би го загрозила ЈАТ или би ја налутило црногорската влада.
Последната надеж на градот е паневропскиот договор „отворени неба“, кој може да му овозможи на Ниш да потпишува договори со поевтини превозници. 
Сепак, договорот треба да го ратификува српскиот парламент.
Цената што Ниш ја плати е губење 500 милиони евра од претходните приходи. 
Нему му беше многу потребен стимулот од обновениот аеродром; невработеноста во Ниш (со население од 250.000 жители) се зголеми на 40.000, додека просечната плата е 20 отсто помала отколку просекот на земјата.
Поборниците за Ниш стравуваат дека големите инвестиции -- како што е купувањето од страна на „Филим Морис“ на локална фабрика за цигари во 2003 година -- ќе бидат исклучок, а не правило, ако градот не може да стави крај на вооченото одолговлекување во Белград.
