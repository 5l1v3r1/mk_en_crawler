28/01/2007
ВАШИНГТОН, САД -- САД во петокот (26-ти јануари) повикаа на единство во рамките на Контакт-групата од шест нации за Косово, поради извештаите дека Русија не се согласува со Запад во врска со планот за статусот на покраината на Марти Ахтисари. 
Ахтисари го претстави својот предлог на состанокот зад затворени врати со претставнците на државите од Контакт-групата -- Франција, Германија, Велика Британија, Италија, Русија и САД -- во Виена.
Портпаролот на американскиот Стејт департмент Шон Меккормак ги повика сите членки на Контакт-групата да ги поддржат напорите на Ахтисари. 
Според извештаите на медиумите Москва можеби ќе се обиде да го одложи официјалното доставување на документот до Белград и Приштина -- сега закажано за 2-ри февруари -- додека не се формира новата српска влада.
Во другите вести од петокот, мисијата на ОБСЕ во Косово издаде нов извештај за значајниот напредок постигнат во законодавството во 2006 година. 
Според ОБСЕ, министерствата за здравство, образование, наука и технологија биле особено добри во исполнувањето на своите обврски во поглед на спроведувањето на законите. 
Но, кабинетот на премиерот беше критикуван за доцнењата во спроведувањето на законите и необезбедување доволен публицитет во врска со новата легислатива. 
(Бета, Танјуг, БНР, Итар-Тас, Шекули - 27/01/07; АФП, веб-страница на НАТО, Косова лајв, веб-страница на ОБСЕ - 26/01/07)
