10/08/2012
Дражен Ремиковиќ за Southeast European Times во Загреб -- 10.08.12
Хрватскиот министер за финансии, Славко Линиќ, неодамна изјави за медиумите дека економијата на земјата е во вонредна состојба, што предизвика силна реакција во јавноста.
„Имаме голема економска криза, огромна неликвидност, висока стапка на невработеност и неисплатени плати. 
Како поинаку да ја наречеме ситуацијата освен вонредна?“ рече Линиќ во интервју за хрватскиот неделник Глобус.
Економистите велат дека државата направи многу малку за подобрување на ситуацијата, додека владејачката Социјалдемократска партија (СДП) се надева дека помошта од ММФ ќе може да се избегне.
Јавната реакција се разгоре уште повеќе кога беше објавен список на деликвентни даночни обврзници. 
Повеќе од 100.000 претпријатија и поединци должат 6.6 милијарди евра во вид на даноци.
Петте најголеми должници, меѓу кои и јавниот радиотелевизиски сервис, Хрватската радио телевизија, имаат даночен долг од 135 милиони евра.
„Од јануари 2013 година, Хрватска ќе воведе фискални готовински регистри за подобрување на наплатата на даноците, односно, сметките за производите и услугите ќе бидат автоматски испраќани кај даночните власти. 
На Хрватска нема да й треба договор со ММФ за спроведување на реформите и фискална консолидација. 
Сепак, ако земјата биде деградирана, таквиот договор би бил сериозна опција, изјави Линиќ за SETimes.
Владата воведе мерки на штедење на 1-ви март, кога беше применета повисока стапка на ДДВ од 25 отсто, што претставува зголемување од 2 отсто. 
Само Унгарија и Ирска имаат повисока стапка на ДДВ во Европа.
Хрватскиот државен буџет за 2012 година е 14,6 милијарди евра, а расходите ќе изнесуваат 15,5 милијарди евра, со кратења на платите во јавниот сектор и отпуштања од работа.
Во март Фич рејтингс го потврди БББ- рејтингот за Хрватска, најниска инвестициска оценка, со негативни изгледи поради буџетскиот дефицит.
Сандра Сваљек, директорка на Економскиот институт во Загреб, рече дека сегашните анализи не покажуваат знаци на заздравување.
„Индустриското производство за првите пет месеци падна за 6 отсто во споредба со истиот период минатата година. 
Сите компоненти имаат негативен економски тренд, и овогодинешниот економски раст се очекува да паѓа за 1,3 отсто. 
Владата треба да почне да ги наплаќа даноците за да ја подобри ликвидноста. 
Економијата мора да функционира полесно, да го намали бројот на дозволите, работните процедури, бирократијата, да ги охрабри инвеститорите“, рече Сваљек за SETimes.
Велимир Соње, професор на Економскиот факултет при Универзитетот во Загреб и директор на консалтинг фирмата Архивааналитика, рече дека владата одлучила да го повика ММФ ако кредитниот рејтинг на Хрватска падне до крајот на годинава.
„Не морате да го викате ММФ кога сé е изгубено, туку го викате навреме за да помогне во спасување на економијата. 
Ситуацијата е токму онаква каква што ја опиша Линиќ. 
Државата требаше да направи договор со ММФ пред две години, да ја подобри ситуацијата и целокупниот рејтинг. 
Владата само ја одложува одлуката која е единственото можно решение за економските проблеми“, рече Соње за SETimes.
На состанокот на Социјалниот совет во февруари, владините претставници објавија дека ќе ги скратат расходите во јавниот сектор за 260 милиони евра, со намалување на придонесите за вработените и отпуштање на околу 5.000 хонорарни работници. 
Синдикатот вели дека во изминатите неколку години повеќе од 100.000 луѓе ја изгубија својата работа во индустријата.
Владата планира да ја комплетира приватизацијата на Хрватската поштенска банка и водечкото осигурително претпријатие Кроација осигурување до крајот на годинава, во обид за потпомагање на буџетот.
Владата, исто така, ќе се обиде да ја подобри бизнис климата на земјата со усвојување нови закони и регулативи за финансиските трансакции на есен, и зголемување на инвестициите за милијарда евра повеќе во 2013 година, претежно во енергетскиот сектор.
Младен Новосел, претседател на Хрватскиот синдикат, рече дека владата прави многу малку за решавање на проблемот.
„Владејачката партија знаеше за сите економски проблеми пред една година, кога даде предизборни ветувања. 
Сепак, тие не направија ништо. 
Фактот дека 15.000 работници не добиле плата, со години е шокантен. 
Пристапувањето во ЕУ нема да реши ништо. 
Брисел нема да ги реши внатрешните проблеми“, рече Новосел за SETimes.
