08/09/2008
БЕЛГРАД, Србија -- Шефот на националниот совет на земјата за врски со Трибуналот на ОН за воени злосторства, Расим Љајиќ, во неделата (7-ми септември) рече дека е оптимист во врска со престојниот извештај за соработката на Србија со Хашкиот трибунал за воени злосторства. 
„Очекувам ... 
главниот обвинител Серж Брамерц да даде позитивна оценка за соработката на Србија“, им рече Љајиќ на новинарите, додавајќи дека очекува министрите на ЕУ, исто така, да дадат поволно мислење. 
Брамерц в среда ја започнува дводневната посета на Белград, а подоцна овој месец ќе го претстави својот извештај за соработката на Србија со Трибуналот. 
Српските власти инсистираат на тоа дека апсењето во јули на поранешниот водач на босанските Срби Радован Караџиќ докажа оти Белград има намера да ги исполни сите свои обврски кон Трибуналот, клучен услов за продолжување на процесот на европска интеграција. 
Сепак, неколку членки на ЕУ инсистираат на тоа дека Србија мора најпрво да ги уапси и екстрадира преостанатите бегалци обвинети за воени злосторства, Ратко Младиќ и Горан Хаџиќ. 
(Б92, Бета, РТС - 07/09/08)
