14/05/2013
Катица Ѓуровиќ за Southeast European Times во Белград -- 14.05.13
Мирко Т. 
(42) од централна Србија ги преминува границите на Србија со Македонија, Хрватска и Босна и Херцеговина (БиХ) преку нелегалните гранични премини во изминатите седум години. 
Поради кривичните обвиненија во неговото минато, тој нема пасош, што му ги остава алтернативните гранични премини како единствена можност да патува.
Секоја година земјите во регионот спречуваат илјадници луѓе да ги користат неофицијалните гранични премини. 
Не се знае колку патници и шверцувана стока успешно ги преминале границите на вакви локации, но владите работат на нивно затворање.
„Има села кои се дел во една, а дел во друга земја. 
Преминувањето од едната страна на селото значи преминување од една во друга држава. 
Нема никаква или има мала контрола. 
Дури и ако има контрола, обично можете да преминете со плаќање мала сума пари“, рече Мирко за SETimes.
БиХ има намера да затвори 22 нелегални премини долж границата со Црна Гора, вклучително и оние кои се наоѓаат во градовите, познати како странични премини, и оние во оддалечените ненаселени области, познати како диви премини. 
Затворањето на дивите премини е една од обврските во Извештајот за напредокот на Европската комисија.
„Веќе ги затворивме сите странични премини и диви премини на границата со Хрватска, вкупно 116. 
Останаа уште шест со Србија, но тие се долж реката Дрина и не се од висок приоритет“, рече за SETimes Бакир Даутбашиќ, секретар во Министерството за безбедност во БиХ.
Многу од дивите премини се во граничните села. 
Овие точки ќе имаат порта со клуч и клучот ќе им се дава само на жителите на селата. 
Другите, како шумските патеки и планинските премини, ќе бидат блокирани со oдронување на земјиште или поставување бетонски блокови на патот.
Се проценува дека БиХ изгуби милиони евра поради шверц со високоцарински стоки преку дивите премини, патишта и патеки. 
Се проценува дека меѓу 160 и 180 вакви премини се наоѓаат на нејзината граница со Хрватска, Србија и Црна Гора.
„Како што земјите во регионот се приближуваат до пристапувањето во ЕУ, станува неопходна потребата од целосно контролирани граници. 
Планираме слична иницијатива со другите соседни држави и очекуваме да почнеме со решавање на ова прашање во блиска иднина“, рече за SETimes Тамара Поповиќ, портпаролка на црногорската полиција.
Другите држави во регионот немаат конкретни информации за бројот на неофицијални премини, со оглед на тоа што шверцерите постојано ги менуваат своите пристапни правци меѓу државите. 
Но, властите признаваат дека проблемот постои, наведувајќи ги цигарите и дрогите како најчести предмети што се шверцуваат.
Во Хрватска најпогоден дел од границата е оној со Словенија. 
Десетици нелегални имигранти се фатени во 2012 година во близина на селата Мучичи, Сапјане и Рупе, во близина на границата.
Според турското Министерство за внатрешни работи, државата добила 96 милиони турски лири од продажбата на запленетата стока шверцувана во државата меѓу 2002 и 2012 година. 
Армијата објави дека имало 562 инциденти на нелегалните гранични премини, што резултирало со апсење на 32.517 луѓе меѓу 1-ви јануари и 24-ти април оваа година.
Контролите се особено важни за Турција поради борбите во Сирија, со која дели граница во должина од 800 километри на јужната страна на државата.
Регулирањето на границата е клучно поради борбата на државата со тероризмот и екстремизмот.
Границата на Србија со Македонија се користи како редовен правец за имигрантите на нивниот пат од Грција кон земјите-членки на ЕУ и унгарските и хрватските гранични села. 
Во 2012 година српската гранична полиција запре 13.897 луѓе кои се обидоа да ги преминат неофицијалните гранични премини.
„Невозможно е да се стават огради и да се обезбеди 24-часовна контрола на секој метар од границата. 
Од нашето искуство знаеме дека полициските активности и контрола на конкретни гранични точки обично резултираат со привремено затворање на таа точка, но потоа шверцерите се преместуваат на друга локација со помалку контрола“, рече за SETimes Драгољуб Филиповиќ, шеф на одделот за контрола на граничниот премин во српското Министерство за внатрешни работи.
Романија е главната порта за нелегалната имиграција на правецот Турција-Грција-Македонија/Албанија-Косово-Србија-Романија и завршува во Унгарија. 
Соработката меѓу романските и српските власти доведе до затворање на неколку неофицијални гранични премини меѓу двете земји.
Романија инвестираше многу во својата заштита на границата во изминативе години, во рамките на напорите за влез во Шенген областа.
„Целта ни беше да ги исполниме нашите задачи во рамките на обврските што Романија ги презеде за пристапување во Шенген, да ги развиеме и спроведеме политиките и менаџерските концепти со цел институцијата да се доведе до комунитарно ниво на модернизација, за да може да обезбеди високо ниво на безбедност долж романската граница“, изјави за SETimes Фабиан Бадила, портпарол на романската гранична полиција.
Дописниците Круно Кратус во Осиек, Пол Чикои во Букурешт, Менексе Токјај во Истанбул и Клаудија Лутовска во Скопје дадоа свој придонес за овој извештај.
Кои чекори треба владите да ги преземат за да се намали приливот на имигранти и шверцот преку нелегалните гранични премини? 
Споделете ги вашите размислувања во делот за коментари.
