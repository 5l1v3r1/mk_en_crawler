05/08/2009
(AФП, АП, Ројтерс, ББС, СНН, ФТ, Еуопсервер - 05/08/ 09; AФП, Ројтерс, Блумберг, ББС - 04/08/09)
ЕУ и САД во вторникот (4-ти август) изразија загриженост во врска со зголемените тензии помеѓу Грузија и Русија пред првата годишнина од краткотрајниот конфликт помеѓу двете поранешни советски републики.
„ЕУ ги повикува сите страни да се воздржат од какви било изјави или дејства што може да водат до зголемени тензии во ова особено чувствително време“, се вели во соопштението на претседателството на блокот од 27 држави.
Американскиот претседател Барак Обама „дискутираше околу ситуацијата во Грузија и потребата од намалување на тензиите во регионот“, за време на телефонскиот разговор со својот руски колега, Дмитри Медведев, кој се јави да „му го честита роденденот“, се вели во соопштението на Белата куќа.
Конфликтот меѓу Русија и Грузија изби минатиот август, по спорадичните судири помеѓу нивните сили и офанзивата на грузиската армија за повторно воспоставување контрола над нејзиниот отцепен регион, поддржан од Москва, Јужна Осетија. 
Следниот ден Русија отпочна масовна воена акција, која вклучуваше воздушни рации на грузиската територија, многу пошироко од границите на Јужна Осетија.
Прекинот на огнот, со кој посредуваше ЕУ, стави крај на војната пет дена подоцна. 
Но, на Русија й беше дозволено трајно распоредување на илјадници војници како во Јужна Осетија, така и во Абхазија, уште една грузиска отцепена покраина.
Набргу по конфликтот, Москва ги призна двата спорни региони како независни држави. 
Никарагва подоцна стана единствената друга држава во светот што го стори тоа.
Во последниве денови Грузија и Јужна Осетија разменуваат обвинувања за бомбардирања и други провокативни дејства на двете страни од нивната административна граница.
Грузија објави дека два или три проектили биле испалени кон селото Квечи, во напад од територијата на Јужна Осетија, доцна во понеделникот. 
Јужна Осетија, од своја страна, тврдеше дека нејзиното село Ортев било цел на грузиски напад со минофрлач.
Во изјавата од претседателството на ЕУ во вторникот се истакнува дека мониторинг мисијата на блокот (ЕУММ) „досега не најде докази со кои би се потврдиле меѓусебните обвинувања за бомбашки напади“.
Во вторникот Русија ги стави своите 7.000 војници, со база во Јужна Осетија, во состојба на висока готовност.
Загрижен од овој потег, грузискиот претседател Михаил Сакашвили ги повика ЕУ и САД да помогнат за намалување на тензијата во регионот.
„Последните маневри (на руската војска) се загрижувачки“, АФП ја цитираше неговата изјава за француската радио-станица РТЛ во вторникот. 
„Тие одбиваат да одговорат на повиците од европските набљудувачи и, за жал, медиумите во Москва јавуваат за ситуација на неизбежен конфликт. 
И покрај сето ова, уверен сум дека Европа и САД ќе испратат јасна порака [до Mосква].“
Портпаролот на руското Министерство за надворешни работи, Андреи Нестеренко, рече дека ставањето на војниците во состојба на висока подготвеност, било предизвикано од грузиските „провокации“ и има за цел спречување на ново насилство.
„Најважна работа сега е да се спречи ескалација и да не се дозволи препирките да прераснат во поголеми судири“, рече тој.
Американскиот потпретседател Џо Биден го побара Саакашвили подоцна во вторникот, на разговори околу ситуацијата во регионот и ја „потврди американската поддршка за грузиската демократија“, соопшти Белата куќа.
Раководствата на ЕУ и САД ги повикаа сите страни да се придржуваат на воспоставените механизми за управување со кризи, како што е Механизмот за спречување инциденти и одговор, истакнувајќи дека меѓународните набљудувачи мора да добијат целосен пристап до двете страни на административната погранична линија на Јужна Осетија.
