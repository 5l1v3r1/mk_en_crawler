14/10/2010
Од Игор Јовановиќ за Southeast European Times во Белград -- 14/10/10
Иако имаат различни објаснувања за причините и вината за двата инцидента оваа недела, владата и опозицијата во Белград се согласуваат дека ситуацијата е алармантна и дека самите основи на демократијата се загрозени.
Во изминатите неколку дена, Србија виде два драматични настани -- немирите на српските фудбалски навивачи во Италија во вторникот (12-ти октомври), кои ги прекинаа квалификациите на Европското првенство меѓу Италија и Србија, и насилството во неделата на Геј парадата во Белград.
Парадата беше местото каде што се случија сурови судири меѓу околу 6.000 хулигани и 5.000 полицајци, што траеја скоро цел ден.
Кога истата заврши, повеќе од 150 луѓе беа повредени -- повеќето полицајци;
преку 200 беа уапсени, а материјалната штета изнесуваше вкупно неколку илјадници евра.
За време на судирите, хулиганите го нападнаа парламентот, државната телевизија, централата во градот на Демократската партија на Борис Тадиќ и централите на неговите партнери во владејачката коалиција
Универзитетскиот професор Зоран Драгишиќ вели дека смета оти превирањата во Белград биле оркестрирани однапред, за политички цели.
Тој изјави за SETimes дека хулиганите биле организирани на скоро воен начин, и извршиле синхронизирани напади на полицијата низ целиот град.
„Акцијата е добро испланирана и политички мотивирана, бидејќи Демократската партија, Социјалистичката партија на Србија, парламентот и државната телевизија, беа нападнати.
Тоа се политички цели“, рече Драгишиќ.
Тој рече дека оние кои ги наредиле и финансирале судирите мора да бидат пронајдени.
Шефот на државната телевизија Александар Тијаниќ се согласи, нарекувајќи ја „брилијантно испланирана и спроведена воена стратегија“.
„Стравувам дека ова може да е генерална проба за нешто друго“, рече тој.
Високиот претставник на Демократската партија Драгољуб Мичуновиќ рече дека инцидентите во Белград „го ставиле на тест преживувањето на владата и владејачкото парламентарно мнозинство“.
„Сега државата мора да покаже дека неа да толерира насилство“, рече Мичуновиќ.
Водачот на либералдемократите Чедомир Јовановиќ отиде чекор понапред и ја обвини опозициската Социјалистична напредна партија, предводена од Томислав Николиќ, и Демократската партија на Србија, на Воислав Коштуница, за поттикнување на немирите.
Но, овие две партии одговорија дека немирите биле предизвикани од владата, која, како што велат, ја осиромашиле земјата и создале рамија од околу еден милион невработени, како и генерации млади луѓе со ограничени можности.
Меѓу 249-те лица уапсени во немирите од неделата, 54 се малолетници.
Просечната возраст на уапсените е 20, а повеќе од 60 отсто од нив се од другите градови, каде што платите се многу пониски отколку во Белград.
Полицајците кои беа нападнати изјавија за медиумите дека никогаш порано не се соочиле со ваква омраза.
Психологот Жарко Требешанин вели дека ова се многу опасни млади луѓе, бидејќи се „сиромашни, несреќни и немаат иднина“.
Како дополнување на загриженоста предизвикана од немирите од неделата беше последователниот напад на српските навивачи на фудбалскиот натпревар што се одржа во Џенова, Италија.
Натпреварот од вторникот беше прекинат по само шест минути.
Српските навивачи не само што фрлија сигнално светло на италијанскиот голман, туку и го нападнаа голманот на својата страна, Владимир Стојковиќ, во автобусот на неговиот тим, заради тоа што одлучил да се префрли од еден во друг конкурентски тим.
