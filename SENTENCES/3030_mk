21/04/2006
(AП, ХИНА, ФЕНА - 20/04/06)
Водачите на Босна и Херцеговина (БиХ) и Хрватска во четвртокот (20-ти април) се согласија дека улогата на специјалниот совет за билатерална соработка мора да се редефинира, со оглед на тоа што односите помеѓу двете земји се нормализирани.
„Сметаме дека односите помеѓу двете земји се подобрени, така што веќе не ни е потребен Меѓудржавен совет, барем не во ваква форма, со оглед на тоа што ова се две суверени, европски држави, и прашањето на односите треба да се реши преку надлежните институции“, рече Сулејман Тихиќ, претседавачот на трипартитното Претседателство на БиХ.
По десеттиот состанок на Советот, што се одржа во четвртокот во Сараево, хрватскиот претседател Стипе Месиќ искажа ист став како својот колега.
„Нашите односи се добри и одат во нагорна линија“, рече тој.
Меѓудржавниот совет на БиХ и Хрватска беше формиран пред девет години за да ја олесни соработката помеѓу двете земји.
Истиот имаше советничка улога во решавањето на граничните и имотните спорови и другите прашања со кои двете земји се соочуваа по распадот на поранешна Југославија.
Повеќе од десет години по крајот на конфликтите на Балканот во раните 1990-ти години, меѓу прашањата за кои хрватските и босанските водачи разговараа во четвртокот беше и напредокот на нивните земји на патот кон европска интеграција.
Хрватска ги започна своите разговори за членство во ЕУ во октомври.
Набргу потоа, БиХ ги започна своите разговори за Договорот за стабилизација и асоцијација со ЕУ, прв чекор кон евентуалното членство.
Ако БиХ „е решена да напредува на европскиот пат, тогаш сите ние мора да го поддржиме тоа“, бидејќи сите земји од Југоисточна Европа мора да станат дел од ЕУ, рече Месиќ.
Друго прашање за кое тој и Тихиќ разговараа беа уставните реформи во БиХ, чија цел е зајакнување на централните институции и олеснување на нејзиниот процес на пристап во ЕУ.
„Хрватска ги поздравува сите решенија кои ја насочуваат БиХ кон европскиот модел“, рече Месиќ.
Истовремено, тој додаде дека уставните измени треба да ги штитат интересите на трите главни етнички заедници во БиХ и да обезбедат механизми кои ќе осигурат дека втората фаза од реформите нема да се блокира.
Тихиќ рече дека членовите на Меѓудржавниот совет постигнале високо ниво на консензус за сите други прашања за кои било разговарано во четвртокот, вклучувајќи го и користењето на јужното хрватско пристаниште Плоче.
Двете страни се согласиле дека владите на двете земји треба да го решат ова прашање во согласност со постојните договори и со европските стандарди.
Изградбата на мост кој ќе го поврзува полуостровот Пељешац со копното, беше, исто така, на агендата.
Заедничкиот став, според Тихиќ, беше дека не треба да се избрзува со одлуките и дека експертите треба да предложат решение што ќе ги задоволи интересите на двете страни.
Двете регионални прашања за кои делегациите разговараа беа претстојниот референдум за независност на Црна Гора и тековните разговори предводени од ОН за идниот статус на Косово.
Тие се согласија дека каков и да биде исходот од црногорскиот референдум, истиот треба да се почитува.
Статусот на Косово, рекоа водачите, треба да се третира како прашање помеѓу Белград и Приштина, но какво и да биде решението, тоа треба да ги гарантира правата на малцинствата во Косово.
За време на посетата на Сараево, Месиќ го најави и состанокот што треба да се одржи со претседателите на БиХ, Хрватска и Србија и Црна Гора во Дубровник во следните неколку месеци.
