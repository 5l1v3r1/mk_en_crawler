20/10/2012
Дражен Ремиковиќ за Southeast European Times во Сараево -- 20.10.12
Парламентот на Босна и Херцеговина наскоро ќе започне дебата околу укинувањето на вооружените сили на земјата -- контроверзен предлог на претседателот на Република Српска (РС) Милорад Додик.
Сојузот на независните социјалдемократи на Додик, мнозинска партија во парламентот на РС, е подготвен да го поддржи укинувањето на вооружените сили. 
Но, политичарите и граѓаните се поделени околу ова прашање, додека аналитичарите велат дека без армијата државата може да ја изгуби својата субјективност.
„БиХ има гломазен воен апарат кој троши премногу пари, а не дава никакви резултати“, се вели во предлогот на Додик.
„Не ни треба армија, бидејќи ги имаме војниците на НАТО во БиХ, ги имаме Хрватска и Србија кои имаат правна обврска да обезбедат мир во БиХ“, рече Жељко Мирјаниќ, претседател на Сојузот на независните социјалдемократи во собранието на РС, заSETimes. 
„БиХ троши преку 1 милијарда евра на [вооружените сили] ... 
. 
Попаметно е тие средства да се инвестираат во економијата, особено во време на економска криза.“
По војната имаше повеќе од 60.000 војници на НАТО во БиХ, но тие бројки се намалени до сегашното ниво од околу 1.200 војници на НАТО и на ЕУФОР.
Во 2006 година БиХ ги формираше здружените армиски сили, кои денес ги сочинуваат околу 10.000 војници со годишен буџет од околу 150 милиони евра. 
Вкупниот годишен буџет на земјата изнесува 500 милиони евра. 
Сафет Халиловиќ, пратеник на Партијата за БиХ во Федерацијата на парламентот на БиХ, рече дека секоја сериозна држава има воени сили.
„Мислам дека оваа иницијатива нема да добие поддршка ... 
сите земји во регионот имаат армија, така што БиХ не може да биде без армија“, рече Халиловиќ за SETimes. 
„Реформата на вооружените сили е една од најдобрите работи што се случија во повоена БиХ. 
Има простор за намалување на трошоците, но војската е сигурно потребна.
Денис Хаџовиќ, директор на Центарот за безбедносни студии, сараевска невладина организација која се занимава со воени прашања, рече дека предлогот е повеќе политички, отколку легитимен.
„Армијата е една од клучните карактеристики на независноста и субјективноста на една држава“, рече Хаџовиќ заSETimes. 
„[Вооружените сили на] БиХ дадоа свој голем придонес за мировните мисии низ целиот свет. 
Од друга страна, не можете така лесно да отпуштите 10.000 луѓе. 
Морате да им најдете нова работа, пред некаква иницијатива или предлог.“
Во мај 2010 година НАТО условно ја покани БиХ да се приклучи на Акцискиот план за членство, но само ако целиот недвижен имот на одбраната се регистрира како државен имот, за користење од страна на Министерството за одбрана на земјата. 
Поради политичките несогласувања, ова прашање е сé уште нерешено.
Имотот за кој станува збор -- 69 локации -- вклучува касарни, полигони за обука и стрелаштво, десетина воени складишта, една радиокомуникациска мрежа и неколку радарски објекти и аеродроми.
Во средината на март Додик повторно го отвори прашањето за членството на БиХ, потсетувајќи дека граѓаните на РС ќе одлучат на референдум дали сакаат да влезат во НАТО.
„Ако одлучиме да влеземе во НАТО, БиХ може да влезе во таа организација и како демилитаризирана држава“, рече Додик пред Собранието на БиХ, претставувајќи ја иницијативата пред членовите на парламентот.
Бојан Влашки, адвокат од Бања Лука, рече дека државата треба да ги троши парите за армијата на други начини.
„Ќе биде многу подобро ако ги трошиме парите што ги даваме за армијата за некој економски раст, отворање нови работни места, образование“, рече Влашки заSETimes.
Елдин Рамизовиќ, инженер од Сараево, не се согласува.
„Незамисливо е некој да бара укинување на армијата во земја која само пред 15 години преживеа крвава војна во која загинаа 100.000 луѓе“, рече Рамизовиќ.
