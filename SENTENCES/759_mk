17/03/2006
(Разни извори – 10/03/06 - 17/03/06)
ЕУ ја одобри програмата на Грција за стабилност и раст за периодот 2005-2008 година, за време на состанокот на Советот на министрите за финансии на ЕУ што се одржа во Брисел на 14-ти март. 
Според комесарот за монетарни работи, Жоакин Алмуња, документот покажа очигледни подобрувања во буџетската состојба на земјата. 
Програмата предвидува економски раст од 3,8 отсто -- една од најсилните стапки на раст во ЕУ -- како и буџетски дефицит од 2,6 отсто од БДП.
***
Договорот помеѓу хрватскиот преговарачки тим и преговарачкиот тим на ЕУ во Брисел ја утврди хрватската квота за извоз на шеќер ослободен на царина за Унијата од 2007 година на 180.000 тони. 
Министерот за земјоделство, Петар Чобанковиќ, изрази задоволство од договорот. 
На почетокот на преговорите Хрватска бараше извозна квота од 240.000 тони, додека ЕУ сакаше истата да ја ограничи на 80.000 тони.
***
Бордот на Светската банка го одобри заемот од 15,4 милиони американски долари за Албанија, кои ќе бидат искористени за модернизирање на здравствениот систем на земјата. 
Кредитот има период на достасаност од 20 години и 10-годишен грејс-период.
***
Mакедонската влада го отвори Гаранцискиот фонд за малите и средните претпријатија. 
Фондот ќе биде воден заеднички од страна на Македонската банка за поддршка на развојот и македонската Стопанска комора. 
Фондот ќе започне со капитал од 4,5 милиони евра и ќе гарантира долгорочни инвестициони заеми за малите и средните претпријатија во земјата.
***
Стапката на невработеност во Србија се зголеми од 27,2 отсто во декември 2005 година на 27,4 отсто во јануари 2006 година, според последните податоци на српското Биро за вработување. 
Во јануари имаше вкупно 2.036.930 вработени и 994.770 невработени.
***
Надворешниот трговски дефицит на Босна и Херцеговина изнесуваше 263,4 милиони евра во периодот јануари-февруари 2006 година, што претставува пад за 29,6 отсто за период од една година, според официјалните податоци. 
Извозот се зголеми за 39,6 отсто, додека увозот се намали за 2,4 отсто за период од една година.
***
Надворешниот трговски дефицит на Бугарија достигна 342 милиони евра во јануари 2006 година, што претставува зголемување за 73 отсто за период од една година, според последните податоци од Државниот завод за статистика. 
Дефицитот во најголем дел е резултат на увозот на енергија, по што следи увозот на машини и опрема.
