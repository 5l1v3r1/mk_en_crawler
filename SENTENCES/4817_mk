03/04/2009
Од Јусуф Рамадановиќ за Southeast European Times во Сараево -- 03/04/09
Слободата на медиумите, која е отсекогаш ранлива на Балканот, неодамна наиде на нова пречка во Босна и Херцеговина (БиХ), кога главниот уредник на истражувачката програма „60 минути“, Бакир Хаџиомеровиќ, скоро поднесе оставка, поради стравувањата за сопствениот живот и животите на својата екипа.
Новинарите и камерманите на емисијата се следени и трпат физички или вербални напади од политичарите и верските водачи од сите убедувања, како и од полицијата. 
Истата се емитува на ФТВ во БиХ.
Последниот голем инцидент се случи на 18-ти март, кога околу 30 жители на Требиње, Република Српска (РС), ја нападнаа екипата на „60 минути“, која се обидувала да ја сними локалната српска православна црква и потоа ја опколија канцеларијата на една невладина организација, во која екипата се засолни. 
Локалната полиција, наводно, ја спречила толпата да ја нападне екипата, но не сторила ништо за да ја растера.
Новинарот Слободан Васковиќ и неговите колеги ги идентификуваа поттикнувачите на настанот како водачот и роднината на локалниот српски владика. 
ФТВ издаде соопштение за медиумите по инцидентот, повикувајќи ги властите да прекинат со растечкиот притисок врз локалните новинари.
Васковиќ ја испитуваше наводната корупција на премиерот на РС, Милорад Додик, и неговите врски со Православната црква. 
Додик изрази надеж дека Васковиќ ќе добие „висок крвен притисок“ и „ќе му откаже срцето“ некој ден.
Водачот на РС нема корист ниту од емисијата на Васковиќ, тврдејќи дека истата ги претставува „фундаметалистите од Техеран“, неговиот омилен израз за сé поголемиот број радикални исламистички групи Вахаби во Сараево.
Друга екипа на „60 минути“ се соочи со сличен непријателски дочек од страна на селаните во Глуха Буковица, ФБиХ. 
Програмата ги налути некои муслимани во БиХ известувајќи за ширењето на движењето Вахаби.
Во овој случај екипата на „60 минути“ го испитуваше наводното малтретирање на млади девојки од страна на локален имам -- кој се соочи со слични обвинувања од родителите во Травник и пред две години. 
Многу набљудувачи, некои од нив и муслимани, веруваат дека исламската заедница е премногу заштитнички настроена кон верското лице, не суспендирајќи го додека судот конечно не го прогласи за виновен.
Лутите селани нападнаа еден новинар и камерман, кои ја снимаа целата епизода, вклучително и извикувањето на еден голем човек: „Ќе поминам преку вас!“
Иако инаку има малку заедничко со Додик, големиот муфтија на БиХ, Мустафа Ефенди Чериќ, го дели неговото ниско мислење за програмата. 
Тој ја обвинува за „комунистички заговор против исламот“ и „исламофобија“. 
Според него, „60 минути“ се обидува да го искористи скандалот во Глуха Буковица за да ја дискредитира исламската заедница.
Нападите врз новинари се зголемија во 2008 година и првите неколку месеци од 2009 година, во споредба со претходните години, објавија претставниците на новинарските здруженија на БиХ.
Генералниот секретар на Медиумската организација на Југоисточна Европа (СЕЕМО), Оливер Вујовиќ, ги осуди ваквите напади. 
„Основно е ... 
новинарите да работат во отворена средина и без страв од малтретирање“, рече Вујовиќ. 
„Заканувањето на телевизиска екипа и нејзиното спречување да си ја врши својата работа, претставува сериозен напад на слободата на печатот и мора да се спречи неговото повторување во иднина.“
