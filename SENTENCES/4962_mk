22/10/2009
Од Антонио Прленда за Southeast European Times во кампот Бондстил, Косово -- 22/10/09
Хрватскиот воен контингент (ХРВКОН), дел од мировните Косовски сили предводени од НАТО (КФОР) успешно ја заврши тримесечната ротација претходно овој месец, а вториот контингент неодамна ја започна четиримесечната тура.
Како најнова членка на НАТО, Хрватска му се приклучи на КФОР минатиот јули. 
Контингентот го сочинува хеликоптерски екипаж од 20 члена за воздух и за копно, и два транспортни хеликоптери Мил ми-171 Ш „Хип“. 
Единицата е дел од повеќенаменската хеликоптерска ескадрила со база во аеродромот за хелипортoт Лучко, во близина на Загреб, и распоредена во близина на кампот Бондстил во близина на Феризај/Урошевац.
Командантот на ескадрилата, мајор Мајкл Крижанец се сретна со SETimes во кампот Бондстил, неколку дена пред да ја заврши ротацијата, и изрази задоволство од начинот на кој Хрватските воздухопловни сили беа распоредени во операцијата на НАТО.
„Различни повеќенационални оперативни сили во КФОР имаат свои авијациски делови, но ние сме под директна команда на седиштето на КФОР во Приштина“, изјави Крижанец за SETimes. 
„Нашата главна задача е иста со онаа што ја имаме во Хрватска -- транспорт на војници и материјал. 
Го правиме тоа низ цело Косово.“
Основната мисија на КФОР е да обезбеди безбедно и сигурно опкружување за сите во земјата. 
Командантот на КФОР, генерал-полковник Маркус Бентлер од Германија, ги има под своја команда тактичките и оперативните резервни сили на КФОР, а ХРВКОН е честопати ангажиран во различни вежби кои ги вклучуваат овие сили. 
Обично, тоа значи брзо воздушно вклучување и извлекување од толпи народ и единици за контрола на немири (ЦРЦ), кои се обучени и подготвени да реагираат ако избие насилен инцидент.
„Секоја единица на КФОР која работела со нас изразила задоволство од нашите резултати“, рече Крижанец. 
„Со вкупен капацитет од 24 војници, нашите хеликоптери Ми-171Ш се најголеми во КФОР. 
Ова се нашите сосема нови хеликоптери од руско производство, кои се опремени со западна авионска техника, што овозможува да летаат во какви било временски услови, дење или ноќе, и во меѓународен цивилен воздушен сообраќај. 
Професионално, ние имаме искуство од многу вежби на НАТО и Партнерството за мир од 2002 година, така што немаше нови работи за нас во КФОР, досега.“
Безбедносната ситуација во Косово е претежно мирна, и нема некои поголеми закани за персоналот на КФОР.
Еден мал број Хрвати живеат во селата Јањево и Летница, и хрватските хеликоптерски екипажи обично одат таму секоја недела, да присуствуваат на мисите и да им донесат храна на селаните.
