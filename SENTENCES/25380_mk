23/12/2009
САРАЕВО, Босна и Херцеговина (БиХ) -- Судот на БиХ обвини група босански муслимани за тероризам и илегален шверц со оружје, објави судот во вторникот (22-ри декември).
Според обвинението, радикалниот муслиман Ријад Рустемпашиќ ја организирал групата да спроведува напади со цел дестабилизација на земјата.
Тој и други двајца -- Абдула Ханџиќ и Едис Велиќ -- беа уапсени во ноември.
Како дел од истото обвинение, судот го обвини братот на Рустемпашиќ, Мухамед, и друг маж, Едис Строл, за шверц со оружје.
Според извештаите на локалните медиуми, групата, наводно, планирала да ја бомбардира сараевската католичка катедрала, еден манастир во градот Фојница и да ги нападне трупите на НАТО во БиХ.
Според извештаите на медиумите, сите обвинети се членови на фундаменталистичкиот вахабистички огранок на исламот.
Во другите вести од вторникот, полицијата уапси двајца Бошњаци осомничени дека извршиле воени злосторства врз српските цивили за време на босанскиот конфликт во периодот 1992-1995 година.
Алмир Падаловиќ (41), и Пеџо Балиќ (57), беа уапсени во Коњиќ.
(РТС, Танјуг, РТРС, Срна, Ројтерс, Онаса, АФП - 22/12/09)
