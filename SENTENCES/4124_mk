29/07/2008
Од Игор Јовановиќ за Southeast European Times во Белград -- 29/07/08
Игрите во Стокхолм во 1912 година беа последен пат Србија да учествува на Олимпијадата како независна држава.
Потоа, како дел од неколку државни сојузи, српските спортисти се натпреваруваа на Олимпијадата под различни национални имиња.
Оваа година во Пекинг, за прв пат во последните 96 години, тие ќе се натпреваруваат повторно под српското знаме.
Во Пекинг 91 спортист ќе ја претставува Србија.
Иако земјата има традиција на високи остварувања во тимските спортови -- особено кошарката, ватерполото и ракометот -- оваа година најголемите очекувања на Србија се во индивидуалните спортови.
Нацијата е свртена кој тенисерките Ана Ивановиќ и Јелена Јанковиќ, кои имаат највисоки светски рангови.
Во машкиот тенис, Новак Ѓоковиќ е рангиран на третото место во светот.
Ненад Зимоњиќ е број еден во двојки и победи на Вимблдон претходно овој месец.
Многумина очекуваат тој да освои злато во Пекинг.
Српските пливачи, исто така, имаат добри шанси да освојат медал.
Милорад Чавиќ го држи актуелниот европски рекорд за 100 метри краул.
Во тимските спортови, многу се очекува од ватерполо тимот, кој неодамна изгуби од Црна Гора во финалето на Европскиот шампионат.
Ватерполистите ветија дека ќе вратат за поразот во Пекинг.
Машкиот и женскиот одбојкарски тим, исто така, имаат добри шанси да освојат медали.
Машкиот тим изненади многумина освојувајќи го второто место во Светската лига на крајот од овој месец.
Одбојкарките ќе пристигнат во Пекинг како европски носителки на сребрениот медал.
Српскиот претседател Борис Тадиќ им го предаде државното знаме на спортистите кога ги испраќаше.
Носител на знамето на церемонијата на отворање ќе биде Јасна Секариќ, која се смета за главен член на српската делегација бидејќи веќе има пет олимписки медали во стрелаштво.
„Многу сум горда и среќна што го носам знамето и мислам дека сите сме среќни што се натпреваруваме под српското знаме по 96 години“, рече Секариќ.
„Ви посакувам добар пат и сакам да направите најмногу што можете на Олимписките игри, бидејќи сé што ќе направите ќе биде доволно“, им рече Тадиќ на спортистите.
