14/11/2008
ПРИШТИНА, Косово -- Премиерот Хашим Тачи го потврди противењето на Приштина на планот од шест точки кој го предложи генералниот секретар на ОН, Бан Ки-Мун, со кој се реструктуира меѓународното присуство во Косово и повеќето должности на УНМИК му се даваат на ЕУЛЕКС, полицијата мисија на ЕУ во Косово. 
Еден важен исклучок ќе биде северниот дел, каде што живее претежно српско население и каде што УНМИК ќе продолжи да ја надгледува полицијата.
„Суштинските елементи на предлогот се и ќе останат неприфатливи“, рече Тачи во четвртокот (13-ти ноември), по состанокот со претседателот Фатмир Сејдиу. 
Двајцата сé уште го поддржуваат планот предложен од поранешниот претставник на ОН за Косово, Марти Ахтисари. 
Тачи побара од ЕУЛЕКС да ја почитува независноста на Косово и неговиот устав и да загарантира целосен територијален интегритет.
Во другите вести од четвртокот, шефот на делегацијата на Европската комисија во Приштина, Рензо Давиди, го повика Косово да го зајакне владеењето на правото и да ја реформира својата јавна администрација. 
„Реформата зависи од капацитетот на косовските власти да се соочат со предизвиците и тие мора да го придвижат процесот напред“, рече Давиди на конференцијата за прилагодувањето на косовските закони на оние во ЕУ. 
Тачи рече дека секој закон е во согласност со легислативата на ЕУ. 
(Коха Диторе, Зери, Експрес - 14/11/08; Кохавижн, ТВ 21, РТК, Телеграфи - 13/11/08)
