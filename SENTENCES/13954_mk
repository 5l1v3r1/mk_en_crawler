18/10/2005
САРАЕВО, Босна и Херцеговина (БиХ) -- Британскиот амбасадор во БиХ, Метју Рајкрофт, очекува разговорите околу Спогодбата за стабилизација и асоцијација (ССА) помеѓу БиХ и ЕУ да започнат на 12-ти декември, два дена пред десетгодишнината од Дејтонскиот мировен договор. 
Во интервјуто во вторникот (18-ти октомври) за бањалучкиот весник „Независне новине“ Рајкрофт рече дека Европската комисија ќе го одреди точниот датум. 
Тој, исто така, го повика законодавниот дом на БиХ да го заврши усвојувањето на договорот за клучните полициски реформи и законот за радиодифузија, преостанатите услови за отпочнувањето на разговорите за ССА. 
Велика Британија моментно претседава со ЕУ.
Во меѓувреме, премиерот на БиХ Аднан Терзиќ ја заврши својата дводневна посета на Брисел, каде што разговараше за темпото на реформите со официјални претставници во седиштата на ЕУ и на НАТО. 
(Независне новине, Дневни аваз - 18/10/05; РТРС, ПБС БиХ - 17/10/05)
