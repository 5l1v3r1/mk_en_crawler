06/06/2011
Од Озгур Огрет за Southeast European Times во Истанбул – 06/06/11
Меѓународно популарниот турски пејач Ибрахим Татлисес се врати во Истанбул на 1-ви јуни, по неколку недели лекување во Германија од повреда со огнено оружје во главата, при обид за атентат во март. 
Сега, пак, се соочува со правни проблеми за наводни врски со криминалното подземје во Турција.
Коментирајќи за состојбата на Татлисес, професорот Тунч Алп Кајлон, шеф на институтот во Истанбул каде што пејачот продолжува со лекувањето, рече дека моралот и реакцијата на Татлисес на лекувањето се позитивни. 
„Целокупната состојба на нашиот пациент е исклучително добра. 
Можеме да кажеме дека е подобро отколку што очекувавме.“
Набргу по застрелувањето на Татлисес во Истанбул на 14-ти март се раширија гласини дека тој можеби никогаш повеќе нема да оди. 
Тој доживеа парализа на левата страна од телото и помина 58 дена во болница во Германија. 
Иако здравствената состојба на пејачот се подобрува, неговата законска состојба останува под знак прашање. 
Турскиот Врховен апелациски суд ја повлече судската одлука која ја одложи затворската казна од 13 месеци и 15 дена што Татлисес ја доби за „помагање на [криминална] организација свесно и своеволно“.
Според првичната одлука на Истанбулскиот суд, пејачот беше прогласен за виновен, но доби одложена казна под услов да не го повтори делото во текот на следните пет години. 
Сепак, кога случајот стигна во апелација, Врховниот апелациски суд одлучи дека казната не треба да се одложува. 
Сега, надлежниот Истанбулски суд ќе го испита досието на случајот уште еднаш и ќе донесе уште една одлука.
Во своето обраќање пред новинарите на 3-ти јуни, адвокатот на Татлисес, Ахмет Кучук, не искажа загриженост за правната состојба на пејачот, велејќи дека тврдењата оти тој ќе се соочи со затвор се неосновани. 
„Одлуката за поништување на Врховиот апелациски суд е во корист на мојот клиент.“
Според Кучук, ако судот уште еднаш ја одложи казната случајот ќе биде затворен и нема да има кривично дело во досието на Татлисес.
Оценувајќи ја ситуацијата за SETimes, адвокатот Илкхан Мехмет Елцин се согласи со проценката на Кучук, но исто така, спомена и друга можност. 
„Врховиот апелациски суд можеби смета дека условите за одложување на казната не се реализирани за Татлисес“, рече тој, објаснувајќи дека престапникот мора да покаже каење за да добие одложена казна. 
Тоа, рече тој, е нешто во што Врховниот суд можеби не е убеден, и во тој случај Татлисес нема да се извлече без казна.
Во меѓувреме, истрагата за обидот за атентат на Татлисес продолжува. 
Пејачот ќе сведочи штом лекарите ќе потврдат дека е способен за тоа.
Обожавателите и критичарите на Татлисес имаат мешани чувства во врска со брзата серија настани и наводните врски на поп-ѕвездата со организираниот криминал.
Говорејќи за SETimes, писателот и експерт за турска популарна музика Наим Дилменер коментираше дека не е првпат името на Татлисес да се поврзува со организираниот криминал, но тоа не создава негативни реакции кај неговите обожаватели. 
„Во земји како нашата, ваквите врски -- иако немаат врска со тоа дали си човек -- се сметаат за примарен фактор за тоа дали си силен и моќен.“
Слично на тоа и студентката и обожавателка на Татлисес, Фатос Јилдиз (24), смета дека Татлисес има реални врски со подземјето, но таа не смета дека е тоа важно. 
„Тој има толку многу бизниси и живее во земја како што е Турција. 
Мора да има врски со сите овие видови банди, но тоа не ме засегнува; мене ме интересираат неговите песни“, рече таа.
