12/03/2007
(Блиц, Бета, Б92 -- 11/03/07 - 12/03/07)
Српските демократски сили во понеделникот (12-ти март) му оддадоа почит на починатиот српски премиер и водач на Демократската партија (ДС), Зоран Ѓинѓиќ, кој беше убиен пред четири години.
Прозападен реформатор, кој одигра клучна улога во соборувањето на Слободан Милошевиќ и неговото предавање на Трибуналот за воени злосторства на ОН во Хаг, Ѓинѓиќ ја водеше првата српска некомунистичка влада во јануари 2001 година.
Неговиот мандат насилно беше прекинат на 12 март 2003 година, кога беше застрелан пред зградата на владата во центарот на Белград од страна на националистите, лојални на поранешниот режим.
Тие беа разбеснети со мерките на Ѓинѓиќ за екстрадирање на воените злосторници во Хаг и иницираната акција против организираниот криминал.
Членовите на ДС, сега предводени од претседателот Борис Тадиќ, го посетија гробот на Ѓинѓиќ за да ја одбележат мрачната годишнина.
Партијата исто така организира и натпревар во ораторство на тема "Ако не успееме денес, мора да се обвинуваме само себе си," јави белградското радио Б92.
Драгољуб Мицуновиќ, постар член на ДС, претставен како политички ментор на Ѓинѓиќ, вели дека Ѓинѓиќ научил да го цени времето кога требаше да се носат одлуки.
"Во бавна и тромава земја, како Србија, беше многу тешко да се смени концептот за времето," Радиото Б92 го цитираше Мицуновиќ.
"Поради тоа, Ѓинѓиќ се обиде да формира влада составена од помлади луѓе со искуство од западните земји кои, исто така, ги научија и нивните вредности.
Јас верувам дека визијата на Ѓинѓиќ за српскиот дух, далеку е да е доминантна во нашата политичка и општествена рамка."
Поранешните членови на кабинетот на Ѓинѓиќ положија венци на местото каде тој беше фатално застрелан пред 4 години, а истото пред нив го направија и премиерот на заминување Воислав Коштуница со неговите министри.
Атентатот предизвика бран на шок и ужас низ цела Србија и пошироко, и беше осуден од властите во целиот свет.
По неговиот атентат, српската влада издаде соопштение, во кое ја обвинува белградската група за организиран криминал, позната како Земунски клан, за убиството на Ѓинѓиќ, опишувајќи го како обид за „спречување на борбата против организираниот криминал“.
Веднаш беше прогласена вонредна состојба и стотици луѓе беа уапсени за време на 45-дневните полициски остри мерки против организираниот криминал.
Судењето на наводните извршители и организатори на атентатот врз Ѓинѓиќ, започна во декември 2003 година и сé уште трае.
Помеѓу клучните осомничени се:
Милорад Улемек - Легија, кој претходно ја предвореше специјалната српска полициска единица -- позната како Црвени беретки -- која се бореше во балканските конфликти, и Дејан Миленковиќ - Багзи, висок член на Земунскиот клан.
„Ако некој смета дека законот и реформите можат да се запрат ако ме елиминира мене, тогаш тој е во голема заблуда“, рече Ѓинѓиќ неколку недели пред да биде убиен, по обидот за атентат врз него, во кој наводно бил вклучен и Миленковиќ.
Српските медиуми ја цитираа вдовицата на Ѓинѓиќ, Ружица, која во понеделникот изрази надеж дека атентаторите на нејзиниот сопруг ќе добијат најстрога можна казна.
