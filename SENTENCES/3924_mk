10/01/2008
Од Ајхан Шимшек за Southeast European Times -- 10/01/08
Американскиот претседател Џорџ В. 
Буш во вторникот (8-ми јануари) се состана со турскиот претседател Абдула Ѓул и рече дека САД ќе продолжат да й помагаат на Турција во нејзината борба против терористичката Курдистанска работничка партија (ПКК). 
Буш, исто така, ја повика Турција да побара долгорочно политичко решение за проблемот.
„ПКК е заеднички непријател“, рече Буш, по неговиот состанок со Ѓул. 
„Таа е непријател на Турција, непријател на Ирак и непријател на луѓето кои сакаат да живеат во мир.“
Ѓул, прв турски претседател кој ја посетил Белата куќа во последниве 12 години, се согласи. 
„Ние работиме против нашиот заеднички непријател, ПКК, и јас би сакал да му се заблагодарам на претседателот за неговата решителност во овој поглед“, рече тој.
Сојузниците во НАТО неодамна постигнаа поблиска соработка во борбата против терористичката група -- потег кој помогна во инаку заладените билатерални односи и подобрување на американскиот имиџ во Турција.
Од декември турскиот Генералштаб потврди три воздушни напади спроведени со помош на американското разузнавање против камповите на ПКК во северен Ирак.
ПКК, која е класифицирана како терористичка организација од страна на САД, ЕУ и голем дел од меѓународната заедница, спроведува крвава кампања за курдска самоуправа во јужна Турција уште од 1984 година.
За време на состанокот, Буш побара од Ѓул да најде долгорочно политичко решение на деценискиот проблем.
Портпаролката на Белата куќа, Дана Перино, рече дека американската администрација ја охрабрува Турција да спроведе повеќе разговори со курдските и ирачките водачи. 
Сепак, таа исто така истакна дека САД не предвидуваат дијалог со терористичката организација.
Разговорите во вторникот сигнализираа нов период помеѓу двата сојузника. 
Двајцата водачи ги истакнаа стратешките врски и посочија дека перидот на нестабилност и несогласувања околу Ирак и ПКК, завршил.
„Турција ја сметам за мост помеѓу Европа и исламскиот свет, конструктивен мост. 
Исто така, верувам дека е во интерес на мирот Турција да биде примена во ЕУ“, рече Буш.
Седат Ергин, главен уредник на турскиот весник Mилијет рече дека посетата на Ѓул е во голема мера позитивна. 
„Најважен резултат од состанокот Буш-Ѓул е тоа што истиот јасно стави крај на превирањата во периодот помеѓу 2003 и 2007 година“, рече тој. 
Енергетската безбедност и соработката, станаа едни од главните теми на американско-турската агенда, покрај тесната соработка околу Ирак, додаде тој.
Фарук Логоглу, поранешен турски амбасадор во Вашингтон, рече дека новата американска политика кон Ирак -- која има силен акцент на единството и интегритетот на Ирак -- создала нова клима во врските помеѓу САД и Турција.
„Американската акција против ПКК е, всушност, резултат на овој нов пристап кон Ирак“, рече Логоглу, додавајќи дека двата сојузника делат слични грижи за многу други регионални прашања, вклучително и иранската нуклеарна програма.
