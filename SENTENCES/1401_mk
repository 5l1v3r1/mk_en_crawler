21/07/2009
Генералниот секретар на НАТО, Јап де Хоп Шефер, во четвртокот (16-ти јули) ги повика властите во Босна и Херцеговинa да ги спроведат неопходните реформи со цел да ја остварат целта за членство во НАТО.
Тој оствари разговори со членовите на трипартитното претседателство на БиХ, водачите на најголемите политички партии и високиот претставник Валентин Инцко.
По БиХ, Де Хоп Шефер отпатува за Подгорица, каде што ја пофали Црна Гoра за „извонредниот“ напредок во процесот на евроатланска интеграција.
Тој рече дека земјата може да очекува покана за пристапување во Акциониот план за членство во НАТО (МАП) наскоро.
Мандатот на Де Хоп Шефер како генерален секретар на НАТО завршува на крајот од месецов.
Негов наследник е Андерс Фо Расмузен од Данска.
Tурскиот претседател Абдула Ѓул во петокот (17-ти јули) рече дека неговата земја го поддржува воспоставувањето независна палестинска држава, но додаде дека за тоа да биде остварливо, мора да постои меѓународна поддршка.
На заедничката прес-конференција со претседателот на Палестинската власт, Махмуд Абас, во Анкара, Ѓул додаде „за да се одржи вистински мир на Блискиот Исток, двете независни држави мора да живеат една до друга“.
Министрите за надворешни работи на Романија, Србија и Унгарија -- Кристијан Диаконеску, Вук Јеремиќ и Петер Балаж -- одржаа трилатерален состанок во саботата (18-ти јули) во Тимисоара, Романија, на кој разговараа за ситуацијата во регионот, аспирациите на Србија за ЕУ и учеството во заеднички проекти, објавија медиумите.
Тројцата министри ги испитаа начините за зајакнување на соработката во областите на транспортот, животната средина, туризмот, образованието и здравствената заштита.
Српските власти покажаа силна желба за зајакнување на односите со Хашкиот трибунал за воени злосторства, рече претседателот на Трибуналот Патрик Робинсон во четвртокот (16-ти јули) во Белград.
Расим Љајиќ, шефот на српскиот национален совет за соработка со Хашкиот трибунал, го увери Робинсон дека Србија е решена да ги уапси преостанатите двајца бегалци обвинети за воени злосторства -- Ратко Младиќ и Горан Хаџиќ.
(Разни извори – 14/07/09-21/07/09)
