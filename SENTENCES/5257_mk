29/03/2010
Од Горан Трајков за Southeast European Times во Скопје -- 29/03/10
Ѓоко Танеску, 33-годишен пејач од Охрид, ќе ја претставува Македонија на Евровизија 2010 во Осло со "Јас ја имам силата".
Танески го победи Влатко Илиевски со песната „Среќа“ во драматичното финале што се одржа во Универзалната сала во Скопје. 
Популарната поп-пејачка Маја Вукиќевиќ беше трета со песната „Фама“.
Напнатоста беше голема додека жирото го најавуваше победникот, што предизвика аплауз од една половина од публиката и свирежи на негодување од другата поливина.
Танески и Илиевски беа во мртва трка со гласовите од публиката. 
Но, шестчленото жири на крајот одлучи и Танески беше прогласен за победник.
Малкумина го предвидоа исходот. 
„Танески претставува целосно изненадување оваа година бидејќи неговото име не кружеше пред националниот избор“, рече долгогодишниот музички познавач и евровизиски ентузијаст Александар Христов за SETimes.
Победникот не можеше да ја скрие возбудата кога жирито го направи својот избор. 
„Избрана е вистинската песна и јас очекувам одобрението за тој избор да биде [крунисано со] успех во Осло“, рече тој.
Танески и Илиевски се блиски пријатели и -- откако го поздрави второпласираниот -- победникот рече: „Ако даде Бог, тој ќе победи следната година“. 
Танески, исто така, искажа благодарност до „сите кои гласаа за мене, моите обожаватели и мојот тим, кои застанаа зад мене“.
Незадоволните од одлуката на жирито, воодушевениот Танески ги охрабри да „ја слушнат песната уште еднаш и ќе сфатат дека е вистинската за Евровизија“.
„Сакам да пејам на англиски во Осло, но колку повеќе ја слушам песната, толку повеќе ми се допаѓа на македонски“, објасни тој.
„Останува максимално да се подготвам за уште поубедлив настап во Осло“, рече тој, и се пошегува дека ќе работи на својата физична подготвеност.
Во рамките на фестивалот во Универзалната сала пред и по натпреварот, поранешната евровизиска учесничка и позната македонска пејачка Каролина Гочева, одржа мини-концерт. 
Претставникот на БиХ на Евровизија, Вукашин Браиќ, и на Албанија, Јулијана Паша, настапија како специјални гости, како и македонските групи Синтензис и Некст тајм.
