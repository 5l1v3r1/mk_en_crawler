27/07/2012
Пол Чикои за Southeast European Times во Букурешт -- 27.07.12
Романската комисија на Министерството за образование, која минатата недела предизвика скептицизам прогласувајќи ги за неточни одреден број заклучоци дека премиерот Виктор Понта извршил плагијат на својата докторска теза, сега го испитува второто обвинение за плагијат.
Националната комисија за етика (КНЕ) во понеделникот (23-ти јули) објави дека новото обвинение се однесува на една книга и Понта.
Истата не откри детали, ниту пак идентитетот на лицето што поднесло тужба против премиерот, кој го оркестрираше отповикувањето од функцијата на претседателот и веќе ја поништи законската надлежност на другата комисија која заклучи дека има основа за обвинението за плагијат.
Понта рече само дека Министерството за образование има надлежност да ги испитува обвиненијата за плагијат против него.
Тој ги отфрли претходнитер заклучоци против него како политички мотивирани.
Новата влада на Понта веќе предизвика загриженост кај ЕУ.
Понта, претседател на опозициската Социјалдемократска партија, беше назначен за премиер во април, со што стана третата личност оваа година што ја предводи владата.
Тој за брзо време почна да се кара со Басеску околу тоа кој треба да ја претставува Романија на самитите со Западот.
Понта го оркестрираше отповикувањето од функцијата на Басеску на 6-ти јули, врз основа на обвиненијата за пречекорување на надлежностите.
Партијата на Понта, исто така, отстрани двајца од клучните соработници на Басеску -- двајцата претседатели на Сенатот и Домот на делегатите, и презеде чекори за ограничување на надлежностите на Уставниот суд.
Романците ќе гласаат в сабота (29-ти јули) на националниот референдум, за тоа дали Басеску ќе ја задржи функцијата.
Обвинувањата за плагијат беа за првпат покренати во јуни од страна на британското научно списание Нејчр, кое објави дека Понта препишал големи делови од својата теза во 2003 година, додека бил на Универзитетот во Букурешт.
Комисија на универзитетски професори едногласно ги потврди обвинувањата минатиот месец, велејќи дека тезата „ги загрозува принципите на етиката, принципите на интегритетот и доброто однесување во истражувањето“.
Комисијата ќе поднесе предлог до универзитетскиот сенат за поништување на докторската титула на Понта.
КНЕ го ослободи Понта од обвинувањата за плагијат на 27-ми јуни, но трета комисија, Романскиот национален совет за потврдување на универзитетски титули, заклучи следниот ден дека тезата е плагијат.
Понта одговори со поништување на законската надлежност на советот.
Спротивставените одлуки го доведоа во прашање кредибилитетот на Понта.
„За мене, универзитетската одлука е порелеванта и објективна“, рече за SETimes Стефан Властон, претседател на Здружението за образование и истражување, кое се занимава со образовни реформи.
„Членовите на КНЕ ја примија одлуката во плико и никој не знае како навистина работеше овој одбор за да го донесе својот заклучок.
Другите две комисии имаат поголем кредибилитет бидејќи се составени од професионалци.“
Сепак, други гледаат позитивни ефекти од одлуката што ја донесе одборот за етика на Универзитетот во Букурешт.
„Но, за оваа одлука, ние ќе имавме големи проблеми при оценувањето на студентите во иднина -- сите оние фатени во плагијат би се повикале на преседанот на Понта“, рече за SETimes Виргил Јордаче, професор на Факултетот за биологија при Универзитетот во Букурешт.
„Плагијатот и препишувањето се чума меѓу студентите.
Последицата на оваа одлука е дека стандардите во високото образование ќе се подигнат и тоа ќе важи за сите.“
Едмунд Никулуска, претседател на романското Здружение за култура, образование и нормалност, го става скандалот со плагијатот во поширок контекст.
„Ако премиерот мамел, зошто студентите не би го правеле истото?
Зошто сите не би го правеле истото?“, рече тој.
