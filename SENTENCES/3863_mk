16/07/2007
Од Зоран Николовски за Southeast European Times во Скопје – 16/07/07
Американскиот државен секретар Кондолиза Рајс изрази поддршка за кандидатурата на Македонија за членство во НАТО за време на состанокот минатата недела во Вашингтон со македонскиот министер за надворешни работи, Антонио Милошоски.
Тие, исто така, разговараа за косовската ситуација, како и за военото учество на Македонија во Ирак и Авганистан, според портпаролот на американскиот Стејт департмент, Шон Меккормак.
„Ја имаме американската поддршка во врска со Јадранската повелба и го изразивме нашето уверување дека заедно со другите партнерски земји Македонија ќе има капацитет да ги исполни критериумите и да биде сериозен и доброподготвен кандидат за членство во НАТО, спремен да ја прифати понудата на самитот во Букурешт следната година“, рече Милошоски по состанокот на 11-ти јули.
Во Вашингтон тој се состана со заменик државниот секретар за одбрана, Гордон Р. Ингланд, директорот на Националниот совет за безбедност за Југоисточна Европа, Барт Браун, како и со американски пратеници и претставници на невладини организации.
Ветувајќи поддршка за кандидатурата на Македонија за членство во ЕУ, голем број претставници истовремено истакнаа дека мора да се спроведат клучни реформи.
За да стане членка на НАТО, Македонија мора да ги зајакне судските реформи, борбата против корупцијата и да го одржи својот имиџ на мултиетничко општество и функционална демократија.
Милошоски рече дека владата е подготвена да даде сé од себе и да покаже резултати потребни за да се убедат сите членки на Алијансата.
Во врска со статусот на Косово, Милошоски рече дека е задоволен што позицијата на Македонија кореспондира со онаа на САД.
„Како соседна земја, ние преферираме финален статус за Косово без намера да се мешаме, наместо задржувањето на состојбата на статус кво, што во никој случај не претставува решение“, рече Милошоски.
Сепак, процесот за решавање на статусот на Косово не треба да го заобиколи Белград.
ЕУ треба да биде охрабрена да понуди појасна европска перспектива за целиот регион, рече тој.
Посетата, исто така, беше искористена за промоција на новоформираната Група за пријателство во американскиот конгрес.
Групата ќе помогне во зајакнувањето на врските и ќе ја информира американската јавност и пратениците во врска со прашањата што се однесуваат на Македонија.
„На САД им требаа 15 години по независноста на Македонија за да го признаат уставното име на Македонија.
Денес, тоа е признаено од страна на 170 земји-членки на ОН.
Се надевам дека и останатите ќе го сторат истото“, рече демократот Бил Паскрел на промоцијата на групата, за време на приемот во Капитол Хил, организиран од Македонската амбасада во Вашингтон.
