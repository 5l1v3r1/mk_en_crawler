10/10/2012
Ивана Јовановиќ за Southeast European Times во Белград -- 10.10.12
Србија ја продлабочи својата посветеност на тоа да игра улога во меѓународната заедница, со испраќање војници кои се приклучија на мировните операции на ОН во Либан и во Кипар.
Овој потег беше за првпат српските војници да се приклучат на силите на ОН во Либан и го зголеми бројот на српски војници распоредени во операциите на ОН на 67.
Мисиите во Конго, Либерија, Брегот на Слоновата Коска и Организацијата за надгледување на примирјето на ОН во Блискиот Исток, исто така, вклучуваат српски персонал.
Хрватска, Босна и Херцеговина (БиХ), Црна Гора, Бугарија, Грција, Македонија, Молдавија, Романија и Турција, исто така, избраа да обезбедат персонал за операциите на ОН.
Воените претставници и политичките аналитичари велат дека ангажманот во мисиите на ОН создава можност за регионална соработка меѓу балканските земји.
„Учеството на српската армија во мултинационалните операции на Обединетите Нации претставува важен елемент на нејзината надворешна политика, кој во голема мера придонесува за тоа Република Србија да биде третирана како рамноправен партнер во односите со другите земји-членки на ОН и Партнерството за мир, како партнер кој, исто така, активно придонесува за одржување на мирот и стабилноста во светот“, рече за SETimesмајор Игор Филиповиќ, од Центарот на мировните операции на српската армија.
Влатко Цвртила, професор на Факултетот за политички науки при Универзитетот во Загреб и член на Атлантскиот совет на Хрватска, рече дека тоа што е активна во меѓународните операции й помага на Хрватска да го прошири знаењето и способностите неопходни за промовирање на мирот.
„Учеството во мисиите на ОН има позитивно влијание врз развојот на националната безбедност со тоа што создава способност да се има важна улога во градењето на мирот, што има индиректно влијание и врз регионалната безбедност“, рече Цвртила заSETimes.
Меѓу поранешните југословенски земји, Хрватска има најголемо учество во мисиите на ОН.
Хрватската армија моментно има 118 припадници распоредени во седум различни мировни мисии на ОН, вклучително и 96 во Голанската висорамнина.
Во Кипар, Либерија и Лина, хрватските и српските војници служат заедно.
Двајца војници од Црна Гора, исто така, служат во Либерија, а пет припадници на армијата на БиХ служат во Конго.
За секоја земја што испраќа војници да служат во мировните операции на ОН, подготвувањето е клучно.
Филиповиќ рече дека кандидатите се избираат врз основа на широк спектар критериуми, како што се стручноста за конкретни задачи, физичките и психолошките тестови и знаењето на англискиот јазик.
Поголем дел од мировните сили на ОН се пешадиски војници, но се бара и персонал со специјализирана обука за инженерски, медицински и хеликоптерски операции.
Наташа Никокиќ (17) од Ниш, планира да се приклучи на српската армија и рече дека со нетрпение ја очекува шансата да служи во мировна операција на ОН.
„Тоа е најголема работа што може еден човек да ја направи за својата држава, народ, регионот и светот“, рече Никокиќ.
„Не се работи само за ...
правење добри дела и помагање на луѓето, тоа е нешто многу поголемо.
Тоа има глобално значење и е голема чест да се биде дел од тоа.“
Цвртила рече дека учеството во мисиите на ОН му овозможува на воениот персонал од различни земји да работи заедно, да создаде рамка за регионална соработка која може да ја подобри безбедноста и сигурноста.
„Државите со повеќе искуство може да помогнат во подготвителниот процес на оние кои го немаат“, рече Цвртила.
„Исто така, државите може да размислат за заедничка логистичка помош во случаите каде што тимовите од регионот се во истата мисија на ОН.
Значи, има многу простор за напредок.“
