20/02/2006
Од Берта Фониќи за Southeast European Times во Приштина – 20/02/06
Во понеделникот (20-ти февруари) во Виена започнаа разговорите помеѓу претставниците на Србија и на косовските Албанци, како прва фаза од преговорите помеѓу двете страни. 
Делегациите ги претставија своите спротивставени предлози за реформата на локалната власт, чија цел е да се загарантираат правата на косовските малцинства.
Според Ројтерс, косовската и српската страна имале одделни состаноци за време на појадокот со претставникот на ОН, Марти Ахтисари, пред да ги заземат своите места на маса во облик на потковица во палатата Даун-Кински од 18-тиот век.
Учесниците ќе се обидат да пронајдат заедничка основа во врска со прашањето на децентрализација на власта и давањето на локалните заедници - меѓу кои и на околу 100.000 Срби во Косово - право самостојно да ги водат своите работи. 
Овие разговори се сметаат за увертира пред започнувањето на разговорите околу попроблематичното прашање на конечниот статус на Косово.
Но, дури и за децентрализацијата Белград и Приштина се поделени. 
Српската страна се залага за правата на косовските Срби да формираат моноетнички општини со силни врски помеѓу себе и со Белград - всушност, да се создаде еден вид српска енклава во рамките на Косово.
Косовската страна ја отфрли оваа идеја, велејќи дека истата би значела поделба на покраината - нешто што беше категорички отфрлено со прифатените насоки на Контакт-групата, со кои, исто така, се забранува враќање на состојбата на статус кво од 1999 година и спојување на Косово со друга држава.
Приштина вели дека е посветена на заштитата на правата на Србите и другите малцинства во рамките на едно мултиетничко, независно Косово. 
Србија, пак, се противи на независноста за Косово и сака да задржи некој вид суверенитет врз покраината.
Технички дел од Србија и Црна Гора, Косово е под меѓународна администрација од 1999 година. 
Мнозинството на косовските Албанци, кое сочинува околу 90 отсто од вкупното население, е категорички за независност од Белград.
„Ние не одиме за да се зближиме со Србија, туку засекогаш да се разделиме од неа“, рече шефот на делегацијата Љутфи Хазири пред заминувањето за Виена.
Во неделата шефот на УНМИК, Сорен Јесен-Петерсен ја потврди важноста на еднаквата заштита на малцинствата во Косово. 
Тој рече дека меѓународната заедница испратила јасен сигнал до мнозинството на косовските Албанци дека нивните аспирации може да се реализираат, истовремено истакнувајќи дека малцинските права мора да се загарантираат.
Децентрализацијата, рече тој, ќе биде клучна за стекнувањето на довербата на малцинските заедници.
