18/09/2008
Од Мањола Хала за Southeast European Times во Тирана -- 18/09/08
Берат, јужноцентрален албански град, неодамна беше ставен на Листата на светското наследство на УНЕСКО како пример за соживот на религиите и културите. 
Оваа одлука беше проширување на онаа на Комитетот за светското наследство од 2005 година во врска со јужниот град Ѓирокастро.
Според Комитетот за светското наследство, Берат и Ѓирокастро претставуваат сведоштва за богатството и разновидноста на балканското архитектонско наследство. 
Нивниот начин на живеење го покажува влијанието на исламот за време на отоманскиот период, но дополнително го покажува и зачувувањето на традициите на православните христијани, особено во Берат.
Поголем дел од Берат бил изграден во 13-тиот век, макар што тој датира од третиот век пред н.е. 
Познатата област Кала вклучува многу византиски објекти. 
Многу ѕидни слики и икони датираат од 13-тиот век. 
Градот, исто така, има неколку џамии изградени во отоманскиот период.
Комитетот ја разгледа зачуваноста на двата града и напорите за реконструкцијата на објектите. 
Според Министерството за култура, работниците реконструирале 22 објекти и ќе ја завршат реконструкцијата на 27 други оваа година.
Агенцијата на ОН очекува извештај во февруари 2009 година за отстранувањето на „нелегалните градежни зони и несоодветната изградба“, кои му се закануваат на историското наследство. 
Извештајот, исто така, ќе вклучува предлози за археолошки ископувања, подобрување на плановите за заштита од пожари и изготвување среднорочни планови за изградба на туристички капацитети.
УНЕСКО сега ја поддржува заштитата на четири албански културни музеи. 
Амфитеатарот на Бутринт беше ставен на листата во 1992 година, додека Ѓирокастро и традиционалната форма на музика наречена исо-полифонија, се квалификуваа во 2005 година.
Бутринт, во јужна Албанија, дефиниран од експертите како микрокосмос на медитеранската историја, беше номиниран како „исклучително сведоштво за долготрајното и скоро исчезнато општество и начин на живеење“. 
Во 2005 година УНЕСКО го повлече од Листата на светското наследство во опасност, откако ги одобри мерките на Албанија за заштита на местото од притисоците на развојот.
Ѓирокастро, кој се нарекува и Град на камењата, претставува „уникатно сведоштво за културата традиција и живот во периодот од 14-тиот до 19-тиот век“, според одлуката од 2005 година. 
Цврстите камени градби на градот се подредени во паралелни линии, распоред кој е карактеристичен за целиот Балкан.
Исо-полифонијата беше прогласена во ноември 2005 година за Ремек-дело на усното и недофатливо наследство на човештвото, со што доби заштита од УНЕСКО.
Сите четири споменици ја вршат основната задача на пренесување на вредностите и културата на земјата низ целиот свет, сведочејќи истовремено и за нејзината древност.
