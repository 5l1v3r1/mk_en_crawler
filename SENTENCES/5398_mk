21/09/2010
(Софија ечо, Стандард, АКТМедиа - 21/09/10;
CTV.ca, Монтреал газете, Фрејзер институт - 20/09/10)
Глобалната рецесија доведе до благ пад на просечното ниво на економска слобода низ целиот свет за првпат во последниве 25 години, заклучува водечката канадска експертска група во новиот извештај објавен во понеделникот (20-ти септември).
„Како одговор на економскиот пад во 2008 година, многу држави се решија за неразумнa кредитна експанзија и регулаторни политики, наштетувајќи й на економската слобода и попречувајќи го идниот растеж“, рече Фред Мекмахон, заменик-претседател на истражувањето на меѓународната политика со седиште во Ванкувер, Институтот Фрејзер.
„[Но] дури и по рецесијата, квалитетот на животот во државите со слободни и отворени пазари е во голема мера надмоќен спрема оној во земјите со економии што ги управуваат владите.“
Просечната оценка падна од 6,74 во 2007 година на 6,67 во 2008 година (последната година за која се на располагање податоци), вели експертската група во својот годишен извештај за Економската слобода во светот (ЕСС), кој покрива 141 законодавства.
Групата ги оценува и рангира испитаните држави и територии во збирен индекс, користејќи 42 вариабли во пет широки области:
големина на влада, правна структура и безбедност на имотните права, пристап до здрави пари, слобода на трговијата меѓународно, и регулирање на кредитите, трудот и бизнисот.
Степенот на економската слобода за секоја компонента се мери на скала од 1 до 10, при што 10 е највисоката оценка.
Со севкупна оценка од 9.05, Хонг Конг го задржува првото место во овогодинешниот индекс на ЕСС, и повторно е следен од Сингапур (8,70) и Нов Зеланд (8,27).
Во 2009 година, Зимбабве (3,57) се рангираше на последното место меѓу 141 држава во овој индекс на ЕСС.
Институтот Фрејзер ја рангираше Турција меѓу неколкуте држави каде што релативните нивоа на економска слобода значително се подобрија во текот на изминатите три децении.
Земјата, која доби само 3,77 во 1980 година, доби севкупна оценка 6,82 во извештајот од 2010 година, од 6,44 во оној минатата година.
Ова й овозможи на Турција да скокне за 18 места, на 74-тото место, во ЕСС објавен во понеделникот.
Оценката на Турција е близу до просекот за регионот на Југоисточна Европа (ЈИЕ) -- 6.81 -- која е, исто така, над светскиот просек од 6,74, како што оцени канадската експертска група.
Шесте други земји од ЈИЕ -- Албанија, Бугарија, Хрватска, Кипар, Македонија и Црна Гора -- исто така добија подобри оценки отколку минатата година.
Со севкупна оценка од 7,54, Кипар успеа да се придвижи горе за 11 места во 20-те економски најслободни држави во светот, и е водач во регионот.
Единствени други земји од ЈИЕ меѓу првите 50 беа Бугарија, која се рангираше на 36-тото место врз основа на својата севкупна оценка од 7,31, и Албанија, која беше на 48-мото место со 7,18.
Двете држави се придвижија пет места погоре во индексот за 2010 година на ЕСС.
Оценка од 6.90 й беше доделена на Црна Гора на 66-тата позиција, од 78-мата во извештајот минатата година.
Македонија се придвижи осум места погоре, на 72-рото место, со 6,83.
Хрватска го задржа своето 87-мо место, со оценка од 6,51, само 0.02 поени повеќе од онаа што Институтот Фрејзер й го даде минатата година.
Другите четири земји од ЈИЕ покриени во овој нов извештај -- Босна и Херцеговина (БиХ), Грција, Романија и Србија -- паднаа во индексот на ЕСС.
Грција падна за еден поен на 60-тото место, со оценка од 6,95.
БиХ, најбавната во регионот, изгуби уште седум места и падна на 111-тото, врз основа на својата севкупна оценка од 6,03.
Економската слобода, исто така, падна во Романија, која беше погодена од светската финансиска и економска криза набргу откако истата почна да се шири на крајот од 2008 година.
Земјата падна за девет места на 85-тото, со оценка од 6,58.
Србија падна десет места подолу, на 97-мото, врз основа на својата оценка од 6,31, втора најниска во регионот по БиХ.
