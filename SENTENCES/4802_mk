04/06/2009
Од Пол Чикои за Southeast European Times во Букурешт – 04/06/09
Претседателот Трајан Башеску ги охрабри Романците да гласаат в недела (7-ми јуни) на вторите избори за Европскиот парламент (ЕП) во земјата.
„Би сакал да им кажам на Романците дека нивното присуство на избирачките места ќе биде многу повеќе од едноставен знак на нивната симпатија кон политичките партии ...
Европарламентарните избори претставуваат не само можност за нив да ја изразат симпатијата за една или друга партија, туку и момент кога Европа ја мери зрелоста и посветеноста на народот на идејата на ЕУ“, рече Басеску на прес-конференцијата во средата.
Следејќи го трендот низ цела Европа, одѕивот на гласачите се очекува да биде слаб во Романија.
Истражувањето на Евробарометар објавено минатиот месец покажа дека само 34 отсто од Романците планираат да гласаат, што е мало подобрување од просечните 29 отсто од гласачите во 2007 година.
Бројот на регистрираните гласачи во земјата изнесува 18,5 милиони.
„Романците сé уште не се свесни за важноста што ја имаат овие избори, за разлика од повеќето Европејци.
Ова, во голема мера, е последица на тоа што политичарите не одвоија доволно време помеѓу бројните типично политички напади за да им дадат на Романците барем генерална слика за она што овие избори го претставуваат и за она што значи ЕП“, рече Дан Станцу, уредник на рубриката за надворешни работи во весникот Eвениментул Зилеи.
Романија има 33 пратенички места што треба да ги пополни оваа година во Стразбур, две помалку од претходните избори.
Вкупно 736 членови од блокот од 27 земји го сочинуваат ЕП.
Изборите за ЕП, кои се сметаат за генерална проба за претседателските избори оваа есен, беа нашироко игнорирани од локалните жители.
„Нема да гласам в недела“, вели 24-годишната студентка по медицина Елиза Сандулеску.
„Иако сум дел од, како што го нарекуваат, следната генерација, сфатив дека нивната порака за време на оваа предизборна кампања нема никаква врска со мене и другите студенти.
Не видов ништо европско во нивното однесување.
Разочарана сум и ова е моја форма на протест, игнорирањето на нивните интереси“, рече таа.
„Јас, како прво, не знам многу за овие избори ...
[тие] не беа соодветно објаснети, а јас не можам да учествувам во изборен процес сé додека не го разберам“, вели Дана Михалаче (35).
Анкетата на истражувачкиот институт ИНСОМАР и Реалитатеа ТВ покажа дека трката е тесна до последниот круг.
Според студијата, Либерал-демократската партија (ПД-Л) и Социјалдемократската партија (ПСД) се движат паралелно, со по околу 31 отсто од предвидените гласови.
Главната опозициска Национал-либерална партија (ПНЛ) се очекува да освои околу 20.2 отсто од гласовите.
