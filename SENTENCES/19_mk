18/04/2005
Од Зоран Николовски за Southeast European Times во Скопје -- 18/04/05
Во знак на подобрената безбедносна ситуација во Македонија четири години по меѓуетничкиот конфликт, во тек се планови за повлекување на Проксима, мисијата на ЕУ задолжена за мониторинг и советување во земјата.
Зборувајќи на 31-ви јануари, шефот на мисијата Јирген Шолц потврди дека полицијата ќе „го намалува бројот на силите и ќе го запази крајниот рок, со што нашиот мандат ќе заврши во декември 2005-та година“.
„Веднаш штом започне процесот за влез во ЕУ и се добие позитивен одговор [на македонската апликацијата за кандидатура], нормално е да се намали присуството на инструментите за справување со кризи како што сум јас, Проксима или мониторинг мисијата на ЕУ“, изјави за локалната телевизија Специјалниот претставник на Унијата за Македонија, Мајкл Салин.
Жителите на поранешните кризни региони велат дека главното внимание сега е насочено кон економските прашања.
„Живееме добро.
Ние сме соседи и нема потреба да се плашиме едни од други“, вели Рамуш Исени, земјоделец од Тетово.
Никола, кој живее во соседното село Јегуновце и е поранешен работник во фабриката Југохром, има слично мислење.
Денес, вели тој, луѓето се преокупирани со својата работа и се грижат за полињата кои не беа засадени за време на конфликтот.
Анкетите ја отсликуваат промената.
Ако поранешните истражувања покажуваа дека најголемиот број Македонци се загрижени околу безбедноста, најновите покажуваат дека економијата е главното прашање.
Во јануари, Меѓународниот републикански институт објави анкета која покажа дека 51 отсто од Македонците се загрижени поради невработеноста.
Меѓувремено, 48,5 отсто од испитаниците во една анкета од декември за членство во ЕУ, спроведена од страна на Институтот за демократија, солидарност и граѓанско општество, се изјаснаа дека економскиот развој е најзначајно прашање.
Само 12,7 отсто мислат дека безбедноста е најзначајно прашање.
Со завршувањето на локалните избори минатиот месец, луѓето очекуваат подобрување на инфраструктурата и зголемени можности за бизнис.
Како дел од нивните обврски од Охридскиот рамковен договор, властите сега треба поголемиот дел од обврските да и ги доверат на локалната управа.
Зборувајќи за прогресот на Македонија кон исполнување на европските стандарди, вице-премиерката Радмила Шеќеринска укажува на успехот на земјата во имплементирањето на рамковниот договор, вклучувајќи ги и актуелните реформи во полицијата и администрацијата.
„Усвоивме и изменивме 36 закони, плус 32 поврзани со процесот на децентрализација“, вели таа.
Остануваат да се исполнат само уште две обврски - закон за службените јазици и закон за употреба на државните симболи.
Успехот во спроведувањето на честопати тешките реформи наложени со рамковниот договор и дадоа на Македонија сила да се насочи кон процесот на интеграција во ЕУ и НАТО.
Првата земја од Западен Балкан потпиша Договор за стабилизација и асоцијација со ЕУ, неодамна ги предаде одговорите на прашалникот на Европската Комисија (ЕК).
Се очекува ЕК да даде официјално мислење, или авис, во есен.
Ако е потврдно, ќе биде отворен патот Македонија да добие статус на кандидат за членство во декември, после што ќе следи започнување на преговори за влез.
Експертите се согласуваат дека Македонија е на пат да стане успешна приказна за Западен Балкан.
Брус Џексон, директор на проект за демократијата во транзиција, невладина организација со седиште во САД, кон крајот на март изјави за грчката ТВ мрежа Мега дека неговата организација очекува Скопје да добие покана за членство во НАТО во 2006-та година.
„Минатата година беше многу успешна за Македонија“, рече тој.
„Таа постигна значително поголем напредок во споредба со другите земји од Западен Балкан во однос на преговорите со ЕУ, и е рангирана веднаш по Хрватска“.
Македонија има потенцијал да стане една од најпросперитетните земји во Европа, рече поранешниот американски амбасадор Лоренс Батлер пред да замине да ги извршува своите нови обврски во Босна и Херцеговина.
Тој, исто така, изрази верување дека земјата наскоро ќе биде поканета да се приклучи кон НАТО.
Во исто време, тој побара од владата да се однесува одговорно и да одговори на потребите на граѓаните.
Орсалиа Каланцопулос, директор и регионален координатор на Светската Банка за Југоисточна Европа и Средна Азија, исто така, даде позитивна оценка.
„Македонија е светла точка на Балканот и многу сме среќни поради тоа како земјата напредува на патот кон ЕУ.
Македонија има реални шанси да напредува брзо во поглед на економијата.
Макроекономските перформанси, како, на пример, ниската инфлација, се значаен впечаток за земјата да привлече капитал, но реформите во судството се неопходни“, рече таа во февруари.
Можеби најохрабрувачки знак е тоа што Македонија истраи во спроведување на реформите и покрај предизвиците и политичкиот немир.
Противниците на законите за новата територијална организација наложени со Рамковниот договор организираа референдум кој, доколку успееше можеше да го запре или да го забави прогресот на земјата кон интеграција.
И покрај вжештената реторика околу тоа прашање, граѓаните останаа смирени и референдумот не успеа.
Две влади беа на власт од потпишувањето на договорот, а институциите во земјата покажаа капацитет да ги ублажат промените и нестабилноста кои ја придружуваат политичката промена.
Неодамна, властите успешно го завршија честопати тешкиот процес на одговарање на Прашалникот на ЕУ - работа која бара значителна координираност меѓу различните агенции и вклучениот кадар.
Во еден коментар објавен од Институтот за воено и мировно известување, Шеќеринска вели дека зелено светло од ЕК ќе покаже дека напорната работа и посветеност на реформите ја прават интеграцијата во клучните западни институциии реална можност, дури и за балканските земји кои искусија етнички конфликт.
„Доколку Македонија биде заслужено наградена за нејзините напори за влез во ЕУ/НАТО, таа може да послужи како позитивен пример за регионот“, рече Шеќеринска.
Покрај тоа, велат аналитичарите, прогресот на Македонија е знак дека мултикултурализмот може да успее на Блаканот, овозможувајќи различните етнички групи да живеат и работат заедно со толеранција и разбирање.
