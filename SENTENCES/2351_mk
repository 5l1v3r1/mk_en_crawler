02/06/2005
Од Антонио Прленда за Southeast European Times во Сараево – 02/06/05
Испратени со аплауз од највисоките државни функционери и членовите на дипломатскиот кор, војнички вод составен од трите главни етнички заедници во БиХ замина од сараевскиот аеродром во средата (1-ви јуни) за да им се придружи на коалициските сили во Ирак.
Босанската единица за отстранување на експлозивни направи (ЕОЕН) ја сочинуваат 36 професионални војници од два ентитети -- 24 од Федерацијата на БиХ и 12 од Република Српска. 
По десетдневна аклиматизација и дополнителна обука во Кувајт, тие ќе й се приклучат на инженерската единица на американската воена морнарица во Фалуџа. 
Нивната мисија ќе биде пронаоѓање и уништување на конвенционалните неексплодирани направи на одредени локации и собирање на истите.
БиХ неодамна ја направи петтата ротација од девет воени набљудувачи, како дел од операцијата на ОН за поддршка на мирот во Етиопија и Еритреа и петмина воени набљудувачи во третата ротација во рамките на мисијата на ОН во Демократската Република Конго. 
Но, ова ново распоредување на силите претставува првпат земјата -- која само пред десет години го заврши суровиот меѓуетнички конфликт -- да испрати комплетна единица во една меѓународна воена операција.
„Со оваа единица од вооружените сили на БиХ отворена е нова фаза во градењето на нашата надворешна политика, која се манифестира во нашата подготвеност за исполнување на меѓународно преземените обврски кон значителни остварувања [на патот кон] евроатланската интеграција“, рече претседавачот на Претседателството на БиХ, Борислав Паравац, во својот говор на церемонијата. 
Но, овој чекор беше критикуван од страна на опозициските партии, при што Социјалдемократската унија тврдеше дека Претседателството на БиХ не се консултирало со Парламентот пред да одлучи за испраќање на војниците во воената зона.
Началникот на Генералштабот на вооружените сили на БиХ, генерал-полковник Сифет Поџиќ, побара од војниците да го вложат својот максимум во извршувањето на мисија „каде што не смее да има грешки“. 
Тој, исто така, им рече да го почитуваат ирачкиот народ и своите колеги-војници од коалицијата од 26 земји.
Експертите избрани за мисијата се професионални војници со борбено искуство кои волонтираат и кои поминаа петмесечна специјална обука. 
Просечната возраст е 35 години, а помеѓу нив има и една жена, која е воен лекар. 
Првиот контингент на ЕОЕН ќе остане шест месеци во Ирак, додека вториот контингент се подготвува за распоредување.
