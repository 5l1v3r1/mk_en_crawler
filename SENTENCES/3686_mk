31/07/2007
(Гардијан, Заман - 31/07/07;
Ројтерс, АФП, Вашингтон пост, Стратфор, Њу Анатолијан - 30/07/07)
Пентагон во понеделникот (30-ти јули) рече дека тесно соработува со Анкара на решавање на проблемот со сепаратистичката Курдистанска работничка партија (ПКК), која ги користи базите во северен Ирак како појдовна точка за терористичките напади во Турција.
„Знаеме дека ПКК е сериозен проблем, и тесно соработуваме со ирачката влада и турската влада на решавањето на истиот“, изјави американскиот заменик помошник секретар за одбрана, за јавните работи, Брајан Вајтмен, за новинарите.
Составена претежно од турски Курди, целта на ПКК е создавање независна курдска држава, која ќе ги опфаќа југоисточна Турција, североисточен Ирак, североисточна Сирија и северозападен Иран.
Во 1984 година ПКК започна вооружена кампања за самоуправа во турскиот југоисточен дел во кој доминираат Курдите, која траеше 15 години и во која загинаа повеќе од 30.000 луѓе.
Околу 4.000 бунтовници на ПКК се верува дека нашле засолниште во северен Ирак, по крајот на нивната кампања во 1999 година.
Групата се смета за терористичка организација од страна на Турција, ЕУ и САД.
Во последниве месеци се зголемија нападите на курдските бунтовници врз цели во Турција, која како одговор го зајакна своето воено присуство долж границата со Ирак, при што 250.000 војници се вели дека се моментно стационирани во регионот.
Ескалацијата на насилството резултираше со повици за воен упад во Ирак, за справување со герилците.
На крајот од минатиот месец турскиот министер за надворешни работи, Абдула Ѓул, рече дека е подготвен детален план за прекугранична операција во Ирак, и дека Турција ќе го земе прашањето во свои раце ако САД или ирачките сили не успеат да се справат со бунтовниците.
„Плановите на војската се разработени до најситни детали“, Ројтерс ја цитираше изјавата на министерот за турскиот весник Радикал во интервјуто од 29-ти јуни.
„Владата ги знае овие планови и се согласува со нив.“
И покрај повиците на американските претставници кон Анкара за избегнување вакви чекори, само два дена пред парламентарните избори на 22-ри јули во Турција, премиерот Реџеп Тајип Ердоган се закани со прекугранична операција во Ирак против Курдите.
Аналитичарите во Стратфор, приватна агенција за безбедносно-разузнавачки прогнози, во понеделникот посочија дека Партијата на правдата и развојот (АКП) најверојатно нема да одобри ваква една операција до претседателските избори во земјата, кои се очекува да се одржат следниот месец.
Ѓул се очекува да се кандидира за местото.
Ако победи, Стратфор вели дека „АКП ќе има дури и посилна иницијатива да удри на ПКК, за да ја неутрализира секоја евентуална контрареакција“.
