23/03/2005
(АП, Ројтерс, ВОА, Дојче веле - 22/03/05)
Владата на српскиот ентитет на Босна и Херцеговина (БиХ) во вторникот (22-ри март) започна кампања со која бара народот да помогне во пронаоѓањето на осомничените барани од страна на Меѓународниот кривичен трибунал за поранешна Југославија (МКТЈ).
Властите на Република Српска (РС) им се обраќаат на босанските Срби со ваков апел првпат по крајот на конфликтот во БиХ од периодот 1992-1995 година.
Кампањата „Ние или тие“ се состои од видео спот со ликовите на обвинетите кои сé уште се наоѓаат на слобода.
Спотот започнува со поранешниот водач на босанските Срби, Радован Караџиќ, и неговиот воен командант Ратко Младиќ, двајцата обвинети од страна на МКТЈ во 1995 година.
Потоа следат седум други обвинети.
„Или тие одат во Хаг или ние одиме по ѓаволите“, вели нараторот, потсетувајќи ги граѓаните дека напредокот на БиХ кон членството во ЕУ и во НАТО ќе остане блокиран сé додека осомничените се наоѓаат на слобода.
Спотот ќе се прикажува на трите најпопуларни телевизиски канали во РС.
Исто така, ќе биде прикажана и листа на бегалци од МКТЈ на билборди низ целиот ентитет, заедно со телефонски број на кој може да се дадат информации.
Неапсењето и непредавањето на обвинетите на Хашкиот трибунал од страна на властите на РС земјата на двапати ја чинеа покана за пристап во програмата на НАТО Партнерство за мир (ПзМ), прв чекор кон евентуалното членство во Алијансата.
За апликацијата на БиХ за пристап во ПзМ, најверојатно, ќе се разговара за време на состанокот со министрите за надворешни работи на НАТО во Вилниус, Литванија, на 20-ти април.
Според еден извештај на АП, трето одбивање би можело да значи крај за шансите на БиХ за пристап во програмата.
Изразувајќи ја поддршката на својата земја за кандидатурата на БиХ за членство во НАТО, германскиот министер за одбрана, Питер Страк, во понеделникот ги потсети властите во Сараево дека целосната соработка со МКТЈ и понатаму претставува клучен услов.
По разговорите со министерот за одбрана на БиХ, Никола Радовановиќ, Страк истакна дека предавањето на некои од главните обвинети од страна на Трибуналот, особено на Младиќ, би „ги зголемило во голема мерка“ шансите на земјата за членство во ПзМ.
Комесарот за проширување на ЕУ, Оли Рен, во понеделникот му рече на премиерот на БиХ, Аднан Терзиќ, дека Брисел би издал позитивна оценка за подготвеноста на неговата земја за пристап до крајот на мај, отворајќи го патот за започнување на разговорите за Договорот за стабилизација и асоцијација подоцна оваа година.
Сепак, за да се случи тоа, БиХ дотогаш мора да покаже значителен напредок во исполнувањето на условите на Унијата, рече Рен.
