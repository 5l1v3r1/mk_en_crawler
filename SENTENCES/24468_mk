11/06/2009
САРАЕВО, Босна и Херцеговина (БиХ) -- Во средата вечер (10-ти јуни) на Федералната телевизија на БиХ (ФТВ) беше прикажана ексклузивна снимка на која се гледа дека поранешниот армиски командант на босанските Срби Ратко Младиќ се крие на очиглед на сите во Србија.
На аматерската снимка се гледа бегалецот обвинет за воени злосторства во српски воени објекти и како ужива во ресторани и на семејни прослави во Белград, вклучително и на свадбата на својот син, во текот на изминатите десет години.
На некои снимки дури се гледа Младиќ во придружба на други осомничени за воени злосторства, како Момчило Перишиќ, Здравко Толимир и Манојло Миловановиќ.
Најновата снимка, наводно, била снимена во ски-центар на крајот на минатата година, кога Белград сé уште тврдеше дека не знае каде се наоѓа Младиќ.
Расим Љајиќ, претседателот на српскиот национален совет за врски со Хашкиот трибунал, рече дека „е просто невозможно“ снимката да е од 2008 година.
„Тоа се најверојатно постари снимки, пред 2000 година или нешто по 2000 година“, изјави тој за српската РТС ТВ.
Членот на претседателството на БиХ Жељко Комшиќ ги повика српските власти да престанат да зборуваат дека не знаат каде се наоѓа Младиќ, и да престанат „да се преправаат“ дека трагаат по него.
Тој е во бегство од 1995 година, набргу откако обвинителите на ОН го издадоа првото обвинение против него, во кое го обвинуваат за редица воени злосторства извршени за време на конфликтот во периодот 1992-1995 година во БиХ.
(ББС - 11/06/09;
Pincom.info, Дневни аваз, Вечерњи лист, Јутарњи лист, Б92 - 10/06/09)
