16/10/2008
(Ројтерс, АФП, АП, ДПА, ХИНА, Б92 - 15/10/08;
Канцеларија на високиот претставник -- 10/10/08 - 15/10/08)
Високиот претставник Мирослав Лајчак во средата (15-ти октомври) истакна дека постоењето и статусот на ентитетите во Босна и Херцеговина (БиХ) ја уживаат уставната заштита на земјата и ниту една страна не може да ги промени еднострано.
Тој реагираше на заклучоците усвоени од страна на парламентот на Република Српска (РС) и потврдувањето на неговата поддршка за одлуката што за првпат беше усвоена во февруари:
дека ентитетот на босанските Срби „има право да спроведе референдум за преиспитување на неговиот статус“ ако повеќето земји на ЕУ го признаат Косово.
„Суверенитетот претставува атрибут на државите;
значи и на Босна и Херцеговина“, рече Лајчак минатата недела.
„Република Српска е ентитет, а не држава во држава, точка.“
Парламентот на РС во средата побара владата на РС да ги разгледа сите минати предавања на надлежностите од властите на ентитетот на властите на државно ниво.
Пратениците, исто така, предупредија дека не може да се продолжи со пренесувања од ваков вид без претходна согласност на парламентот.
Покрај ова, тие сакаат трансформирање на Канцеларијата на високиот претставник Лајчак во канцеларија на специјалниот претставник на ЕУ.
Вонредна седница на парламентот на РС беше свикана откако бошњачкиот член на трипартитното претседателство на земјата минатиот месец говореше пред Генералното собрание на ЕУ.
Харис Силајџиќ рече дека РС е „создадена со геноцид“ во БиХ и дека ОН „треба да ги поправат своите грешки направени за време на војната“.
Критикувајќи ги овие коментари, парламентот го повика Небојша Радмановиќ, членот на претседателството од босанските Срби, да се погрижи за тоа Силајџиќ да не говори во име на БиХ повторно без претходна согласност од двајцата други членови на претседателството.
Во последниве месеци западните дипломати постојано ги повикуваат политичарите во БиХ да престанат со нивното оспорување на Дејтонскиот мировен договор и, наместо тоа, да се фокусираат на придвижувањето на земјата напред по нејзиниот пат до интеграцијата во ЕУ.
Јавноста на БиХ „мора да сфати дека националистичките политичари го блокираат нивниот пат кон ЕУ“, изјави Лајчак за германскиот политички неделник Дер Шпигел во понеделникот.
Запрашан дали може да спречи евентуален референдум за независност во РС, словачкиот диломат рече дека референдумот би ја преминал „црвената линија“ што ја постави меѓународната заедница.
„Покрај тоа, Република Српска нема да може економски да преживее како независна држава“, додаде Лајчак.
Предупредувајќи дека може да побара од претставниците на неговиот Сојуз на независните социјалдемократи да ја напуштат централната власт и парламентот, премиерот на РС Милорад Додик „се закани дека ќе ја уништи БиХ на лесен и законски начин“, забележа Лајчак.
„Како резултат на тоа, парламентот ќе биде парализиран, нема да има влада и нема да постои Босна и Херцеговина“, рече тој.
„Нема Босна без Срби.“
