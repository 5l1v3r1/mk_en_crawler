06/12/2006

Шестата Сараевска модна недела „Ком трејд“ се одржа во Босна и Херцеговинa (БиХ) под слоганот „Мода без граници“. 
Програмата ги вклучуваше најновите колекции на водечките фигури во босанската модна индустрија, како и француските, бугарските, српските и малезиските дизајнери. 
Меѓу најуспешните ревии беше и колекцијата „Никола Тесла“, на познатата скулпторка и дизајнерка Оља Ивањицки.
***
Бугарскатa одбојкарска репрезентација го освои бронзениот медал на Светското првенство во одбојка за мажи во Јапонија, поразувајќи ја Србија во полуфиналето во неделата (3-ти декември). 
Бугарите победија на натпреварот -- 22:25, 25:23, 25:23, 25:23 -- и го освоија третото место во целокупниот пласман.
***
Италијанскиот романсиер и филозоф Умберто Еко -- со својот пријател, писателот Клаудио Магрис -- се појави изминатиот викенд како специјален гостин на литературната работилница за време на 12-тото издание на Истарскиот саем на книгата, во Пула, Хрватскa. 
Eко се сретна со обожавателите и новинарите на настанот насловен како „Доручек со Авторот“.
***
Филмот на  хрватскиот режисер Арсен Антон Остојиќ „Таа прекрасна сплитска ноќ“ го освои гран прито на деветтиот Медитерански филмски фестивал во Брисел. 
Наградата вклучува грант од 5.000 евра од белгиската влада, наменет за покривање на трошоците за дистрибуција на филмот во Белгија. 
Во рамките на програмата се натпреваруваа вкупно 11 наслови од десет земји.
***
Мултимедијална уметничка изложба на национални музички инструменти од Хрватскa беше отворена во Музејот на Maкедонијa во Скопје, во вторникот (5-ти декември). 
Настанот, насловен како „Хрватските национални инструменти во времето и просторот“ ја организираа хрватската и македонската влада и Здружението на Хрвати во Македонија.
***
„Се викам Црвена“ на турскиот писател и добитник на Нобеловата награда, Орхан Памук, беше прогласен за Роман на годината во Кина. 
Уредници на водечките кинески публикации гласаа за делото на Памук за време на специјалниот собир во Шенжен минатата недела, бирајќи помеѓу десет наслови, меѓу кои и шест кинески.
(Разни извори -- 29/11/06-06/12/06)
