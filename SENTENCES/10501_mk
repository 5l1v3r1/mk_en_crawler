18/10/2004
АТИНА, Грција -- Министерот за надворешни работи Петрос Моливјатис во интервјуто објавено во неделата (17-ти октомври) рече дека постои национален консензус во неговата земја во врска со кандидатурата на Турција за членство во ЕУ.
Тој рече дека Анкара не треба да биде одбиена и дека како членка таа ќе биде „позитивна сила за мир, стабилност и благосостојба“ на Балканот.
Моливјатис додаде дека владејачката партија Нова демократија и опозицските социјалисти се согласиле заеднички да й помогнат на Турција да влезе во ЕУ.
Во другите вести, доцна во саботата во Атина анархисти фрлија запаливи бомби врз две банки и една зграда на Министерството за внатрешни работи, при што е предизвикана штета, но нема жртви.
Сé уште никој не е уапсен во врска со овој инцидент.
Исто така, во текот на изминатиов викенд грчката полиција уапси тројца Бугари кои, наводно, илегално внеле една бремена Бугарка во земјата и планирале да го продадат нејзиното бебе.
Двајцата мажи и една жена ја однеле тинејџерката во еден стан, каде што ја држеле против нејзината волја, чекајќи да се роди детето.
Таа избегала во саботата и го пријавила случајот во полиција.
Во меѓувреме, грчката погранична стража спаси 34 илегални имигранти, меѓу кои и три жени и шест деца, од брод кој тонел во близина на островот Лерос.
Групата Иранци и Авганистанци пловела од соседна Турција.
(AФП, ББС, АП - 17/10/04)
