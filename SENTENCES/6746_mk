03/10/2011
Енди Дабилис за Southeast European Times во Атина -- 03.10.11
За Ирене Агелету (17), најлош дел од одењето во средното училиште во атинското предградие Перистери е мислата дека ќе седи во депресивна, со графити обележана зграда, која личи на напуштена касарна, без мапи, часовници или боја.
Учениците сега се лути бидејќи учебниците доцнат, не поради мерките на штедење во скоро банкротираната држава, туку поради бирократскиот хаос поради кој државните печатарски работи се одвиваат забрзано за да се стигне.
На професорите им беше кажано да им дадат на учениците дивидија и да направат фотокопии, иако тие се жалеа дека тоа ќе биде поскапо отколку печатењето на книгите, и дека нивните фотокопири се честопати расипани.
Ваквата неефикасност ги вознемирува учениците, како и зградите што се под сите стандарди, и просториите празни колку и државната каса.
„Замислете.
Го правам ова 12 години.
Многу ме вознемирува и можете да замислете колку е ужасно кога ќе се разбудам наутро и ќе помислам дека треба да одам во тоа ...
место [училиште]“, рече Агелету за SETimes.
Една недела по почетокот на учебната година, учениците во нејзиното училиште ја зазедоа зградата во знак на протест и заклучија за професорите да не можат да влезат, тактика што беше повторена и во други училишта.
Додека Грција се снаоѓа со серијата заеми од пакетот за спас во висина од 110 милијарди евра од тројката ЕУ-ММФ-Европската централна банка, училиштата наеднаш станаа симбол на она што не е во ред во една земја банкротирана и скршена:
16 отсто невработеност, скоро 10 отсто дефицит, додека 70 отсто од младите Грци велат дека ќе ја напуштат земјата и ќе одат во други земји за нов живот.
Портпаролот на Министерството за образование, Јанис Мастроѓорѓио, изјави за SETimes:
„Книгите ќе бидат предадени до средината на октомври.
Секогаш има мало доцнење поради грчката бирократија“.
Тој рече дека училиштата во оддалечените области и островите добиле поголем дел од книгите.
Министерството го обвини за доцнењето грчкиот Врховен административен суд, за кој вели дека му требало 49 дена повеќе од дозволеното да го одобри купувањето на хартијата.
Мастроѓорѓио рече:
„Се обидовме да воведеме дигитално училиште, усвојувајќи нова технологија“, како што е користењето дивидија.
Но, додаде тој, „Рековме дека фотокопиите се едно решение“, и дека министерството, во недостаток на готовина, некако ќе најде пари.
Претседателот на Здружението на наставници во основните училишта, Комнинос Мантас, изјави за весникот Катимерини дека наставниците се подготвуваат за „најлошата учебна година во историјата на Грција“ и дека тој не им верува на владините распореди.
„Нема шанси да имаме учебници пред Божиќ“, додаде тој.
Литса Браила, која предава грчки јазик 29 години, изјави за SETimes дека се држи храбро, иако многу професори стравуваат дека може да завршат во владината резерва на работна сила, кои се истерани од работа со 60 отсто од платата во период од една година, а потоа се отпуштаат.
„Би сакала да биде подобро.
Без учебници е очајно“, рече таа.
Како предава?
„Мораме да го користиме нашето искуство и знаење“, рече таа, брзо додавајќи „и фотокопиите“.
Агелету, матурантка, вели дека веројатно ќе оди на универзитет надвор од Грција да учи криминологија.
„Знам дека е лошо ако сите заминеме бидејќи никој нема да биде тука, но ние не сакаме да останеме“, рече таа.
„Секаде е подобро од тука.“
