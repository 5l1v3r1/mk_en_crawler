25/09/2006
Од Гелу Трандафир за Southeast European Times во Букурешт – 25/09/06
Долго игнорираниот регион на Црното Море наскоро ќе стане важен за безбедноста на западните општества. 
Со планираниот влез на Романија и Бугарија во ЕУ идната година, околу 500 км од крајбрежната линија на Црното Море наскоро ќе станат дел од новата источна граница на блокот. 
Покрај тоа, во последниве години, Романија предупредува на заканите кои произлегуваат од голем број замрзнати конфликти во регионот: Транснистрија, Абхазија, Јужна Осетија и Нагорно-Карабак.
„Регионот на Црното Море стана подрачје за недозволена трговија со луѓе, дрога и оружје“, предупреди претседателот Башеску. 
Тоа е стратешки регион, поврзувајќи ја југоисточна Европа со богатиот со енергија Транскаукасус, а исто така и регион кој носи важни безбедносни предизвици.
И покрај тоа што Црното Море е избрано да стане новата источна поморска граница, се чини дека Унијата не е целосно свесна за овој факт, признава поранешниот британски амбасадор во Романија Квинтон Квајл. 
„Тоа е регион кој ние го занемаруваме на сопствен ризик“, рече тој неодамна, додавајќи дека „околу 80 отсто од хероинот на улиците во Лондон се носи преку регионот на Црното Море“.
Заедно со НАТО сојузниците, како и со другите клучни земји како Русија и Украина, Романија ја прифати мисијата да изгради доверба и да ја зголеми безбедноста во регионот. 
Минатата година, Романија го презеде ротирачкото претседателство на БЛЕКСИФОР, Група за поморска соработка на Црно Море. 
Покрај тоа, оваа земја сега е во процес на преструктуирање на својата морнарица со цел да создаде една “повеќенаменска воена сила“ -- односно, сила која ќе може да се соочи со различни мисии користејќи релативно мал број средства и кадар.
„Создавањето на една воена сила способна да спроведе различни мисии е превентивен фактор. 
Концептот на “бранење на боите на својата земја“ , исто така, функционира тука“, вели Петру Хангану, командант во романската морнарица. 
Најсилна опрема на морнарицата се двете фрегати, „Крал Фердинанд“ и „Кралицата Мери“, набавени од Велика Британија во 2003-та година.
„Имавме и сеуште имаме опрема произведена на исток, која не беше во склад со стандардите на НАТО“, вели Хангану, објаснувајќи ја причината за набавката. 
„Овие две фрегати можат да дејствуваат во соработка со силите на НАТО, бидејќи и порано се користени од страна на силите на НАТО. 
За соработка со сојузниците неопходни се квалитетни средства кои овозможуваат заедничко дејствување.“
Во 2005-та година, фрегатата „Крал Фердинанд“ два месеци беше дел од операцијата на НАТО „Активен обид“ во Средоземно Море. 
Фрегатата „Кралицата Мери“ ќе го следи овој пример кон крајот од годинава. 
Со модернизација на овие две фрегати, кои се направени во 80-тите, романската морнарица ќе биде подготвена да делува во сите три средини -- под вода, на површина и во воздух. 
Фрегатите се опишани како подготвени за „подводна борба, воздушна одбрана, електронски надзор, морска и копнена артилериска одбрана, како и за хуманитарни и мисии за пронаоѓање и спасување.
За една година, и двете фрегати ќе имаат сопствен хеликоптер. 
Осум поморски офицери веќе ги завршија курсевите за обука за летање и се подготвени да ги пилотираат хеликоптерите.
Офицерите од романската морнарица, исто така, со гордост зборуваат за нивната нуркачка единица. 
Во текот на една неодамнешна мултинационална вежба, романските нуркачи беа прогласени за дел од силите за брза интервенција на НАТО.
Процесот на модернизација и стекнување на нов потенцијал -- кој опфаќа и набавка на четири нови корвети -- е многу скап. 
Сепак, како што велат претставници на морнарицата, оваа инвестиција вреди.
„Мора да ги земеме предвид обврските на нашата земја кон НАТО, но и општата ситуација во регионот“, вели Хангану. 
„Замрзнатите конфликти би можеле да влијаат врз општата ситуација -- на пример, Транснистрија е близу. 
Тука се наоѓа една граница на НАТО и ЕУ и наша мисија е да ја зајакнеме оваа граница“.
Деновиве, поморските офицери имаат уште една причина за да се гордеат. 
Новиот началник на штабот на романската армија, Вицеадмиралот Ѓорѓе Марин, е од морнарицата. 
Церемонијата по повод неговото назначување се случи на 13 септември. 
За време на церемонијата, Марин рече дека неговата нова функција е „знак на признавање“ на напорите на поморските сили да ги имплементираат програмите и да го модернизираат овој род од војската.
