27/02/2013
Младен Драгојловиќ за Southeast European Times во Бања Лука -- 27.02.13
На првиот бизнис форум на Босна и Херцеговина (БиХ) и Азербејџан учествуваа десетици бизнис претставници, кои побараа интерес за инвестирање или соработка со потенцијалните азербејџански партнери.
Форумот, кој се одржа во Бања Лука, привлече повеќе од 20 претставници на азербејџански претпријатија заинтересирани за инвестирање или соработка со потенцијалните партнери од БиХ.
„Имаме значителни финансиски ресурси и интерес за инвестирање во различни држави, вклучително и БиХ. 
Заинтересирани сме за инвестирање во енергетскиот сектор, земјоделството и туризмот“, изјави за новинарите Муамед Мусајев, претседател на азербејџанската конфедерација на претприемачи.
Руфат Мамадов, претседател на фондот за развој и инвестиции во Азербејџан, рече дека азербејџанските претпријатија почнаа да инвестираат во други држави во изминатите неколку години.
„Нашите инвеститори покажаа голем интерес за Балканот, главно во земјоделството, прехранбената индустрија, енергетскиот сектор, градежната индустрија, но не само тоа. 
Форумот треба да покаже во кои други области може да инвестираат двете страни“, рече Мамадов.
Тој додаде дека во следните неколку месеци ќе бидат разгледани сите понуди и дека тие очекуваат потпишани договори, имајќи ја предвид сложеноста на меѓународната трговија.
„Пред неколку години азербејџанските претпријатија инвестираа во други држави, прво во соседните држави, а потоа во Источна Европа -- Србија, Романија, Хрватска -- и ние сме сé уште присутни на тие пазари. 
Се надеваме дека БиХ наскоро ќе се приклучи на листата“, рече Мамадов.
„Ќе биде добро да се искористат азербејџанските бизнис понуди, а тоа може да се направи како соработка со нашите претпријатија или преку нивни независни инвестиции во различни проекти“, рече заSETimesБорко Ѓуриќ, претседател на Стопанската комора на РС.
„Азербејџанските инвеститори имаат интерес за инвестирање во туризмот, особено во изградбата на хотели. 
Тие, исто така, се заинтересирани за инвестирање во дрвната индустрија. 
Пред овој форум нивната делегација посети неколку претпријатија за да види што се нуди“, рече Ѓуриќ.
Азербејџанскиот министер за економски развој Сахин Мустафиев ја предводеше делегацијата и одржа неколку состаноци со властите во РС, вклучително и со претседателот Милорад Додик и премиерот Александар Џомбиќ.
