31/10/2006
Од Берта Фониќи за Southeast European Times во Приштина – 31/10/06
Повеќе од 90 отсто од косовските Срби учествуваа на референдумот за новиот српски устав. 
Многумина сметаат дека гласањето беше потврда за српската сувереност над Косово, иако меѓународните претставници рекоа дека уставот нема да влијае на процесот на одредување на статусот.
„Гласам бидејќи Косово беше и ќе биде дел од Србија“, рече Љубица Ѓурѓиќ за Southeast European Times. 
„Тоа е нашата желба и нека биде така.“
Етничките Албанци, кои се за независност, се големо мнозинство од косовското население. 
Сепак, оваа гласачка од косовските Срби се противи на какви било планови за поделба.
Нејзиниот сопруг, Милорад, се согласува. 
„Никогаш нема да гласам за незвисност на Косово, туку само за негово останување под српска власт.“
Водачот на косовските Срби, Оливер Ивановиќ, изјави за Southeast European Times дека референдумот е многу важен, бидејќи со него Србите го потврдуваат својот став дека Косово е дел од Србија. 
„Апелирам до сите косовски Срби да гласаат“, вели тој. 
Албанците, кои со години ги бојкотираат изборите што се одржуваат под српско покровителство, беа исклучени од референдумот изминатиот викенд.
За време на разговорите со посредништво на ОН оваа година, Србија инсистираше на тоа дека највеќе што би прифатила е „суштинска автономија“. 
Но, косовските Албанци отфрлија каков било договор со кој покраината би останала под српска контрола.
Косовските водачи велат дека не е важно што Србија има напишано во својот устав. 
„Наскоро ние ќе имаме свој сопствен устав“, вели косовскиот претседател Фатмир Сејдиу. 
„За нас, единствено важен е процесот на [претставникот на ОН Марти] Aхтисари.“
„Иднината на српските граѓани во Косово е и ќе биде во Косово“, рече премиерот Агим Чеку, повикувајќи ги косовските граѓани да помогнат во придвижувањето на процесот на статусот напред.
На тој процес нема да влијае референдумот за уставот во Србија, рече шефот на УНМИК, Јоаким Рикер. 
Двата процеса се одделни и неповрзани, додаде тој.
„Ставот на УНМИК во врска со српскиот референдум е дека истиот нема да влијае на сегашниот или идниот статус на Косово“, рече тој.
