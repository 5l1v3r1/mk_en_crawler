14/03/2007
БЕЛГРАД, Србија -- Специјалниот обвинител за организиран криминал во земјата, во вторникот (13-ти март) објави дека двајца помошници на Слободан Милошевиќ се обвинети за проневера и присвојување на милиони долари државни пари. 
Михаљ Кертес, директорот на царината во времето на Милошевиќ и Јован Зебиќ, висок владин функционер, наводно, префрлиле огромни суми пари на десетици сметки во Кипар и на други места надвор од земјата, на почетокот од 1990-тите, кога Југославија беше под санкции на ОН. 
Милошевиќ, кој почина минатата година, и неговиот поранешен заменик, Никола Шаиновиќ, кому му се суди за воени злосторства во Хаг, беа наведени во обвинението како водачи на синџирот на заговор. 
Сега засега нема планови за кривично гонење на Шаиновиќ.
Исто така во вторникот, повторното судење на 16 поранешни српски паравојници, обвинети во врска со случајот на воени злосторства кај Овчара, започна во Белградскиот регионален суд. 
Тие се обвинети за масакрот во 1991 година на околу 200 хрватски воени затвореници по нивното фаќање во Вуковар. 
Со исклучок на двајца, сите беа осудени во нивното првично судење минатата година, но српскиот Врховен суд нареди повторување на судскиот процес. 
(Блиц, Данас - 14/03/07; АП, Бета, Б92, Фонет, РТС - 13/03/07)
