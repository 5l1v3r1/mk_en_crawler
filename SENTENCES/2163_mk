15/02/2005
(Ксинхуа - 15/02/05;
Ројтерс, АФП, ХИНА, Хрватски информативен центар - 14/02/05)
Хрватскиот премиер Иво Санадер во понеделникот (14-ти февруари) ја објави одлуката на владејачката Хрватска демократска заедница (ХДЗ) за структурни и персонални промени во владата.
Се очекува предложените промени да стапат на сила во текот на оваа недела, во очекување на нивното одобрување во Парламентот.
Со цел да се рационализираат активностите поврзани со надворешните работи и да се избегне „повторување на работата“ сегашното Министерство за надворешни работи и Министерството за интеграција во ЕУ ќе се спојат, рече Санадер.
Актуелната министерка за европска интеграција и шеф на преговарачкиот тим на ЕУ, Колинда Грабар-Китаровиќ, во понеделникот беше назначена за нова министерка за надворешни работи на земјата.
Таа ќе го замени Миомир Жужул, кој неодамна поднесе оставка поради наводите за корупција.
Според хрватската новинска агенција ХИНА, Дамир Поланца ќе биде наименуван за заменик-премиер задолжен за економскиот сектор.
Член на управниот одбор на претпријатието „Подравка“, тој ќе го наследи Андрија Хебранг, кој се повлече од функцијата од здравствени причини.
Другата функција на Хебранг - министер за здравство и социјални прашања-- ќе ја преземе Невен Љубичиќ, еден од неговите заменици.
Нацрт-законот за новото министерство за надоврешни работи, најверојатно, ќе биде усвоен в среда, како што објави претседателот на Парламентот, Владимир Шекс, кој е и висок член на ХДЗ.
Пратениците треба да дискутираат за предлозите за новите министри следниот ден, изјави тој за новинарите во понеделникот.
Промените се случуваат на околу еден месец пред закажаниот почеток на хрватските разговори за пристапување со ЕУ на 17-ти март.
Брисел јасно предочи дека започнувањето на разговорите зависи од целосната соработка на Хрватска со Меѓународниот кривичен трибунал за поранешна Југославија (МКТЈ) и особено од апсењето и предавањето на Анте Готовина, генералот во бегство.
Тој се соочува со обвиненија што произлегуваат од неговата наводна улога во воените злосторства извршени за време на конфликтот 1991-1995 година во Хрватска, вклучувајќи ги и убиствата на најмалку 150 Срби од Краина.
Властите на ЕУ предупредија дека разговорите за пристапување би можеле да бидат одложени ако Готовина не се најде во Хашкиот трибунал до средината на март.
Претстојниот извештај на главната обвинителка на ОН, Карла дел Понте, до ЕУ во врска со хрватската соработка се очекува да има клучна улога во одлуката за тоа дали да се реализираат разговорите според планираното.
Дел Понте се очекува да го поднесе својот извештај на 21-ви февруари.
Хрватска неодамна ги засили своите напори за пронаоѓање и апсење на бегалецот, но и понатаму останува на ставот дека тој не е во земјата и дека не се знае каде се наоѓа.
„До 17-ти март ние сакаме да й докажеме на ЕУ дека Хрватска вложува максимални напори во врска со ова прашање“, рече Грабар-Китаровиќ за време на посетата на Братислава во понеделникот.
Претседателот Стипе Месиќ, кој в петок треба официјално да го започне својот втор мандат, повторно вети дека Готовина ќе биде фатен, ако биде пронајден.
„Двојно ги зголемивме нашите напори со цел да откриеме каде се наоѓа тој.
Ако откриеме дека е во Хрватска, тој ќе биде уапсен“, рече Месиќ.
„Ако не е тука, ние мора да имаме сигурен и уверлив доказ за тоа и преговорите нема да се одложуваат.“
