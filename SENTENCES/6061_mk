04/01/2011
Од Јустин Вела за Southeast European Times во Истанбул -- 04/01/11
Во изјавата за SETimes на цемеви или центарот на алевиската заедница кој тој го води во истанбулскиот округ Кагитане, алевискиот деде (свештеник) Зејнал Сахан рече, „Начинот на кој Сунитите го толкуваат Коранот е структурен. 
Начинот на кој ние го толкуваме е подлабок.“
Барајќи да се следи формата на исламот што била практикувана од членовите на домаќинството на пророкот Мухамед пред другите да ја „киднапираат“ религијата, Сахан рече дека Алевите се соочиле со насилна дискриминација под Отоманската империја што продолжило и по основањето на Турската Република.
Алевиската форма на исламот учи на еднаквост меѓу половите, дозволува пиење алкохол и тврди дека Господ е во секого.
Во ноември, роднините на Алевите и левичарите кои загинаа за време на ужасниот инцидент во 1978 година во градот Марас, се собраа да ја одбележат годишнината од нивната смрт. 
Според официјалните податоци, најмалку 111 луѓе беа убиени за време на масакрот извршен од сунитските муслимани и десничарските екстремисти. 
Алевите велат дека вистинската бројка е многу поголема.
Комеморацијата беше пресретната од 500 турски националистички демонстранти кои извикуваа „Нема излез од Марас“ и почнаа да се движат кон Алевите пред да бидат растерани од полицијата со солзавец, според локалните медиуми.
„Алевите во Турција се дискриминирани поради расистичката и секташката основачка идеологија на Турската Република“, рече Фермани Алтун, претседател на фондацијата Алеви Дуња Ехли-Бехт. 
„Сите институции се засновани на сунитскиот сектаријанизам, вклучително и образованието [и] политиката“.
Алевите се проценува дека бројат меѓу 15 и 20 милиони во Турција, од вкупното население од околу 75 милиони. 
Денес Алевите се позагрижени за тоа дали ќе добијат правично ниво на признавање од турската влада, отколку за насилството од остатокот на населението.
Сепак, повеќето различни алевски групи не се согласуваат околу вистинскиот начин на кој треба да се направи ова.
Некои групи бараат владата да ги признае Алевите како официјална малцинска група. 
Други велат дека владата едноставно мора да го признае алевизмот како религија и да му даде соодветен фокус во државно дозволените верски класи.
„Постојат упатувања на другите религии [во верските учебници], но не и на нашата“, рече Сахан. 
„Ако го погледнете бројот на луѓето што се Алеви во Турција, тогаш книгите треба можеби да бидат една третина за Алевите.“
Алтун верува дека е потребно да се стори повеќе. 
„Ситуацијата со Алевите во Турција сега е уште полоша отколку со малцинствата“, рече тој. 
„Малцинствата се граѓани од втор ред, но Алевите се трета класа.“
Тој рече дека признаените малцинства во Турција имаат гаранции за меѓународна поддршка, сопствени училишта и можност да изградат сопствени верски места. 
Иако организациите на Алевите имаат неофицијални соби за молитва во цемеви, па дури и приватни куќи, ним не им е дозволено да имаат официјални места каде што ќе ја практикуваат верата.
„Класифицирањето на [Aлевите] како малцинства ќе биде шанса за сите нас“, рече Алтун.
Алтун и Сахан ги негираа напорите на турската владејачка Партија на правдата и развојот (АКП) да се справи со проблемите на Алевите. 
Сахан рече дека т.н. 
„отворање кон Алевите“ на АКП, кое почна во 2007 година, заедно со серија други иницијативи, и имаше за цел понатамошна демократизација на земјата, не успеа да ги реши проблемите на Алевите.
Наместо тоа, рекоа тие, истиот беше несуштински обид за унапредување на пристапувањето на Турција во ЕУ.
„Проблемите можеа да се решат во парламентот за еден час, но не се решија“, рече тој.
Сибел (19), алевска студентка која не ја практикува религијата, рече дека не и е пријатно кога им кажува на луѓето дека е Алевка, иако никогаш не се соочила со никаква дискриминација.
„Свесна сум за дискриминацијата што се вршела во минатото“, рече таа. 
„Иако не ги знам деталите. 
Нашите дедовци биле дискриминирани. 
Тоа [за] мене е прашање на потсвеста.“
Од поголем загриженост за нејзе беше иднината на алевската култура во Турција.
„Ја знам приказната за сунитскиот ислам. 
Не знам многу за мојата култура. 
Тоа мора да се промени.“
