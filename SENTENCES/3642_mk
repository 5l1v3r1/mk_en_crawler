03/04/2007
(Заман, Њу Анатолијан - 03/04/07; ФТ, Блумберг, Тркиш прес - 02/04/07)
Официјалните податоци објавени во понеделникот (2-ри април) покажаа дека реалниот раст на БДП на Турција достигнал 6,1 отсто во 2006 година, што е далеку над предвидените 5 отсто, петта година по ред по катастрофалната финансиска криза во 2001 година.
„Кумулативната стапка на реалниот раст на БДП достигна 40 отсто во изминативе пет години, што претставува најголем скок при непрекинат раст во турската историја“, новинската агенција Блумберг го цитираше Серхан Чевик, економист во лондонски „Морган Стенли“, од известувањето до инвеститорите.
Извештајот објавен од страна на турскиот Институт за статистика во понеделникот покажа дека растот на БДП за четвртото тримесечје од минатата година изнесуваше 5,2 отсто во споредба со истиот период лани, многу повисоко од претходната проекција од 4,3 отсто за последните три месеци од 2006 година и за 0,4 отсто повеќе од растот од 4,8 отсто во третото тримесечје.
Бруто домашниот производ (БДП) на Турција -- вкупното богатство стекнато или создадено во одредена година од страна на една држава -- се зголеми за 6 отсто во 2006 година, и изнесуваше скоро 400 милијарди американски долари.
Опишувајќи го макроекономското остварување на Турција од 2001 година како „импресивно“, во изјавата на ММФ минатиот месец истото му се припишува на политичката стабилност, структурните реформи и поволните надворешни услови. 
„Особено подобрувањата на банкарската надзорна рамка, даночните реформи и приватизацијата го зајакнаа банкарскиот систем, промовирајќи ги странските директни инвестиции и зајакнувајќи ја продуктивноста.“
Потегот на Турската централна банка минатата пролет за зголемување на своите стапки на кредитирање преку ноќ за 4,25 процентни поени, на ниво од 17,5 отсто, како одговор на големиот одлив на капитал од новите пазари во мај и јуни, ги подгреаја очекувањата за стегање во втората половина од 2006 година. 
Но, тоа не се случи и економијата продолжи да расте.
„Сите очекуваа стегање во втората половина од минатата година по кризата, но тоа не се случи“, рече Чевик. 
„Постоеше значително раздвојување на финансиската несигурност и економското остварување во Турција, што е вообичаено за една нормална економија.“
Сепак, високите трошоци на позајмувањето доведоа до намалување во потрошувачката. 
По зголемувањето од 24 отсто на потрошувачките кредити во трите месеци пред зголемувањето на стапката, следеше голем пад, при што банките постигнаа раст од само 3 отсто во третото тримесечје од минатата година. 
По ова следеше раст во последното тримесечје, кога вкупните одобрени кредити на потрошувачите се зголеми за 6,5 отсто.
Фискалната дисциплина што ја спроведе владата резултираше со намалување на нето јавниот долг на 44,8 отсто од БДП во 2006 година, турскиот весник Заман го цитираше министерот за економија Али Бабаџан од прес-конференцијата во понеделникот во Анкара. 
Учеството на јавниот долг во БДП за претходната година изнесуваше 51 отсто, што претставуваше намалување во споредба со 2001 година кога учеството изнесуваше 91 отсто.
Бабаџан, исто така, истакна дека националниот приход по глава на жител е зголемен од 2.598 американски долари во 2002 година на 5.477 американски долари минатата година. 
Како резултат на значителното подобрување на дистрибуцијата на приходите, само 0,01 отсто од турското население сега живее со помалку од еден долар на ден, рече министерот.
Премиерот Реџеп Тајип Ердоган, кој е и водач на владејачката Партија на правдата и развојот (АКП) вети дека ќе го зголеми националниот приход по глава на жител на 10.000 американски долари до крајот од следниот петгодишен период.
„Сигурната и стабилна економија овозможи историски скокови во поглед на бројките во Турција“, Tркиш прес во понеделникот го цитираше Ердоган. 
„Странските инвестиции со состојба во март ја надминаа сумата од 10 милијарди американски долари , што покажува дека Турција стана ветувачка економија не само за домашните инвеститори, туку и за меѓународните, кои веруваат во стабилноста и жилавоста на економијата.“
Тој го изјави ова пред претседателските избори во земјата во мај. 
Ердоган, според широкото очекување, ќе се кандидира за местото, за кое се гласа во парламентот. 
Ако победи на изборите, тој ќе мора да поднесе оставка од претседателското место во АКП, што може негативно да влијае на шансите на партијата на парламентарните избори во ноември.
АКП победи со огромно мнозинство на парламентарните избори во ноември 2002 година, што й овозможи на партијата да управува со земјата самостојно во изминатите скоро пет години. 
Истата победата ја припишува на воведувањето на ерата на политичка стабилност.
