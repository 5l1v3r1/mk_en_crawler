10/10/2011
Билјана Лајмановска за Southeast European Times во Скопјe -- 10.10.11
Повремените блокади на грчко-македонската граница од страна на Грците незадоволни од политичко-економската ситуација во нивната земја предизвикуваат значителни загуби за македонските претприемачи.
Минатиот месец грчките цариници штрајкуваа трипати, предизвикувајќи целосен прекин на товарниот сообраќај. 
Скоро 80 отсто од камионите кои стојат на двете страни од границата имаат македонски регистарски таблички.
Македонските транспортни претпријатија ја проценуваат својата загуба на скоро 2,5 милиони евра во последното тримесечје. 
Буквално сите претпријатија се принудени да се вклучат во такви ризици и да ги одложат нарачките однапред на веста за затворање на границите.
„Практично се соочуваме со тивок штрајк цело лето. 
Грците едноставно не сакаат да работат и оставаат само една коловозна лента за камиони, иако бројот на камионите што доаѓаат од Македонија е огромен“, рече за SETimes претставничката на Асоцијацијата на независни синдикати на камионските транспортери, Билјана Муратовска.
Таа објасни дека дури и кога Грците не штрајкуваат, времето на чекање е меѓу 12 и 14 часа, што резултира со километарски редици камиони.
Но, македонските индустриски гиганти -- Миталстил, Макстил, Фени, Усје и други -- се оние што трпат најголеми загуби, бидејќи нивното производство е врзано со увозот на материјали што се транспортираат низ Грција.
Вицепремиерот Владимир Пешевски предупреди дека Македонија ќе упати протестна нота до Грција, поради штетите што им се нанесени на нејзините претпријатија.
Во меѓувреме, претставници на Министерството за надворешни работи велат дека нивните дипломати во Грција посветуваат значително време и средства во заштитата на македонските бизнис интереси.
„Околу 90 отсто од работата на македонскиот конзулат е посветена на решавањето на проблемите со кои нашите бизнисмени се соочуваат на грчката граница и на грчката територија“, рече за SETimes портпаролот на министерството, Борче Стамов.
Но, за разлика од затегнатите политички односи, како резултат на разликите околу името на Македонија, економиите на двете земји се врзани една со друга и мора да соработуваат, додаде Стамов.
Некои транспортери велат дека го претпочитаат патот на помал отпор, со оглед на тоа што Солун е најблиско и најевтино пристаниште.
„Нашата трговија зависи од пристаништето во Солун, така што ние не преземаме никакви мерки. 
Покрај тоа, Грците имаат тенденција да протестираат и ние сме навикнати на нивното однесување“, рече за SETimes директорот на операции во Фершпед, Зоран Арнаудов.
„Прекините на грчката граница не му носат никому ништо добро, вклучително и на Грците“, рече за SETimes претседателот на Бизнис конфедерацијата на Македонија (БКМ) во Битола, Јове Брглевски.
Мотивирани од грчката криза, тенденцијата на десетици илјадници грчки претпријатија е да соработуваат повеќе со македонските партнери, рече Брглевски. 
„Овие блокади и доцнења на граничните премини се слаб одраз на таа тенденција.“
Но, некои македонски претпријатија бараат владата да побара механизми за поправање на штетата или алтернативни правци за трговијата.
„[Но, барањето] алтернативни пристаништа значи дополнителни трошоци. 
Инфраструктурата што води до нив е лоша, и нивниот влез и можноста да примат поголеми бродови, исто така не се добри. 
Ова дополнително ја усложнува ситуацијата за македонските претпријатија“, рече за SETimes претседателот на македонската Стопанска комора, Бранко Азески.
