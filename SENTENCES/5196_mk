02/10/2009
(AП, АФП, ДПА, Бета, Б92, Блиц, српска влада - 01/10/09;
Ројтерс, ДПА, ББС, Еуроњус - 29/09/09)
Претседателот Борис Тадиќ во четвртокот (1-ви октомври) повика на решително дејство во борбата против насилството во Србија, каде што нападите врз странците и членовите на малцинските групи се зголемија во последниве недели.
„Борбата против насилството е приоритет и е поважна од европската интеграција и секое друго прашање во Србија денес, бидејќи насилството може да води до фашизам“, рече претседателот.
Тадиќ го изјави ова на белградскиот Плоштад на Републиката, положувајќи цвеќе и палејќи свеќа за помен на францускиот фудбалски навивач, чија смрт поттикна марш против насилството во српскиот главен град во четвртокот.
Повеќе од 5.000 луѓе се приклучија на маршот, кој го организираше Младинската коалиција против насилството.
Групата прочита декларација на митингот на кој беше повикано на решителни чекори против насилството и брзо судење на хулиганите кои им се закануваат или физички ги напаѓаат припадниците на малцинските групи.
Брајс Татон (28) допатува во Белград за да го следи натпреварот на 17-ти септември меѓу Тулуз и Партизан Белград.
Тој беше нападнат и жестоко претепан од група хулигани непосредно пред настанот.
Татон, кој имаше повеќе повреди на главата и градите, почина во вторникот.
„Гледам нераскинлива врска меѓу насилството што се случи во 1990-тите, бруталните злосторства низ цела поранешна Југославија, поддршката на нападите од страна на единиците за специјални операции, политичкиот јазик кој поттикнува омраза кон т.н. предавници и постојаната потрага по непријатели во општеството“, белградската новинска агенција Бета го цитираше Тадиќ.
Десет лица се во притвор во врска со претепувањето на Татон, а полицијата трага по уште двајца други.
Српските обвинители навестија дека ќе бараат максимална казна за напаѓачите на Татон.
„Ова не е повеќе обид за убиство, ова е убиство од прв степен и казната за тоа кривично дела е 40 години затвор“, рече државниот обвинител Слободан Радовановиќ по смртта на Татон.
Обвинителите планираат да поднесат иницијатива за забрана на навивачки групи од три фудбалски клубови со историја на насилство, вклучително и Партизан, рече портпаролот на обвинителството Томо Зориќ во четвртокот.
„Тоа се организации кои имаат одредени хулигански обележја.
Тие не се навивачи, туку криминалци кои вршат кривични дела“, рече тој.
