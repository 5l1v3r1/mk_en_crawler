21/07/2010
(AФП, ДПА, Блумберг, ФТ, Еурактив, Еуопсервер, Њу Јуроп, Јуропиан војс, Њујорк тајмс, Софиска новинска агенција, Софија еко, Dnevnik.bg, Meдиапул, Meдиафакс, Европска комисија - 20/07/10)
Европската комисија (ЕК) ја критикуваше Романија во вторникот (20-ти јули) за „значителните недостатоци“ во нејзината борба против корупцијата, истовремено изразувајќи пофалби за Бугарија за нејзините силни заложби за реформа во изминатите 12 месеци.
„Додека Бугарија ги прифати реформските напори и постигна важни резултати, Романија изгуби на динамика“, соопшти извршниот оддел на ЕУ при објавувањето на своите годишни извештаи за напредокот на двете нации во областа на правосудството и внатрешните работи.
Со влезот на двете земји во ЕУ во јануари 2007 година, ЕК формираше специјален Механизам за координација и верификација (ЦВМ) за проценка на напредокот постигнат во исполнувањето на нивните судски реформски и антикорупциски обврски, и во случајот на Бугарија -- во борбата против организираниот криминал.
Покритичен од претходните изданија, во овогодинешниот извештај за резултатите на Романија се вели дека, сé на сé, земјата не успеала да покаже „доволно политичка посветеност на реформите“.
Истиот особено ја укорува земјата за неодамнешните настани во врска со Агенцијата за национален интегритет (АНИ), по одлуката на Уставниот суд во април, со која клучните делови од законот за агенцијата беа прогласени за неуставни.
Како одговор, парламентот усвои закон на крајот од јуни кој значително ги скратува инеренциите на АНИ за верификување, санционирање и запленување на наобјаснетиот имот на јавните функционери, според Брисел.
„Со ова Романија јасно ги прекрши своите обврски од пристапувањето“, рече портпаролот на ЕК, Марк Греј, претставувајќи ги извештаите во вторникот.
Комисијата ја повика Романија да се справи со некои од долготрајните основни слабости во судските реформи, со подобрување на ефикасноста на судскиот процес и доследноста на правото.
За првпат од 2007 година Брисел обрна особено внимание на процедурите за јавни набавки во двете балкански држави и најде важни нерегуларности во двете.
Во извештајот за напредокот на Бугарија -- најпозитивен досега -- се вели дека земјата покажала „силна реформска динамика“ во изминатите 12 месеци.
Неодамна одобрената стратегија за судските реформи „покажува политичка решеност за постигнување длабоки реформи“ според ЕК.
Во истиот се поздравуваат напорите на Бугарија за справување со случаите на измама кои ги вклучуваат средствата на ЕУ, како и зголемениот број обвиненија за случаите на корупција и организиран криминал на високо ниво.
„За првпат гледаме вистинска политичка волја во Бугарија за спроведување реформи“, рече Греј.
ЕК истакна дека мора да се решат повеќе случаи на организиран криминал и корупција на високо ниво во судовите, и повика на понатамошни напори за подобрување на професионалните практики на полицијата и судството, особено во врска со истрагите за сложените случаи.
Истакнувајќи дека Бугарија и Романија постигнале „одреден напредок“ во некои области, извештаите од вторникот ги повикуваат раководствата на судствата во двете држави да имаат проактивна улога и да преземаат поголема одговорност заради реформите.
Јасно посочувајќи дека ќе продолжи да ги следи двете држави уште најмалку една година, ЕК даде и десет конкретни препораки за секоја држава, велејќи дека сака да види истите да бидат применети пред летото 2011, кога ќе ги издаде своите следни годишни извештаи.
