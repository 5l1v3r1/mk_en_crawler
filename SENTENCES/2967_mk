24/04/2006
Од Влатко Вукотиќ за Southeast European Times во Бања Лука – 24/04/06
Воведувањето на ДДВ донесе зголемени приходи за буџетите на Босна и Херцеговина (БиХ), но распределбата беше блокирана поради спорот околу тоа како треба да се поделат парите помеѓу двата ентитета.
Овој месец официјалните претставници за ДДВ ги откажаа сите исплати од единствената сметка додека ентитетите не постигнат согласност за решението.
Проблемот изби во Управниот одбор, чии членови не можеа да постигнат договор и по неколку состаноци.
Претставниците на Федерацијата на БиХ (ФБиХ) беа убедени дека властите во Република Српска (РС) се одговорни за ова.
„Тие прават блокада со инсистирањето за поделба на парите врз основа на коефициентите од 2005 година, што е незаконски“, рече министерот за финансии на ФБиХ, Драган Вранкиќ.
Тој рече дека неговата страна предложила делење на парите според сегашните регулативи и финансиски резултати.
Но, претставниците од РС тврдат дека на тој начин ентитетот ќе изгуби повеќе од 20 милиони евра.
Премиерот на РС Милорад Додик повика на одложување на конечната одлука за поделба на парите додека не биде комплетирана големата регистрација на даночните обврзници.
Тоа, рекоа властите во ентитетот, ќе обезбеди вистинска слика за тоа колку пари од секое претпријатие доаѓаат на заедничка сметка.
Во меѓувреме, Додик го критикуваше блокирањето на парите како „нелегално“ и неговата влада се закани дека ќе поднесе тужба против меѓународниот претставник Џоли Дикстон, кој се обидува да изврши притисок за постигнување на решение.
Додека политичарите продолжуваат да се расправаат околу ова прашање, милиони евра и понатаму се слеваат на заедничката сметка, без да бидат префрлени на сметите на ентитетите.
Првите кои ги чувствуваат последиците од блокадата се пензионерите од РС, кои задоцнето ги примаат своите пензии.
ДДВ беше воведен во јануари, што резултираше со значително зголемување на приходите и даноците.
Покрај тоа, приходите од извозот се зголемија за скоро 40 отсто по воведувањето на ДДВ - со единствена даночна стапка од 17 отсто.
Истовремено, трошоците на живот, исто така, умерено се зголемија, како што и многумина предвидоа.
Податоците покажуваат дека цените се зголемија за околу 7 отсто во текот на изминатите четири месеци.
