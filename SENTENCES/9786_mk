15/12/2012
Анес Алиќ за Southeast European Times во Сараево -- 15.12.12
По речиси две години преговори, властите во Босна и Херцеговина (БиХ) дадоа зелено светло за потпишување на протоколот за соработка во врска со воените злосторства меѓу државното обвинителство на БиХ и државното обвинителство на Србија.
Договорот го отвора патот за Србија и БиХ да ги елиминираат паралелните истраги и го олеснува меѓусебното пренесување на доказите.
Според условите на договорот, осомничените може да се судат во нивната татковина за воени злосторства извршени на друго место. 
Двете земји, исто така, се согласија дека лицата обвинети за воени злосторства нема да се екстрадираат -- прашање што предизвика двегодишен ќор-сокак.
„Осомничениот повеќе нема да може да ги користи постојните правни средства, како што е забраната за екстрадиција во својата татковина, за да ја избегне правдата“, рече за SETimesЈусуф Халилагиќ, секретар на Министерството за правда на БиХ. 
„Овој протокол, исто така, претставува важен чекор во насока на засилување на регионалната соработка во справувањето со случаите на воени злосторства“. 
Босанските власти претходно неколкупати го откажуваа потпишувањето на протоколот, поради издавањето од страна на Србија на потерници за босанските власти од времето на војната.
БиХ и Србија водеа паралелни истраги за инцидентите Тузланска колона и Добровољачка улица, поради неможноста да се екстрадираат граѓани и поради немањето правна основа за соработка.
Во јануари БиХ ги отфрли истрагите за 14 лица осомничени за инцидентот на Добровољачка улица. 
Како дел од сопствената истрага, пак, српското обвинителство издаде потерници за неколку босански државјани.
Како резултат на истрагата на Србија, Ејуп Ганиќ -- член на военото претседателство на Босна -- беше уапсен во Велика Британија во 2010 година, а генерал Јован Дивјак беше уапсен во Австрија во 2011 година, за нивните наводни улоги во воените злосторства на Добровољачка улица. 
Судовите на Велика Британија и Австрија не ги екстрадираа Ганиќ и Дивјак во Србија, искажувајќи сомневање во врска со политичките мотиви на Белград.
Некои невладини организации и групи за човекови права во БиХ велат дека протоколот нема да ги реши отворените прашања бидејќи не е законски обврзувачки.
„Дури и ако сите сложени прашања на соработката во врска со воените злосторства беа решени во протоколот на задоволство на двете страни, сепак ќе имаше простор за дупки“, рече заSETimesСинан Алиќ, претседател на босанската Фондација вистина, правда и помирување. 
„Чувствителното прашање на воените злосторства е многу злоупотребувано за политички цели.“
Александар Попов, копретседател на српската невладина организација Игманска иницијатива, изјави заSETimes дека протоколот е значаен за обвинителството за воени злосторства и понатамошниот процес на помирување во регионот.
„Оваа соработка е уште поважна по последните пресуди во [Меѓународниот кривичен трибунал за поранешна Југославија] МКТЈ, кои беа негативно примени во Србија“, рече Попов. 
„Топката е сега во рацете на националното судство.“
Дописникот на SETimes Игор Јовановиќ даде свој придонес за овој напис.
