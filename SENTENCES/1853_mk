21/10/2004
Од Љундрим Алиу за Southeast European Times во Приштина -- 21/10/04
Eтничките тензии, неизвесноста во врска со конечниот статус, високата стапка на невработеност и сé поголемите социјални фрустрации се дел од предизвиците со кои се соочува Косово додека гласачите се подготвуваат да излезат на гласање в сабота (23-ти октомври), на вторите слободни парламентарни избори во провинцијата.
Изборите се сметаат за важен тест за стабилноста и демократијата.
„Ова ќе бидат најважните избори во Косово од 1999 година досега“, рече шефот на УНМИК, Сорен Јесен-Петерсен.
„Гласачите ќе избираат ново собрание и влада, кои ќе имаат задача да го придвижат Косово напред во процесот на спроведување на стандардите.
Идното собрание и владата, исто така, ќе имаат ингеренции кога ќе започнат разговорите за конечниот статус.“
Минатата година ОН и Контакт групата за Балканот објавија дека ако утврдат дека е постигнат задоволителен напредок, ќе го започнат решавањето на статусот на Косово во средината на 2005 година.
Имајќи го ова предвид, косовските политички водачи ги фокусираа нивните кампањи на добивање посилни позиции во, како што многумина веруваат, уште една широка владина коалиција.
Претседателот Ибрахим Ругова, кој ја води Демократската лига на Косово, вети дека ќе побара поголеми ингеренции за привремените косовски институции на локална самоуправа, кои се ограничени и контролирани од страна на УНМИК.
Неговиот главен противник, Хашим Тачи, од Демократската партија на Косово, тврди дека владата која би ја предводела неговата партија би имала силна позиција за време на преговорите за статусот.
Поради стравувањата дека незадоволството од животниот стандард ќе доведе до слаб одѕив на гласачите, кандидатите се осврнаа на економските проблеми на Косово и ја истакнаа можноста за евентуално членство во ЕУ.
За време на кампањата, исто така, се појави ново политичко движење, ОРА (Час), кое се залага за создавање на „функционално општество во Косово“.
Најголемиот извор на неизвесност на овие избори претставува српската заедница, која се двоуми дали да земе учество во нив.
Српскиот претседател Борис Тадиќ јавно побара од косовските Срби да излезат на гласање -- став кој претседателот го направи цел на националистичката кампања за негово отповикување.
Меѓународната заедница повика на учество на сите етнички заедници во Косово, вклучувајќи ги и Србите.
„Само со учество во демократскиот процес [Србите] можат ефикасно да ги промовираат нивните оправдани грижи“, рече шефот за безбедност на ЕУ, Хавиер Солана, во средата, додавајќи дека ефикасната, репрезентативна влада е „од суштинска важност за постигнување напредок во процесот на стандардите и доближувањето на Косово до Европа“.
Како резултат на загриженоста за безбедноста, мировните сили на НАТО, КФОР, го зголемија присуството на своите војници во Косово на 19.300 лица, доведувајќи дополнителни 1.500 припадници на специјалните сили од Франција, Германија и Италија.
Во вторникот, Петерсен вети дека никому нема да му биде дозволено да го попречи гласањето.
