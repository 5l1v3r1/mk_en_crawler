24/02/2012
Линда Карадаку за Southeast European Times во Приштина -- 24.02.12
Косово е заинтересирано за постабилна иднина на војската, сега кога им се придружи на соседите во зајакнувањето на соработката со американските воени сили, потпишувајќи го Договорот за статусот на силите (СОФА).
Договорот СОФА, потпишан на 18-ти февруари во Приштина, го дефинира правниот статус на американската војска на територијата на друга држава.
Истиот ги зацртува правата и одговорностите меѓу САД и владите-домаќини во врска со кривичната и граѓанската судска надлежност, даночните и царинските прашања, влезот и излезот на личниот имот, и решавањето на барањата за штета.
Соединетите Американски Држави имаат СОФА договори со многу земји низ целиот свет.
Србија, Црна Гора, Македонија, Босна и Херцеговина, Хрватска и Албанија имаат потпишано СОФА договори со САД.
Косовскиот експерт за одбрана, Наим Малоку, поранешен офицер и моментно надворешен советник во Министерството за животна средина и просторно планирање вели дека договорот е многу важен.
„Првиот [резултат од] овој договор е дека Косово го назначи својот прв воен аташе во странство -- Џеват Гаши, воен аташе во Соединетите Американски Држави“, рече Малоку за SETimes, додавајќи дека договорот, исто така, ќе ја олесни кандидатурата на Косово за НАТО.
Директорот на Центарот за безбедносни истражувања, Рамадан Ќехаја, вели дека договорот е заснован на Законот за СОФА, одобрен од парламентот минатата година.
„Важноста на овој договор [е] фактот дека соработката меѓу Косово и Соединетите Американски Држави е легализирана“, рече Ќехаја за SETimes.
Опозицискиот пратеник Бурим Рамадани истакнува:
„Главната разлика меѓу договорот со Косово и сличните договори потпишани со другите земји е дека САД ќе имаат важна улога во воспоставувањето на косовските вооружени сили“.
Блерим Лимани, портпарол на Министерството за Косовските безбедносни сили (КБС) изјави за SETimes дека договорот „обезбедува помош за сите столбови на мисијата на КБС -- пожарите, истрагата и спасувањето, уништувањето на опасните материјали и експлозивните направи“.
Косово, исто така, започна соработка со другите регионални земји кои го потпишале договорот СОФА.
Македонскиот министер за одбрана, Фатмир Бесими, во вторникот (21-ви февруари) во Приштина се состана со високи претставници на КБС, меѓу кои и министерот Агим Чеку.
Бесими и Чеку дискутираа околу соработката меѓу двете министерства во областите на безбедноста, одбраната, здравството, воената обука и заедничкиот придонес за зачувувањето на мирот во регионот.
„Ова ќе помогне за развојот на КБС и ќе ја зајакне нашата соработка.
[Тоа ќе помогне] КБС да се подготват уште повеќе за преземање ...
задачи во и надвор од земјата во операциите предводени од НАТО“, рече Чеку.
Ментор Беќа, политички советник на албанското Министерство за одбрана, изјави за SETimes дека договорот СОФА ги гарантира правата и привилегиите на војниците во земјата-домаќин и, исто така, ги олеснува движењата на војските, воените средства и оружјето.
Албанија имаше полза од едена ваков договор, кој, исто така, го олесни нејзиното членство во НАТО.
