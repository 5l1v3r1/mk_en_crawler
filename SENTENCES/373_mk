20/02/2012
Марија Паравантес за Southeast European Times во Атина -- 20.02.12
Приказната на Марија Париси, сопственичка на куќа во централна Атина, е добро позната деновиве.
„Се обидувам да ја продадам мојата куќа во изминатата година“, изјави за SETimes Париси, сопственичка на стан од 90 квадратни метри стар 5 години.
Се чини, дека никој не е подготвен да преземе решителен чекор.
„Истакнав огласи во сите поголеми весници, но има само мал број на повици.
Штом ќе ја видат куќата, многу им се допаѓа, но кога ќе стане збор за цената тие се колебаат“, вели Париси.
„Дури и ја спуштив цената за 20.000 евра“.
Тековната економска криза, зголемувањето на стапката на невработеност, намалувањето на куповната моќ, ново воведените даноци на имот и конзервативните или не-кредитните политики на банките зедоа голем залак од пазарот на недвижности во Јужна Европа, кој се наоѓа во суштински застој.
„Тоа е игра - земете или оставете“, рече Емил Бичлеа, кој се обидува да го продаде својот стан во Букурешт веќе две години.
Тој започнал барајќи околу 50.000 евра, но никогаш не добил понуда над 40.000.
„Купувачите ја користат неповолната економска ситуација и бараат многу пониска цена.
Јас, пак, не сакам да го продадам за ништо, бидејќи инвестирав во него.
Затоа, сè што можам да направам е да почекам подобри времиња за да извлечам најмногу од оваа продажба“, изјави тој за SETimes.
Низ цела Југоисточна Европа, сопствениците на имот играат слична игра -- надевајќи се дека оваа година цените ќе почнат да се враќаат на нивното ниво пред 2008-та година, кога глобалниот станбен меур почна да пука и ги испрати во колапс економиите низ целиот свет.
Полина Стојкова, главен оперативен менаџер на софиската агенција за недвижности „Бугарски имот лтд“, вели дека цените на становите во бугарскиот главен град паднаа за 40 отсто откако започна кризата на крајот од 2008-та година.
„2009-та година беше најстресна“, изјави таа во телефонското интервју за SETimes.
„Во 2010-та година, изгледаше како работите да се враќаат во нормала.
Но, 2011-та година беше контроверзна“.
Очекувањата за економско закрепнување и заживување на пазарот на недвижности кои преовладуваа на почетокот на минатата година се покажаа краткотрајни.
Порастот забележан во првата половина на 2011-та година, кога бројот на зделки се зголеми, беше проследен со забавување како резултат на продлабочувањето на должничката криза во цела Европа, објасни Стојкова.
Но, можеби никој не страдаше повеќе од Грците, чија станбена криза е усложнета од длабоките мерки за штедење кои ги зголемија даноците, ги намалија платите и турнаа многумина во невработеност поради очајното обидување на Атина да избегне неплаќање на долгот.
За Грците, од кои 84 отсто ги поседуваат нивните домови -- втората највисока стапка во ЕУ -- имотот ќе продолжи да биде безбедносна мрежа.
Тој начин на размислување донекаде помогна во стабилизирањето на цените.
Вредностите за нова градба [пет години или помалку] паднаа за само 10,4 отсто, според еден неодамнешен извештај на Еуробанк, што покажува дека повеќето градители одбиваат да ги намалат цените и да ја олеснат мобилноста на пазарот.
Постарите имоти забележаа поголем пад од 15,8 отсто.
„Пазарот е замрзнат и дефинитивно имаше пад на цените, но градежниците можат само да одат толку ниско, особено ако се земе предвид колку тие плаќаат за имотот на прво место, а потоа за изградбата“, Танасис Кукас, градежник кој продава станови во Атина и во крајбрежниот град Рафина, југоисточна Атика, изјави за SETimes.
„Секогаш е подобро да купите, отколку да изнајмите“, изјави за SETimes Дритан Ј., работник од Албанија кој живее во Атина.
„На крајот имате куќа.
Дури и ако сте мануелен работник како мене, секогаш може да се најде пристојна зделка“.
Дритан ја купил неговата куќа во областа Като Патисиа за „добра“ цена, и сите реновирања ги прави сам.
„На тој начин заштедуваме пари“, додава тој.
Цените во Грција паднаа за 14 отсто, во однос на нивото од 2005-та година, кога зголемувањето на ДДВ за градежни дозволи во 2006-та година од 18 отсто ги зголеми цените.
Кукас се согласува дека пазарот доживеа процут по Олимписките игри во Атина во 2004-та година.
„Во 2003-та година имаше шест изведувачи кои работеа во областа Рафина, а во 2005-та година имаше 50“.
Резултатот?
Околу 180.000 непродадени нови куќи, според Теодорос Митракос, шеф на одделот за анализа на пазарот на недвижности на Банката на Грција.
Тој прикажа мрачна слика за време на неодамнешната конференција на Банката на Грција, додавајќи дека купувачи не се раѓаат секоја година, инвестициите за понатамошен развој дојдоа до застој и двете овие работи беа влошени поради прекумерното оданочување.
Пазарот за недвижнини, 'рбет на локалната економија, е целта на последните напори на владата да ја пополни својата каса.
Даноците на имот, трансакциите, итните даноци, како и „казните“ за нелегалните измени на домовите ги доведоа сопствениците на куќи, особено оние кои имаат земено кредити, на работ.
„Зедов кредит врз основа на мојот приход за да ја купам оваа куќа“, вели 42-годишната Зои С., професорка во средно училиште.
„Сега мојата плата ја намалија за една третина и морам да позајмувам пари од моите родители да го платам кредитот и да издржам ...
на оваа возраст“.
Централната банка на Грција предвидува дека градежниот сектор ќе страда и понатаму, додека 60 отсто од агенциите за недвижности велат дека цените на крајот ќе се намалат.
Сепак, кризата не ги спречи странците, кои ги гледаат идиличните грчки вили како полу-постојани живеалишта.
„Странскиот интерес за грчките имоти е голем како и секогаш“, Јоана Плакокефалу, генерален менаџер на „Грчки недвижности“, вели за SETimes.
„Има такви кои продолжуваат да купуваат и кои се многу селективни во нивниот избор и такви кои чекаат пазарот да се стабилизира“, објаснува таа.
Што се однесува до цените, „Тие не се намалија, како што се очекуваше.
„Ова, истакнува таа, се должи на "посебната" врска на Грците со нивните имоти.
Плакокефалу истакнува дека има продавачи кои ги намалиле нивните цени, некои до 30 отсто, со оглед на итната потреба од кеш.
Таа, исто така, забележува дека кругот на потенцијални купувачи се чини дека се менува.
Во претходните децении, Германците и Британците беа оие кои ја имаа куповната моќ, но во последните пет месеци, бев контактирана од заинтересирани страни од Русија, Чешка, Бугарија и Израел“.
„Грција, додава таа, после сè, „е едно од малкуте места во Европа, каде што сè уште може да се приушти куќа од соништата покрај море“.
Назад во централниот дел на Атина, загрижената Марија Париси истакнува дека два други поголеми станови во нејзината зграда се продале за многу помалку пари пред еден месец.
„Некои луѓе очигледно купуваат;
...
Луѓето кои дојдоа кај мене рекоа дека сакаат да ги инвестираат своите пари во недвижност, бидејќи сметаат дека тие не се сигурни во банка“.
Светла Димитров во Софија и Пол Чикои во Букурешт учествуваа при изготвувањето на овој извештај.
