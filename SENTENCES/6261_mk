24/09/2011
Мухамет Брајшори за Southeast European Times во Приштина -- 24.09.11
Фатмир Лимај, член на парламентот и заменик-претседател на Демократската партија (ПДК) на премиерот Хашим Тачи беше ставен во домашен притвор во четвртокот (22-ри септември) и обвинет по различни точки од обвинението за воени злосторства, наводно извршени во 1999 година во импровизиран затвор во селото Клечке.
На барање на обвинителот на ЕУЛЕКС Маурицио Салустро, судијата пред судењето во Окружниот суд на Приштина нареди едномесечен притвор за Лимај, како и привремена конфискација на неговите патни документи.
Одлуката од четвртокот за преземање правно дејството против Лимај доаѓа во рок од 24 часа откако Уставниот суд на Косово донесе одлука дека пратениците, претседателот, премиерот и членовите на владата „не уживаат имунитет од судско гонење за дејства и одлуки донесени надвор од доменот на нивните надлежности“ и може да се апсат дури и додека заседава косовското собрание.
Експертите сметаат дека судот ја отвори вратата за судење на државните функционери, но дека тоа, исто така, покренува прашања во врска со независноста на собранието.
Себ Битичи, извршен директор на Институтот за балканска политика ИПОЛ рече дека судското толкување претставува историска одлука.
„Судската одлука има за цел разјаснување на прашањето на имунитетот на пратениците, со цел имунитетот да не се злоупотребува за избегнување на правдата за кривични дела што тие ги направиле“, рече тој. 
„Ова е историска одлука бидејќи спречува воспоставување традиција на „силен“ имунитет како во Албанија, на пример, каде што пратениците не можат да се гонат судски за ниедно нелегално дејство што го направиле.“
Агрон Деми, извршен директор на Институтот за напредни студии ГАП изјави за SETimes дека е загрижен оти одлуката е персонализирана со случајот на Лимај.
„Неодамнешната одлука на Уставниот суд е една од најслабо аргументираните одлуки што овој суд ги донел досега. 
Вознемирувачки феномен во Косово е тоа што законите се создаваат за да се адаптираат на одредени поединци, во овој случај Фатмир Лимај“, рече тој.
„Од денес [одлуката] ќе влијае на работата на косовското собрание. 
Лимај доби еден месец домашен притвор. 
Во текот на овој период тој не може да ја игра улогата на претставник на народот бидејќи неговото движење е ограничено и во моментов собранието ќе има 119 пратеници, наместо 120. 
А тоа влијае на работата на институцијата“, рече Деми.
Битичи не се согласува дека одлуката е специфична за еден поединец, туку дека е дел од едни поопшти напори за подобрување на правдата во земјата.
„Лимај е првиот случај кој го покрена прашањето на имунитетот на пратениците, но прашањето на имунитетот требаше да се расчисти порано или подоцна. 
Затоа, оваа одлука му служи генерално на правниот систем.“
Тој, сепак, потврдува дека загриженоста за независноста на собранието може да има основа. 
„Реакцијата е фер во смисла дека одлуката значи оти пратениците може да се апсат во текот на седниците. 
Значи, ова го отвора патот за злоупотреба на извршната власт за сметка на законодавниот дом. 
Така што, само овој аспект на одлуката е проблематичен“, рече тој.
Според Деми, полицијата и судовите во Косово имаат тенденција да бидат под влијание на владејачката партија, што ја зголемува веројатноста опозициските пратеници да бидат цел.
„Во сите земји каде што меѓународната заедница помага во процесот на градење на државата, опозициските политичари се заштитени од произволни дејства на луѓето на власт. 
Но, во Косово, ова правило не важи, и ние имаме кревка парламентарна демократија“, рече Деми.
Според претседателот на парламентот, Јакуп Красниќи, „институциите и граѓаните кои сакаат корист од оваа земја сакаат судовите во Косово да бидат независни, правични и да преземаат дејства врз основа на доказите и фактите, не врз политичка основа“.
Но, во реалност, тој додава дека „политиката интервенира во правниот систем. 
За жал, тоа отсекогаш се случувало, и го загрозува нормалното функционирање на правниот систем“.
