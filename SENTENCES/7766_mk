20/05/2013
Мухамет Брајшори за Southeast European Times во Приштина -- 20.05.13
Со отпочнувањето на режимот на слободна трговија со ЕУ, како дел од Спогодбата за стабилизација и асоцијација, Косово се надева дека ќе ја зголеми количината на земјоделски производи што ги увезува во 27-те земји-членки со цел зголемување на приходите.
Арта Иштрефи, советничка на министерот за трговија на Косово, рече дека анализите на министерството за економското влијание на трговската спогодба со ЕУ ја одразуваат сегашната состојба на економијата и потенцијалните ефекти од трговската либерализација со Унијата.
„За првпат имаме прелиминарен список на чувствителни сектори и производи кои треба да го имаат нашето внимание додека преговараме за спогодбата со ЕУ.
Прелиминарниот список ги идентификува земјоделските производи како најважни [за максимизирање] на државните приходи [со] оваа спогодба“, рече Истрефи за SETimes.
Анализата покажува дека со спогодбата ќе се изгубат 65,7 милиони евра од државните приходи поради реструктуирањето на средствата во согласност со договорот, но владата очекува оваа сума да биде надоместена со директните странски инвестиции што ќе се генерираат преку трговската либерализација со ЕУ.
Косово моментно има полза од автономниот преференцијален договор со ЕУ до 2015 година, кој ѝ дозволува на земјата да ги извезува своите производи во ЕУ без давачки, освен вината со квоти, говедското месо, месото и шеќерот.
„Сепак, косовските извозници не ја користат во целост предноста од оваа [трговска] бенефиција, така што ситуацијата не го одразува извозниот капацитет на Косово и го оправдува потпишувањето на спогодбата за слободна трговија со ЕУ“, рече Иштрефи.
Другите земји во регионот имаа корист од потпишувањето на спогодбата.
Србија ја потпиша спогодбата за стабилизација и асоцијација во 2008 година.
Спогодбата беше од голема полза за државната економија, велат аналитичарите и властите.
„Спогодбата е основа за слободната трговска размена во рамките на ЕУ, и спогодбите за [трговија] со Турција, и државите на [Европската асоцијација за слободна трговија] и [Централноевропската спогодба за слободна трговија]“, рече за SETimes Владимир Медјак, помошник-директор на српската канцеларија за интеграција во ЕУ.
Медјак додаде дека спогодбата им овозможува на домашните производи да се произведуваат во Србија, додека некои од нивните компоненти се произведуваат во други држави.
ЕУ ја ратификуваше спогодбата за стабилизација и асоцијација со Албанија во 2009 година.
Ервин Ќафмола, економски аналитичар во тиранското списание JAVA изјави за SETimes дека примената на спогодбата донесе подобар квалитет и поевтини производи на албанскиот пазар, но предизвика зголемување на трговскиот дефицит.
Царинските приходи се намалија, како и домашното производство.
„Имаше директни [негативни] последици, особено во земјоделството, поради недостигот на придружни мерки за заштита на домашното производство.
За разлика од европските или земјоделците од регионот, албанските земјоделци не добиваат владини субвенции и нивните производи немаа фер конкуренција“, рече Ќафмола.
Според албанското Министерство за економија, во 2010 година албанскиот извоз порасна за 32 отсто, а увозот за 7 отсто во споредба со 2009 година.
Европската комисија препорача преговорите за спогодбата со Косово да почнат во јуни, во очекување на одлуката на членките на ЕУ.
Дописниците Ивана Јовановиќ во Белград и Ерл Мурати во Тирана дадоа свој придонес за овој извештај.
Дали Косово ќе има полза од трговскиот договор со ЕУ, како другите држави во регионот?
Кажете ни што мислите.
