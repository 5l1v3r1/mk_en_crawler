14/06/2013
Мухамет Брајшори и Ивана Јовановиќ за Southeast European Times во Приштина и Белград -- 14.06.13
Косово и Србија се првите држави во регионот што ќе ги спроведат регулативите базирани на ЕУ за заштита на правата на авиопатниците.
Општите правила за надоместок и помош на патниците во случај на откажување или долго одложување на летовите се дел од новите регулативи.
Авиокомпаниите се обврзани да обезбедат пијалоци и храна и да им помогнат на патниците со бесплатни телефонски повици ако летот биде одложен или откажан.
Во зависност од должината на одложувањето, авиокомпаниите, исто така, ќе треба да им исплатат паричен надоместок на патниците, во висина од 250 до 600 евра, во зависност од должината на летот, да им ги вратат парите за билетот или да обезбедат алтернативен лет.
Ако патникот треба да преноќи чекајќи нов лет, авиокомпанијата мора да му обезбеди сместување.
Правата на патниците се секогаш важни, но посебно во лето, кога бројот на летовите се зголемува, рече за SETimes Катарина Андриќ Милосављевиќ, советничка за јавни односи во Дирекцијата за цивилно воздухопловство на Србија.
„Важно е патниците да имаат на ум дека кога купуваат авионски билети, тие всушност потпишуваат договор за превоз со одредена авиокомпанија“, рече Милосављевиќ.
„Ако, од која било причина, превозот не биде реализиран или не се одвива како што треба, правата на патникот се засноваат на билетот.“
Дирекцијата за цивилно воздухопловство во Србија започна кампања за подигање на јавната свест во врска со правата на авиопатниците преку веб-страницата и телефоните на Дирекцијата за цивилно воздухопловство и медиумите.
„Не сум добро информирана за моите права како авиопатник.
Ниту мојот патнички агент, ниту превозникот не го земаат предвид тоа.
Всушност, се чини дека тоа зависи од патникот и неговата/нејзината мотивираност да истражи и да се информира“, рече за SETimes Сенка Корач (30) од Белград.
Министерството за инфраструктура на Косово презеде неколку чекори за да ги информира авиопатниците за нивните права преку постери кои ги постави на Приштинскиот меѓународен аеродром, брошури во киосците на аеродромите и нивната веб-страница, според претставниците на министерството.
На аеродромот патниците можат да најдат и „формулар за поплаки кој мора да се поднесе до авиокомпанијата одговорна за трансферот на патници“, рече за SETimes Исмаил Бериша, заменик-директор на Дирекцијата за цивилно воздухопловство во косовското Министерство за инфраструктура.
Министерството, кое ќе ги спроведува новите правила, ќе преземе мерки ако авиокомпанијата одбие да ги исполни своите обврски кон патникот.
Сафет Сахити, лекар од Приштина, вели дека патува често, но дека дури од неодамна почнал да бара надоместок од авиокомпаниите.
„Моја грешка беше тоа што не бев свесен за своите права како патник, но сега имав ситуација во која добив надоместок“, рече Сахити за SETimes.
Бериша рече дека патниците се охрабрени да прочитаат за своите права и да дознаат како да ги користат формуларите поставени таму за поплаки.
Дали сте добиле надоместок за одложување на летот?
Споделете го вашето искуство во коментарите долу.
