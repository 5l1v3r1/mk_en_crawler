15/12/2011
Бојана Миловановиќ за Southeast European Times во Белград - 15.12.2011
На почетокот од овој месец, жителите на Белград имаа можност да се запознаат со убавините на науката благодарение на 300 млади истражувачи од 31 научни институции.
Истражувачите им објаснија и демонстрираа разни експерименти на посетителите - од импровизирано место на злосторство, до првите модели на сеизмографи кои датираат од времето на древната кинеска цивилизација.
Голем број посетители се собраа пред сеизмометарот на Цанг Хенг, што овој геофизичар го измислил уште во 132.
година од нашата ера.
Цанг го користел за лоцирање и регистрирање на земјотреси, што била една од неговите службени должности како дворски историчар.
Бронзениот уред, речиси 2 метри долг, се состои од механизам на лостови и нишало, со осум украсни статуетки во форма на змеј поставени по должината на рабовите.
Силните сеизмички потреси ослободувале едно метално топче од една од устите на змејовите и насоката во која топчето се движело одговарала на насоката на сеизмичкиот бран.
Друго популарно место беше местото на злосторството, каде форензичарите прикажаа како бил ограбен еден сеф во стан и како дошло до расправија за украдените пари.
Посетителите покажаа интерес и за тркалото на Лоренц кое помага за попрецизно утврдување на атмосферските податоци, и на тој начин ги прогнозира временските услови.
Фармацевтите го објаснија „турбулентниот живот на една пилула“, додека развојот на фетусот беше проучен на одделот за генетско советување.
Хемијата стана интересна кога елементите ја променија бојата.
Разновидноста на видовите на планетата беше илустрирана со човечки коски, коски на цицачи и на жаба, како и со скелет на една желка.
Оптичките илузии направија големите предмети да изгледаат како мали и обратно.
Најмладите посетители врискаа кога еден робот користен за детонирање на мини почна да дели бонбони.
Лабораториски глувци, исто така, беа „ангажирани“ да го пронајдат патот низ еден лавиринт.
Геодетите ги демонстрираа својствата на почвата од различни делови на планетата.
Организаторите сметаат дека популарноста на фестивалот покажува дека на Белград му треба место каде што на посетителите ќе им бидат достапни вакви изложби секој ден, а не само еднаш годишно.
Решението е да се изгради Центар за промоција на науката.
Неговата изградба ќе почне следната година.
Тоа треба да биде најголемата институција од ваков вид во регионот, каде што научниците, како и „обичните“ посетители кои сфаќаат колку може да биде забавна науката, ќе можат да ги користат лабораториите за своите проекти.
„Публиката на Научниот фестивал докажува дека дефинитивно постои глад за наука и знаење во Србија.
Кога ќе биде отворен Центарот за промоција на науката, ваквите изложби ќе бидат достапни за нас секој ден и науката ќе стане многу попристапна и поразбирлива“, изјави директорот на идниот центар Александра Дрекун за SETimes.
28-годишната Јелена Вељковиќ, која присуствуваше на фестивалот по трет пат, за SETimes изјави дека настанот станува подобар секоја година.
„Тоа е одличен начин за промовирање на науката, особено кај младата популација.
Тоа е начин да се забавувате и да учите во исто време.
