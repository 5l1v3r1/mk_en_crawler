23/03/2012
Анес Алиќ за Southeast European Times во Сараево -- 23.03.12
Меѓународната организација за емиграција (ИОМ) го спроведува проектот финансиран од ЕУ Миграцијата за развој во Западен Балкан (МИДВЕБ) за одвраќање на катастрофалниот одлив на мозоци во регионот.
Проектот дава информации за оние кои сакаат да емигрираат легално во земјите на ЕУ, да добијат образование и вработување, а потоа да се вратат. 
Истиот ја подигнува и свеста за опасностите и цената на нелегалната емиграција.
Клучниот инструмент на проектот е мрежата од 2,1 милиони евра на центрите за емигранти (МСЦ) во Албанија, Босна и Херцеговина (БиХ), Хрватска, Косово, Македонија, Црна Гора и Србија, која обезбедува специфично образование, вработување и други можности.
„[МСЦ] помага да се помине бирократијата на [EУ], помага со визните апликации, обезбедува верификација и превод на документите, па дури и ги упатува апликантите до надлежните власти“, се вели на веб-страницата на МСЦ.
Иселеничкиот тренд особено се чувствува во БиХ. 
Според анкетите, 90 отсто од младите во БиХ што живеат во руралните области, и 60 отсто во урбаните области би ја напуштиле земјата ако им се даде шанса.
Преку 55.000 млади ја напуштија земјата меѓу 1996 и 2011 година.
„МИДВЕБ им помага на потенцијалните емигранти со одлуки од животно значење и им го олеснува процесот на емиграција“, рече за SETimes проект-координаторот во Сараево, Ирма Садиковиќ.
Важноста на програмата МИДВЕБ е огромна, според претставникот на Институтот за федерално вработување на БиХ, Харис Чуљевиќ.
„[Истиот] ќе ја онеспособи нелегалната емиграција со дополнителната позитивна страна на привлекување босански експерти да се вратат дома од Западна Европа“, рече Чуљевиќ за SETimes.
Саша Јелаца, 25-годишен невраборен машински инженер, е типичен пример за оние што бараат помош од МСЦ. 
Јелаца неуспешно бараше помош од повеќето меѓународни организации и западни амбасади во БиХ.
„Тука апсолутно нема иднина за мене“, рече Јелаца за SETimes, додавајќи дека е неопходно да замине со своето семејство таму каде што има поголеми можности.
Иако многумина ќе размислуваат за нелегално емигрирање, Јелаца рече дека дознал за МСЦ во Бања Лука каде што ги добива неопходните информации.
Другите клиенти на МСЦ, како што е 50-годишниот невработен оператор на градежни возила Зоран Живаниќ не сакаат да емигрираат трајно, туку бараат привремено вработување.
„Знам дека моето искуство може да биде корисно во многу организирани земји, и јас би го направил тоа за моите деца“, рече Живаниќ за SETimes.
Премногу е рано да се проценува успехот на проектот, но Јелаца и Живаниќ рекоа дека сметаат оти помошта на МСЦ е корисна.
Иако досега се вратија тројца Босанци, властите имаат надеж.
„Се надеваме дека институциите на БиХ ќе продолжат со нашите напори за привлекување на експертите од дијаспората да се вратат дома и да го споделат своето искуство и да помогнат во образованието на Босанците кои сакаат да работат во странство“, рече Садиковиќ.
На други места во регионот, Албанија и Косово се посебно негативно погодени од иселувањето. 
Албанците се наоѓаат на врвот на листата на емигранти кои бараат азил во ЕУ. 
Белгиските власти објавија дека околу 80 отсто од барателите на азил доаѓаат од Албанија.
Властите на ЕУ се сомневаат дека зад зголемувањето стои доброорганизирана мрежа на шверцери со луѓе, која им нуди лажни документи и ветување за бескрајни можности, за одредена цена.
Во Косово, шест нови МСЦ се отворени од јануари 2011 година, и 1.159 луѓе добија помош, рече за SETimes проект-асистентот на МИДВЕБ во Косово, Шкипе Паласка.
Бројот на заинтересираните страни расте секој месец, додаде Паласка.
„Обично, луѓето кои ги посетуваат центрите се млади: претежно студенти кои се заинтересирани да добијат високо образование во странство или да најдат вработување таму. 
Профилот што одговара на повеќето потенцијални косовски емигранти е: во брак, помлад од 30 години, со средно образование, бара вработување или образование во странство“, рече Паласка.
Дваесет косовски Албанци од дијаспората се вратија дома со програмата МИДВЕБ да ја разменат својата експертиза со локалните претпријатија.
Иако албанската емиграција во ЕУ го стави Брисел во состојба на будност, Садиковиќ рече дека Тирана е успешна приказна во поглед на свеста за иселувањето и правната помош.
„Албанија работи напорно на создавање вистинска атмосфера за враќање на својата дијаспора и намалување на нелегалната емиграција. 
Земјата отвори 22 МСЦ, а дополнителни се планираат. 
Се надевам дека БиХ ќе го следи овој пример“, заклучи Садиковиќ.
