27/09/2004
Од Ѓорѓи Митев-Сантек за Southeast European Times во Белград - 27/09/04
По еден период на безредие, Народната Банка на Србија (НБС) повторно ја наметнува својата улога во монетарната политика, преземајќи три значајни -- и во никој случај популарни -- чекори за спречување на зголемената побарувачка на девизи. 
Задолжителната резерва на комерцијалните банки се зголемени од 3 на 21 отсто. 
Каматните стапки за обврзници се покачени, станувајќи попривлечни за инвеститорите отколку купувањето на сдевизи. 
На крај, понудата на пари е намалена преку забрзани повлекувања на банкарските депозити на НБС. 
Преку овие мерки, централната банка ја најавува својата посветеност на макроекономската стабилност и одржувањето на планираната стапка на инфлација. 
Гувернерот на НБС Радован Јелашиќ неодамана разговараше со дописникот на Southeast European Times Ѓорѓи Митев-Сантек и јасно укажа на последиците.
Southeast European Times: Новите чекори преземени од страна на централната банка дојдоа за помалку од еден месец по претседателските избори, кои генерално беа оценети како референдум за владејачката коалиција. 
Колкав политички притисок е извршен врз централната банка?
Јелашиќ: Немаше значителни политички притисоци и се надевам дека нема ни да има. 
Мислам дека секој сфаќа дека најважно нешто е макроекономската стабилност. 
Владата, исто така, треба да усвои непопуларни мерки, а најавено е и намалување на буџетските расходи. 
Ние не делувавме „политички“, иако водејќи кон претседателските избори -- ниту планираме да делуваме на тој начин во иднина. 
Бев критикуван кога НБС сама се спротивстави на тековниот буџет, главно поради високите субвенции и плати во јавниот сектор. 
Сега се си доаѓа на свое место.
SE Times: Се зборува дека ќе направите се што е во ваша моќ за да ја одржите планираната стапка на инфлација и девизниот курс на динарот. 
Значи ли ова дека нема да ја ревидирате планираната стапка на инфлација од 8,5 отсто?
Jelasic: Немаме намера да ја зголемиме планираната стапка но, сега очигледно е дека годината ќе ја завршиме со ниво кое е над планираното. 
Надворешните потреси како што е драматичниот пораст на цената на нафтата и металите се одразија и на овој план. 
Третина од 6,6 процентната стапка на инфлација -- ниво постигнато во текот на првите седум месеци од годината -- може да биде припишана на овие зголемувања.
SE Times: Според аналитчарите, светската цена на нафтата би можела да достигне 80 американски долари за барел до крајот на годинава. 
Ќе значи ли ова инфлација од 10 отсто во Србија?
Јелашиќ: Не по секоја цена. 
Точно е дека пораст од 10 отсто на малопродажната цена на бензинот би можел да ја зголеми инфлацијата за, грубо речено, 0,8 отсто но, ова не мора да се случи по секоја цена. 
Најголемо учество во структурата на малопродажната цена имаат царините, акцизите и даноците. 
Работите би можеле да се средат, така да се рече, помеѓу еврото кое го „извезуваме“ и доларот кој го „увезуваме“ преку нафтата. 
Но, проблемот со цената на нафтата и разликата помеѓу еврото и доларот се работи со кои се соочуваат сите околу нас, вклучувајќи ги и европските централни банкари.
SE Times: Покрај секојдневната битка за стабилност, исто така водите и долготрајна битка за оживување на српското банкарство и осигурителните сектори. 
Има ли проблеми во оваа област?
Јелашиќ: Работите напредуваат. 
Моментално сме во тендерска процедура за продажбата на првата голема банка -- Јубанка -- од 15-те банки во кои државата поседува акции. 
Другите големи банки треба да поминат слична процедура, бидејќи поседувањето акции само по себе не значи само сопственост, туку и менаџмент и одговорност. 
Владата треба да го направи своето во оваа област и конечно да усвои општа стратегија за тоа што да прави со своите акции. 
Само што започнавме со регулирање на осигурителниот сектор и се подготвуваме за темелно чистење.
SE Times:Државните долгови беа значително намалени со отпишувањето на странските долгови кон Париските и Лондонските клуб на кредитори. 
Дали ова значи дека Србија се приближува кон својот прв меѓународен финансиски рејтинг?
Јелашиќ: Нашиот реструктуиран долг кон Лондонскиот клуб веќе е тргуван на секундарниот пазар, со незваничен рејтинг Б+. 
До крајот од годинава, за ова ќе се дискутира со Лондонскиот клуб на кредитори и со институциите за рејтинг и треба да добиеме официјален рејтинг. 
Бидејќи, според нашиот актуелен договор со ММФ, не сме во можност да вршиме зголемување на кредити под комерцијални услови, рејтингот, пред се, ќе значи охрабрување на инвеститорите -- бидејќи рејтингот е доказ за намалување на инвестициониот ризик. 
Тоа, исто така, ќе има импликации за нашите фирми кои бараат кредити во странство, како и влијание врз меѓународните гаранциски фондови, како што е Хермес од Германија, според кои моментално се наоѓаме во категоријата 7, најниската во Европа.
