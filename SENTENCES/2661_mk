11/07/2005
(Разни извори -- 23/06/05 - 01/07/05)
Велика Британија го презеде ротирачкото претседателство со ЕУ во петокот (1-ви јули).
Тоа се случува во време на најголемата криза во 50-годишната историја на блокот, по француското и холандското одбивање на предложениот устав и непостигнувањето на договор од страна на европските водачи во средината на јуни за буџетот 2007-2013 година.
Договорот за буџетот, економските реформи и надворешните односи ќе бидат клучните прашања на агендата на Даунинг стрит за време на шестмесечното британско претседателство.
Четвртата клучна област ќе биде „спроведувањето на обврските на ЕУ за проширување“, според Белата книга на ЕУ-перспективите во текот на втората половина на 2005 година, која ја објави британскиот министер за надворешни работи, Џек Строу, на 30-ти јуни.
Во период на зголемени повици за стопирање на понатамошното проширување на Унијата, британскиот премиер Тони Блер се труди да ги убеди другите во врска со потенцијалните бенефиции на процесот.
Во своето обраќање пред Европскиот парламент на 23-ти јуни, тој рече дека економските реформи, заедно со чекорите за подобрување на безбедноста „во нашите граници и надвор од нив“ ќе ја зголеми европската самодоверба.
„Тоа ќе биде Европа доволно сигурна во себе за да не гледа на проширувањето како на закана ...
туку како [на] извонредна, историска можност за градење на поголема и посилна унија“, рече Блер.
Бугарија и Романија, кои ги потпишаа своите спогодби за пристап со ЕУ на 24-ти април, треба да й се придружат на Унијата во јануари 2007 година.
Но, секоја од нив има уште обврски што мора да ги исполни пред да стане полноправна членка.
„Ако која било од овие две земји не биде подготвена за исполнување на барањата за членство, ЕУ може да го одложи пристапот за една година“, се вели во Белата книга.
Обезбедувањето на преговарачки мандат за разговорите за пристап со Турција, кои ќе започнат на 3-ти октомври, се очекува да биде најголемиот предизвик на агендата на британското претседателство со ЕУ во областа на проширувањето.
Се чини дека и ЕУ и Турција многу ќе добијат од демократска и просперитетна Турција тесно поврзана со Европа;
доказ дека Исламот е компатибилен со вредностите на либерал-демократијата, која е главната потпора на ЕУ“, рече Строу.
Лондон, исто така, се очекува да изврши притисок врз Хрватска за вложување на поголеми напори за апсење и екстрадирање на обвинетиот за воени злосторства во бегство, Анте Готовина, за да може да започнат преговорите за пристап -- првично закажани за март, но одложени поради случајот на Готовина.
Што се однесува до апликацијата на Македонија за членство во ЕУ, канцеларијата на Строу соопшти дека Европската комисија ја проценува истата и дека, најверојатно, ќе го објави своето мислење оваа есен.
