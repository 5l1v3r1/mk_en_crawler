20/05/2005
ВИЕНА, Австрија -- Главната обвинителка на ОН Карла дел Понте во четвртокот (19-ти мај) изјави дека обвинителите ќе се спротивстават на доделувањето условно ослободување за поранешниот косовски премиер Рамуш Харадинај.
Таа не сакаше да ја објасни оваа одлука, но истакна дека во минатото сведоците во провинцијата биле заплашувани.
Во другите вести, Дел Понте ги отфрли гласините дека еден од главните обвинети од страна на Трибуналот на ОН за воени злосторства, Радован Караџиќ, е забележан како руча со својата сопруга во Република Српска.
Дел Понте рече дека повеќето извештаи за тоа дека е виден Караџиќ се лажни тревоги.
Главната обвинителка на новинарите, исто така, им рече дека хрватскиот генерал Анте Готовина ќе биде уапсен наскоро ако е Загреб вистински посветен на тоа да го изнесе пред лицето на правдата.
Дел Понте објасни дека бегалецот ќе биде фатен ако хрватските власти ја разоткријат неговата моќна мрежа на поддршка.
Исто така во четвртокот, меѓународниот суд во Косово осуди двајца етнички Албанци за убиството на еден Србин за време на немирите во март.
Едниот од обвинетите доби затворска казна во траење од 16 години, а другиот доби 11 години.
Групата меѓународни судии, исто така, осуди уште шестмина други на помали затворски казни за немирите.
(Ројтерс - 19/05/05)
