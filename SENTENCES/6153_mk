30/11/2011
Анализа на Линда Карадаку за Southeast European Times во Приштина -- 30.11.11
Организираниот криминал на Балканот претставува релативно нова појава, која се разви за време на војните на полуостровот, на крајот од 20-тиот век.
Економските блокади и кревкиот повоен период создадоа поволна средина за криминалните групи, според доцент Вера Стојарова од Универзитетот Масарик во Брно, во Чешката република.
„Иако помалку озлогласен од рускиот или кинескиот организиран криминал, балканскиот регион може моментно да се опише како еден од најважните епицентри на организираниот криминал -- транснационален и глобален феномен“, напиша Стојарова во новинарски натпис.
Стојарова изјави за SETimes дека нивото на меѓуетничкиот организиран криминал на Балканот е високо.
„Групите на организиран криминал имаат заеднички интерес да остварат профит, така што надминувањето на етничките разлики не е проблем за нив“, рече таа.
„Во [оваа соработка етничката припадност не игра никаква улога].
Србите можат да соработуваат со Албанците или Хрватите, итн.
Албанскиот заменик-министер за внатрешни работи, Авенир Пека, се согласува дека организираниот криминал не признава етничка припадност.
Како софистициран облик на криминална активност, истиот се разви и се приспособи на новите потреби на криминалците со цел да се одбегне законот.
„Војните во поранешна Југославија не само што не ја запреа соработката и координацијата на криминалната активност во регионот, туку, всушност, вооружените конфликти меѓу државите послужија како поттикнувачи на оваа активност“, рече Пека за SETimes.
Иво Котевски, портпарол на Министерството за внатрешни работи на Македонија, наведе понатамошни примери на транснационалниот организиран криминал, и на меѓународните напори за изведување на криминалците пред правдата.
„Во [последниве] години ние се обидуваме многу подобро да го спречиме транснационалниот криминал [преку] многу подобра соработка со Косово, Албанија, Бугарија, Србија [и] Турција“, рече Котевски за SETimes.
„Организираниот криминал признава само профит -- не признава ниту граници, ниту етничка припадност.“
Хајзер Салиху, директор на Одделот за изготвување, спроведување и следење на политиките во косовското Министерство за внатрешни работи, рече дека криминалците што Косово ги испитува се од различно етничко потекло, па дури и од различни земји.
Повеќето случаи од овие случаи вклучуваат шверц на оружје и дрога, и шверц на луѓе, рече Салиху за SETimes, а извршители се Албанци, Срби, Босанци, Црногорци, Турци, Унгарци, Австријци и Украинци.
Ивица Тончев, советник на српскиот министер за внатрешни работи Ивица Дачиќ, рече дека за да се бори против овој криминал, државата исто така не прави разлика меѓу етничките групи.
„За државата не е важно дали групата се состои од одредени малцински припадници или [само] Срби.
Борбата против криминалот е иста -- за националните и мултинационалните групи, нема разлика“, рече Тончев за SETimes.
Албанскиот заменик-министер за внатрешни работи, Авенир Пека, рече дека се разгледува нов пристап за справување со појавата во регионот и низ целата ЕУ.
Овој пристап ја именува целта како „групите на организиран криминал од Западен Балкан“ и не прави разлика меѓу националните потекла, што ја олеснува меѓународната соработка.
Но, Стојарова има друг предлог.
„Најдобар начин е да се поделат политичките елити и групите на организиран криминал и да се принуди државата да се бори со нив -- а не да живее во симбиоза со нив“, рече таа.
Ивана Јовановиќ во Србија даде свој придонес за овој натпис.
