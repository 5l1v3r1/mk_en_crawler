12/09/2007
Од Ајхан Шимшек за Southeast European Times -- 12/09/07
Францускиот претседател Николас Саркози го повтори своето противење на членството во ЕУ за Турција, но рече дека нема да ги блокира тековните разговори за пристап на земјата со блокот.
„Мојата позиција во врска со Турција не е променета.
Јас сум против полноправното членство на Турција и ова му го кажав и на турскиот премиер [Реџеп Тајип] Ердоган“, рече Саркози, по состанокот со германската канцеларка Ангела Меркел.
„Мој предлог е сега да се фокусираме на 30-те поглавја на политиката во разговорите на Турција со ЕУ, кои ќе не доведат до специјално партнерство.“
Францускиот претседател додаде дека се противи на отворање на преостанатите пет клучни поглавја на политиката, за кои вели дека се засновани на претпоставката за полноправно членство.
Саркози повторуваше за време на неговата предизборна кампања дека е категорички против влезот на Турција во блокот.
Тој тврдеше дека Турција не е европска земја и ќе ја ослабне политички силната Европа.
Сепак, оттогаш тој даде условна поддршка за разговорите за пристап.
Едно од неговите барања е формирање комисија од 10 до 12 „мудри луѓе“ кои ќе ја разгледаат европската иднина и финалните граници на блокот.
Комисијата ќе ги претстави своите заклучоци пред европските избори во 2009 година.
За време на разговорите во понеделникот, Меркел ја поддржа идејата за ваква комисија, но истакна дека фокусот не треба да биде „само“ на Турција.
Како и Сакрози, и Меркел е лично против полноправното членство за Турција и повика на „специјално партнерство“ како алтернатива.
Сепак, нејзиниот коалициски партнер, Социјалдемократската партија, е за пристап на Турција во ЕУ.
Меркел рече дека ќе ги почитува минатите договори со Турција и ќе ги поддржи разговорите со отворен крај за пристап во ЕУ на земјата.
Водачите на ЕУ одлучија да отворат разговори за пристап со Турција во 2004 година, со перспектива на полноправно членство, пред Меркел да дојде на власт.
Процесот оттогаш назадуваше, и Турција досега успешно заврши само едно од 35-те поглавја на преговорите со ЕУ.
Во декември 2006 година Брисел го замрзна отворањето на осумте поглавја поради ќор-сокакот поврзан со Кипар.
Противењето од страна на Франција на отворањето на петте клучни поглавја од преговорите, може исклучително да й го отежни напредокот на Турција во својата кандидатура.
Во јуни Европската комисија предложи отворање на поглавјето за економската и монетарната унија, велејќи дека Турција е доброподготвена во оваа област.
Но, Франција застана на патот, тврдејќи дека разговорите за монетарна унија имплицираат оти Турција еден ден ќе пристапи во еврозоната.
Помеѓу другите поглавја што ги блокираше Франција се и:
земјоделските субвенции и регионалната помош -- двете најголеми програми за трошоци на ЕУ -- како и правата на европско државјанство за Турците и местото на земјата во институциите како што е Европскиот парламент.
Новиот турски министер за надворешни работи и главен преговарач со ЕУ инсистираше на тоа дека Анкара ќе продолжи со реформите, подготвувајќи се за денот кога блокот ќе биде подготвен да ја прифати неговата земја.
„Без оглед кои поглавја се отворени, без оглед кои поглавја се затворени, ние ќе ја интегрираме нашата легислатива веднаш штом тоа ќе биде возможно и ќе чекаме“, рече Али Бабаџан.
Владата веќе усвои амбициозна домашна реформска програма, чија цел е да ја подготви земјата за исполнување на стандардите на ЕУ во повеќето области до 2013 година, без оглед што ќе се случи во процесот на пристап.
