14/11/2011
Пол Чикои за Southeast European Times во Букурешт – 14.11.11
Околу 10 отсто од Романците признаа дека не учествувале на пописот или поради тоа што не ги посетил попишувач или бидејќи не биле дома во времето кога дошол попишувачот, според анкетата на ИРЕС минатата недела.
Резултатите од анкетата ја зголемуваат загриженоста за точноста на податоците од пописот, кој заврши на 31-ви октомври, и чинеше 46 милиони евра.
Вкупно 8,3 милиони домаќинства и 19.6 милиони луѓе се регистрирани, објави Националниот институт за статистока (ИНС).
Но, ИНС, исто така, објави дека бројките од пописот не ги вклучуваат саморегистрираните, вработените во државниот безбедносен апарат како што е полицијата, како и оние кои живеат во странство долго време.
Многумина сметаат дека пописот е погрешно воден од самиот почеток кога властите даваа контрадикторни информации за условот да се поднесе број на лична карта (ПИН).
Тогаш се раширија шпекулации дека ПИН-от може да се злоупотреби за нелегални цели или за изборни цели, поради што многу Романци одбија да го дадат, и ги оставија непотполни формуларите со податоците.
Додека траеше оваа контроверзност, портпаролот на ИНС објави дека не е задолжително давањето на ПИН, но претседателот на ИНС го демантираше портпаролот само неколку дена подоцна и го отпушти поради погрешно информирање на јавноста.
„Најпрво, организаторите испратија контроверзни пораки -- ситуацијата со ПИН-от, еден ден беше задолжително, следниот ден не беше -- потоа комуникациите со медиумите беа придружени со грешки, така што пораките што стигнуваа до луѓето не беа доследни“, рече за SETimes Кристина Молдован, уредничка на Евениментул Зилеи, која го следеше пописот.
„Второ, попишувачите наидоа на проблеми во областа за која не беа обучени.
Никој не се потруди да им одговори на нивните прашања.
На пример, тие не знаеја како и кога да ги казнат оние што одбиваа да одговорат, како да ги регистрираат своите формулари кои ги составуваа за оние луѓе што не ги најдоа дома“, рече таа.
„Сите овие испрекинати пораки ја намалија важноста на пописот за обичните луѓе, особено во последните денови кога имаше галопирачки и хаотичен ритам на собирање податоци.“
Професорот на Универзитетот во Букурешт, Василе Гетау, кој го води и Демографскиот центар на Романската академија на науките, објасни за SETimes дека пописот се очекувал да биде најтежок досега од три причини.
„Новата методологија на ЕК, атмосферата на социјална и економска криза, со дополнителни тензии поради политичката нестабилност и, како што се смета, распаѓањето на ингеренциите на државните институции“, рече Гетау.
Иако податоците сé уште не се централизирани, Гетау рече дека се очекува пад на романското население, кој ќе биде поголем отколку на претходниот попис во 2002 година, на кој беа избројани 21,6 милиони Романци.
Надворешната миграција е основен елемент за намалувањето на населението, заедно со актуелната економска и социјална ситуација на Романија:
ниските примања, невработеноста, високите животни трошоци, несигурноста, законодавната нестабилност, корупцијата и прекумерната политизација на институциите“, рече тој.
Следни се природните фактори, стапката на смртност е повисока отколку наталитетот, додаде Гетау.
Да се стимулира наталитетот во овој тежок економски контекст е сериозна грешка, тврди Гетау, но откако ќе помине кризата, властите треба да ги анализираат овие фактори и да изградат програми за справување со демографската ситуација на долгорочен план.
Според предвидувањата на ОН, со сегашната стапка на раѓање од 1,3 деца на жена, романското население ќе се намали на 16 милиони до 2050 година, и на 8 милиони до 2100 година.
