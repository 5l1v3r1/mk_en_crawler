07/10/2005
(Разни извори – 30/09/05 – 07/10/05)
Aлбанските власти за даночна инспекција затворија преку 70 нелегални претпријатија во областа на Драч во регионална операција против нерегистрираните бизниси, објави директорот на даночната полиција,Фадил Чанај.
Акцијата против 63 прекршители во Тирана се очекува во следните недели.
Владата минатиот месец објави дека ќе преземе остри мерки против нелегалните бизниси, од кои во Албанија има околу 45.000.
Бугарскиот парламент го ратификуваше договорот за Третиот програмски заем за Светската банка.
Кредитот од 150 милиони американски долари, за кој се согласи претходната администрација ќе ја поддржи средорочната стратегија за структурни реформи, која има за цел намалување на сиромаштијата, одржување на економскиот растеж и пристап во ЕУ.
Заемот има период на созревање од 17 години и грејс-период од 5 години.
При посетата на Атина комесарот за економски и монетарни работи на ЕУ, Јоакин Алумиња, го пофали напредокот на Грција во намалувањето на нејзиниот јавен долг -- еден од највисоките во Унијата.
Тој рече дека комисијата очекува извештај од Грција за перформансата на економијата на земјата во 2005 година и изгледите за 2006 година.
Хрватското Министерство за транспорт објави дека приморското пристаниште Плоче ќе добие два нови терминали во 2006 година.
Проектот вреден 79 милиони евра ќе биде поддржан од Светската банка, која веќе ја финансираше подготовката на физибилити студијата.
Изградбата би можела да започне на крајот од 2006 година и да биде завршена за две години, објави министерството.
Агенцијата за рангирање „Standard & Poor's“ објави дека го деградирала хрватскиот малопродавач на храна „Агрокор“ за еден поен на Б од Б+, со негативни изгледи.
Како причина за одлуката агенцијата го наведе лошиот финансискиот профил заедно со агресивната експанзивна политика.
„Агрокор“ учествува со 26 отсто во хрватскиот пазар за малопродажба на храна.
Maкедонскиот надворешен трговски дефицит изнесуваше 635,3 милиони евра од јануари до август 2005 година, според официјалните податоци.
Целокупниот трговски обем во овој период изнесуваше 2.8 милијарди евра, што претставува зголемување од 20,2 отсто за период од една година.
Водечкиот партнер како за извозот така и за увозот и понатаму беше ЕУ.
Петнаесет претпријатија аплицираа за учество на аукцијата за турскиот мобилен оператор „Телсим“, закажана за 13-ти декември.
Помеѓу кандидатите-купувачи се и водечките домашни групи „Коч“, „Сабанчи“ и „Доган“, како и меѓународните гиганти „Водафон“, „Система“, „Франка телеком“ и „Теленор“.
