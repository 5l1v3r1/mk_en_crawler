03/07/2012
Билјана Пекушиќ за Southeast European Times во Белград -- 03.07.12
Успешните претпријатија во Србија би можеле наскоро да побараат нови инвеститори преку иницијалните јавни понуди (ИЈП) -- што ќе им овозможи на локалните претпријатија да останат независни, но ќе ги распредели акциите на голем број инвеститори, наместо да ги продаде на стратешки партнер.
Финансиските експерти предупредуваат дека на претпријатијата на ИЈП им треба солидна подготовка од три до шест месеци.
„Тоа претежно зависи од сложеноста на проектот и тоа дали акциите се нудат на домашни или странски берзи“, рече за SETimes Мартин Хинтерегер, директор на виенската корпоративна финансиска група Ерсте банка.
Не се сите претпријатија погодни за јавни понуди на своите акции. 
Инвеститорите обично бараат дејности и претпријатија атрактивни за ИЈП со јасно дефинирана и уникатна позиција која има одржлива конкурентска предност. 
Експертите проценуваат дека има 20 вакви претпријатија во Србија.
„Претпријатијата мора да бидат подготвени да дејствуваат како да се јавни, да ги исполнат сите услови за пријавување и транспарентност, и да се подготвени да го контролираат претпријатието со некој друг“, рече за SETimes Мариен Рикл, помошник-директор на Ерсте банка.
За да имаат пристап до берзите, претпријатијата ќе мора да се внесат во листите преку Комисијата на белградската берза, и да ги обезбедат потребните документи.
Радослав Мијушковиќ, сопственик на Агромин, претпријатие што произведува земјоделски машини и инструменти, изјави за SETimes дека ова е извонредна можност за успешните претпријатија. 
Неговото претпријатие извезува во регионалните земји, но тоа не е доволно за да влезе на берзата.
„Не се плашам делумно да им дадам сопственост и одговорност на новите инвеститори, но поради светската финансиска криза во моментов, купувачите не купуваат акции дури и во големите претпријатија“, рече Мијушковиќ.
И покрај падот на берзанската активност во регионот, Белградската берза се подготвува да започне ИЈП. 
Применети се новите правила за внесување во листите на регулираниот пазар на хартии од вредност, каде што на листите ќе бидат внесени квалитетни претпријатија.
„Примената на правилата за внесувањето во листите на Белградската берза е важна бидејќи тоа воведува дополнителна линија на финансискиот пазар“, вели Јоргич брокер, српска брокерска куќа.
Се очекува ИЈП да ја зајакнат капиталната база и да ги подигнат српските претпријатија на повисоко ниво, како што е случајот во Хрватска, каде што профитабилните претпријатија се понудени на јавната берза веќе неколку години.
Хрватското нафтено претпријатие ИНА се приклучи на Загрепската берза во 2006 година, кога хрватската влада одлучи да продаде 17 отсто од својата сопственост. 
Денес МОЛ Груп, една од водечките нафтени претпријатија во Централна и Источна Европа, има 47,16 отсто од акцииите во ИНА.
