10/05/2007
Од Давор Коњикушиќ за Southeast European Times во Белград – 10/05/07
Српската полиција во средата (9-ти мај) објави дека се притворени осум луѓе во врска со нападот на домот на еден новинар минатиот месец. 
Осомничени се поранешните припадници на паравоената единица Скорпиони -- истата група што беше вклучена во снименото убивање на шестмина муслимани од Сребреница во 1995 година.
Рачните гранати биле поставени под прозорецот од спалната соба на новинарот на Времe Анастасијевиќ, во раните утрински часови на 14-ти април. 
Едната експлодираше, додека другата не експлодираше. 
И покрај тоа што немаше извештаи за евентуални повредени, експлозијата предизвика поголема штета.
Пишувајќи за списанието Tајм Анастасиејевиќ посочи дека нападот е поврзан со неодамнешното телевизиско гостување во кое тој говореше за масакрот во Сребреница и пресудата што ја изрече белградскиот суд за четворицата припадници на Скорпионите што се гледаат на видео снимката.
Лицата беа осудени на вкупно 58 години затвор.
„Како и многу чесни луѓе во Србија, јас бев разочаран и во извесна мерка лут од исходот на судењето и ги искажав тие мои ставови на телевизија“, напиша Анастасијевиќ. 
„Претпоставувам дека тоа го испровоцира некого во другиот кампус.“
Сребреница е „тема што многу мои сонародници Срби би сакале да ја заборават“, пишува тој.
По нападот Анастасијевиќ доби голема поддршка од своите колеги и јавноста. 
Независното здружение на новинарите на Србија емитува секојдневни апели за пронаоѓање на извршителот и негово изведување пред лицето на правдата.
„Оваа приказна не смее да исчезне“, рече заменик-претседателот на здружението, Ѓорѓе Влајиќ. 
„Не смее да стане уште една нерешена мистерија. 
Треба да се повлече линија некаде и треба да се рече: Е сега е навистина доста!“
Новинарите во Србија беа цел неколкупати, особено за време на власта на Слободан Милошевиќ. 
Најновиот инцидент ги зголеми стравувањата дека Србија се враќа назад кон насилството и „опасниот национализам“, делумно поради нервозата околу Косово и тоа што демократските партии не успеаја да формираат нова влада.
„Имаше 111 политички мотивирани напади само во текот на изминатите три месеци и говорот на омразата стана сé почест во медиумите и политиката. 
Цели се активистите за човекови права, новинари и политичари кои се осмелуваа да застанат против националистите“, според Анастасијевиќ.
Криминологот Добривоје Радовановиќ вели дека државата честопати ги затвора очите пред ултранационалистичките организации, дури и оние кои имаат врски со криминалот и историја на насилство.
„Вакви организации постојат во Србија. 
Тие имаат доволно средства и следбеници подготвени да нападнат новинар, ако не се согласуваат со неговото мислење“, рече Радовановиќ.
„Создадена е атмосфера во која манијаци, крадци и апаши се охрабрени да убиваат“, рече Милош Васиќ, колега на Анастасијевиќ во Времe.
