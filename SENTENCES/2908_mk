25/05/2006
Од Разван Амариеи за Southeast European Times во Букурешт – 25/05/06
Автомобилскиот бизнис цвета во Романија. 
Според Здужението на производители и увозници на автомобили (АПИА), минатата година Романците купиле 256.000 нови возила -- 42 отсто повеќе од истиот период во 2004 година и скоро дупло повеќе од цела 2002 година.
Постојат неколку објаснувања за ова. 
Прво, единствената даночна стапка од 16 отсто воведена во јануари 2005 година ги зголеми платите во земјата за околу 30 отсто. 
Исто така, 2005 година беше прва година кога порасна курсот на националната валута. 
На пример, во октомври 2004 година еден долар се разменуваше за 33.000 леи, а едно евро за 41.000 леи. 
Во март 2005 година стапката изнесуваше 27.000 леи за еден долар, а 36.000 леи за едно евро.
Цените на автомобилите во Романија се во евра и некогаш во долари, со што возилата се 12 до 18 отсто поевтини. 
Економскиот раст, исто така, одигра улога, како и новата државна субвенција од 1.000 евра за оние кои ги заменуваа автомобилите постари од 12 години.
„Купив нов „рено меган седан“ пред неколку месеци. 
Сестра ми вози „шкода фабија“ од март 2005 година. 
И тоа беше нов автомобил“, вели Флоријан Тарчату, 32-годишен советник за продажба од Букурешт. 
„Мојот најдобар пријател сега чека нова „опел астра“ која треба да му биде донесена од Германија. 
Двајца мои колеги и тројца соседи, исто така, ги заменија своите автомобили минатата година и купија нови.“
Вакви приказни може да се слушнат сега низ целата земја, но особено во големите градови, помеѓу луѓето од 25 до 45-годишна возраст, кои заработуваат двојно повисока месечна плата од просечната од 200 евра.
И покрај ваквите охрабрувачки резулатати, повеќето дилери на автомобили се вознемирени во поглед на иднината. 
„Се надеваме дека властите ќе го чујат нашиот повик и ќе ги преземат неопходните мерки за да се спречи Романија да стане, по јануари 2007 година, втора Полска“, рече комерцијалниот менаџер на „дачија логан“, Жан-Мишел Сикре, за време на состанокот на АПИА.
Коментарот на Сикре се однесуваше на начинот на кој полскиот пазар на автомобили реагираше по пристапот во ЕУ во мај 2004 година, кога беа укинати сите рестрикции за увоз.
Другите нови членки на ЕУ отидоа во друг правец и наметнаа рестрикции врз увозот на користени автомобили. 
„Романија треба да го стори истото кога ќе стане членка на ЕУ. 
Властите мораат да сфатат дека мора да ги заштитат локалните фабрики на автомобили, животната средина и безбедноста во сообраќајот“, рече претседателот на АПИА, Брент Валмар.
Помеѓу евентуалните решенија е и забраната за увоз на автомобили кои не ги исполнуваат правилата за контрола на загадувањето. 
Други предлагаат увозниците да плаќаат даноци во согласност со бројот на километрите кои ги поминале автомобилите. 
Друга идеја е спроведувањето на регулативи слични на оние во Чешка, каде што не смее да се регистрира автомобил постар од осум години.
Сепак, мислењата на улицата се различни. 
„Наместо да плаќам 1.000 до 1.500 евра за осум до десет години стара „дачија“, за која се знае дека не е доволно сигурна и безбедна, [би] ги дал истите пари за западен автомобил кој сега не можам да го регистирам во Романија“, објаснува Дан Тоадер (48), земјоделец од округот Прахова.
Се чини дека првите знаци дека пазарот се менува веќе видливи. 
Во првите три месеци од оваа година романските дилери продале 58.000 нови автомобили, само 4,3 отсто повеќе од истиот период во 2005 година.
