06/07/2007
Босна и Херцеговинa привлече повеќе од 1,2 милијарди евра во Директни странски инвестиции во текот на првата половина од оваа година, објави во средата (4-ти јули) за Дневни аваз шефот на Агенцијата за промовирање на странските инвестиции, Харис Башиќ.
Србија учествуваше со половина во сумата, како резултат на купувањето од страна на „Телеком Србија“ на „Телеком Српске“, по цена од 646 милиони евра.
Австрија беше вториот по големина инвеститор, со 174 милиони евра, по што следеше Хрватска со 106 милиони евра.
Американскиот производител на автомобили „Форд мотор компани“ поднесе понуда за поранешната фабрика „Даеву“ во Крајова, објави во четвртокот (5-ти јули) романската Агенција за приватизација.
Околу 4.000 работници се вработени во фабриката, која може да произведува до 200.000 автомобили и 300.000 мотори годишно.
Романската влада го купи претпријатието од кредиторите на „Даеву“ за 61 милион американски долари минатата година.
„Џенерал моторс“ и руска фирма, исто така, се заинтересирани за фабриката, но не поднесле понуди.
Aлбанската влада го одобри проектот на австриското претпријатие за енергија ЕВН за изградба на три хидроцентрали во оваа балканска земја.
Трите централи, кои треба да се изградат на реката Девол, ќе имаат капацитет од 400 мегавати.
Проектот се очекува да чини помеѓу 700 милиони и една милијарда евра.
Светската банка се согласи да й додели заем од 50 милиони евра на Хрватскa за помош во спроведувањето на Проектот за модернизација на администрацијата за приходи.
Заемот ќе биде искористен за поддршка на реформите во даночната администрација, подобрување на наплатата на државните пари, зголемување на квалификуваноста на персоналот и обезбедување дополнителна обука и консултации со надворешни експерти.
Црногорското претпријатие за приватизација го усвои приватизациониот план за 2007 година.
Според документот, делумно објавен во весникот Вијести не се очекува продажба на државен имот за електроцентралата ЕПЦГ, аеродромот во Подгорица и производителот на вино „Плантаже Подгорица“.
Пристаништето „Лука Бар“, „Монтенегро ерлајнс“ и две туристички претпријатија ќе бидат приватизирани дури по спроведувањето на програмите на реструктуирање, што треба да се подготват.
Кoсовското Mинистерство за трговија и индустрија и Рајфајзен банк потпишаа договор за соработка и заедничка поддршка на малите и средните претпријатија (СМЕ) во покраината.
Министерството одржа регионална конференција за развојот на СМЕ како дел од своите напори за поддршка на секторот, отворање на нови индустриски области и зголемување на вработувањето.
(Разни извори – 29/06/07-06/07/07)
