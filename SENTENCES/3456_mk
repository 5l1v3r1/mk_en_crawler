18/05/2007
(Вол стрит џрнал, Гардијан, Телеграф, Тајмс - 18/05/07; Блумберг, АФП, АП, ФТ, ББС, УПИ - 17/05/07)
Највисоките естонски официјални претставници во четвртокот (17-ти мај) ги обвинија руските власти за вмешаност во сајбер нападите што ја погодија земјата, додека трае расправијата со Москва поради отстранувањето на споменикот во Талин од Втората светска војна на крајот од минатиот месец.
„Ние ги идентификувавме ИП броевите на првичните напади од руските владини канцеларии“, изјави естонскиот министер за одбрана Јаак Авиксо за АП. 
„Нема доволно докази за улогата на владата, но ова ја имплицира можноста.“
Eстонскиот министер за надворешни работи Урмас Пает, исто така, посочи на Москва.
„Кога има напади од официјалните (ИП) адреси на руските власти и тие ги напаѓаат не само нашите веб-страници, туку и нашите мрежи на мобилни телефони и нашите мрежи на спасувачките служби, тогаш тоа е веќе многу опасно“, изјави тој за Tајмс.
Русија ги отфрли обвинувањата. 
„Нема шанси кое било руско тело да е вмешано во ваквите напади“, новинската агенција Блумберг го цитираше портпаролот на претседателот Владимир Путин, Дмитри Песков, во четвртокот.
Најмалку еден милион компјутери, наводно, биле искористени во сајбер офанзивата на веб-страниците на естонската влада, банкарскиот сектор и медиумите во текот на изминатите три недели, предизвикувајќи нивни привремено затворање. 
Со својот доброутврден систем на електронска влада и веб-банкарство, оваа балтичка република се вели дека е високонапредната во својата употреба на Интернетот.
Штетата што ја претрпе земјата како резултат на бранот сајбер напади без преседан се проценува на десетици милиони евра, објави Гардијан во петокот.
Т.н. 
напади за побивање на службите, врз естонските веб-страници, започнаа набргу откако властите ја отстранија статуата на Бронзениот војник, изградена во спомен на војниците на Црвената армија убиени за време на Втората светска војна, од центарот на Талин на гробиштата надвор од главниот град на 27-ми април.
Овој потег доведе до протести од страна на етничките Руси. 
Едно лице загина, а повеќе од 150 беа повредени. 
Младите активисти, приврзаници на Кремлин, потоа ја блокираа Естонската амбасада во Москва и, наводно, се обидоа да ја истепаат амбасадорката на земјата на прес-конференција.
Естонија, членка на ЕУ и НАТО од 2004 година, ги повика двете организации да ги разгледаат евентуалните мерки за одговор на сајбер нападите. 
Земјата, исто така, побара од Брисел да го покрене ова прашање за време на самитот на ЕУ и Русија во Самара во петок.
„Ова е еден вид тероризам“, рече Михел Тамет, шеф на координативниот комитет за сајбер одбрана на Естонија. 
„Чин на тероризам не е да се краде од државата, па дури и таа да се освојува. 
Тоа е, како што кажува и самиот збор, да се шири самиот тероризам ... 
ЕУ и НАТО мора да изработат свои доктрини и позиции за ваквиот вид напади и за тоа како да се справат со нив.“
НАТО веќе испрати експерт за сајбер-тероризам во Талин, да го испита проблемот.
„Ова е сериозно бидејќи голем дел од работата во земјата се врши електронски“, изјави портпаролот на НАТО Џејмс Апатураи за новинската агенција Блумберг по телефон во четвртокот. 
„Бидејќи ова е сериозно за Естонија, сериозно е и за НАТО.“
Прашањето се очекува да биде разговарано за време на состанокот на министрите за одбрана на Алијансата во Брисел следниот месец.
Во меѓувреме, американскиот државен секретар Џон Негропонте во четвртокот предупреди дека сајбер нападите како овој што беше извршен врз Естонија, ќе се зголемат.
„Ние мора да се подготвиме бидејќи ова, најверојатно, ќе стане поголем проблем во иднина“, изјави тој за Фајненшал тајмс. 
Сајбер тероризмот е прашање што предизвикува сé поголема загриженост „со оглед на тоа што запознавањето со овие технологии се зголемува и сé повеќе учесници се вклучуваат во информатичката технологија“, додаде тој.
