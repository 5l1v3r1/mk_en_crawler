09/04/2007
Од Даниел Дајану за Southeast European Times во Букурешт – 09/04/07
Помина половина век откако Белгија, Франција, Италија, Луксембург, Холандија и поранешна Западна Германија потпишаа договор за формирање на Европската Економска Заедница (ЕЕЗ).
Поминаа само 12 години од завршувањето на Втората Светска Војна, а новата унија требаше да одигра значајна улога во економската реконструкција и одржувањето на мирот.
Во 1992-та година, значително проширената ЕЕЗ стана позната како Европска Унија (ЕУ) -- показател на желбата за политичка, како и економска интеграција.
Со двата последователни брана на проширување дел од Унијата станаа неколку поранешни членки на сега екс Советскиот Сојуз, една бивша југословенска република и сеуште поделениот Кипар.
Меѓувремено, надежта за евентуален влез е значајна движечка сила во обидот за стабилизација на Балканот.
На кратко, Унијата ја прославува својата годишнина во време кога има многу поголема важност.
Но, исто така, тоа е време на сериозни предизвици кои бараат нова политичка идеја.
ЕУ се соочува со растечка комплексност, предизвикана делумно од последователните бранови на проширување.
Се чини дека нејзиниот социјален модел е во конфликт со потребата пазарите да се направат пофлексибилни.
Глобализацијата, економскиот раст на Азија и појавата на нови информатички и комуникациски технологии создадоа силен притисок.
Влезот на Кина и Индија на важните глобални пазари предизвика големи промени во конкурентните хиерархии и има надолно влијание врз платите во богатите економии.
Справувањето со зголемената комплексност значи решавање на голем број проблематични прашања.
Треба ли даночните и фискалните политики да се направат поконвергентни, со цел да се спречи „една трка кон дното“?
Кога факторите на производство се се повеќе и повеќе подвижни, кој или што треба да биде оданочен?
На кој начин треба Унијата да се справи со економскиот национализам?
Имплементацијата на Лисабонската агенда бара големи реформи во областа на образованието, енергијата, развојот и истражувањето и земјоделската политика, но како треба да бидат остварени овие промени?
Променливата геометрија, растечката разновидност на социоекономски услови (со географски положби кои водат до различни наклони на соседските политики) и различните ставови меѓу земјите-членки можат да ја доведат политичката координација до застој.
Делумно заради глобалната конкурентност, ЕУ е под притисок да постане пофлексибилна, да ги разлабави своите бирократски препреки, како и да ја реформира својата социјална држава.
Во исто време, пазарниот фундаментализам се повлекува и постои силен поттик за внесување на социјалните и еколошките грижи во главната политика.
Меѓувремено, неуспесите на финансиските и други пазари во изминатата деценија ја разгореа потребата за поефикасни регулативи.
Не станува полесно урамнотежувањето на овие контрадикторни сили.
Еден клуч да се направи ова лежи во образовната политика.
Поголемото нагласување на предметите како инженерството, математиката, физиката и информатиката би помогнало да се изгради една конкурентна острина заснована врз технолошки напредок, производи и услуги со поголема додадена вредност.
Остварувањето на една ваква острина ќе ублажи одредени притисоци кои го притискаат европскиот социјален модел.
Секако, ќе бидат потребни продолжени напори за рационализација на социјалната држава.
Но, вклучените потешкотии не треба да бидат потценети бидејќи тие вклучуваат основно редефинирање на социјалниот договор.
Би прифатиле ли луѓето кои заработуваат забавено зголемување на нивниот доход (во форма на замрзнување, па дури и прекинување) и дали оние што имаат капитал би прифатиле пониски дивиденди заради поголеми јавни и приватни производни инвестиции?
Ова може да биде возможно доколку сите страни се водени од етички императиви и чувство за одговорност.
Но, постојат многу нешта кои укажуваат дека состојбата не е таква.
Последните години беа сведок на неверојатно зголемување на доходите на генералните директори во време на скромни, па дури и стагнантни плати, кога поларизацијата на доходите се зголеми во речиси сите западни општества, а средната класа често се губи.
Светот на бизнисот е погоден од серија скандали, нагризувајќи ја довербата во неговата способност за саморегулирање.
Во една ваква средина, дали е разумно да се очекува работниците да станат алтруисти?
Балансирањето на социјалните и економските императиви бара враќање на етичките вредности:
чесноста и доверливоста, честа и почитувањето, лојалноста, напорното работење, образованието, семејството, заедништвото, алтруизмот и сожалувањето.
Етичките прашања, исто така, влијаат врз меѓународните политики.
Прашањата како што се заштитата на средината, снабдувањето со вода за пиење и борбата против болестите и сиромаштијата претставуваат итна агенда.
Неуспесите во овие области најпосле можат да имаат последици врз безбедноста бидејќи глобалните разидувања се засилуваат и милитантните идеологии наидуваат на восприемчива публика меѓу исклучените.
Унијата е обвинета, не неправедно, дека не го практикува она што го зборува кога во прашање се земјите во развој -- пропаѓањето на Доха трејд е карактеристичен пример овде.
Ова прашање, сукцесивно, е поврзано со начинот на кој функционира Унијата.
Еврокомесарите често тешко можат да им се спротивстават на притисоците предизвикани од моќните земји во блокот.
Креирањето на политиката на ЕУ ќе мора да се развие некако доколку планира да се соочи со се посложените предизвици.
Друг пример е енергјата, која има нагласена меѓународна димензија.
Односот со Русија брзо паѓа на ум.
Покрај тоа, Кина и Индија ја користат нивната растечка економска моќ да им конкурираат на ЕУ и Соединетите Американски Држави за се поретките енергетски ресурси.
Како ќе се развие оваа конкуренција во иднина сеуште не е јасно, но како и да е бара соодветна стратегија во Брисел.
ЕУ направи многу, а може да направи уште.
Нејзиниот напредок ќе даде значаен придонес за тоа како ќе се развива светот во годините и децениите што претстојат--економски, социјално и политички.
Ваквиот прогрес не мора да биде спектакуларен.
Има премногу несигурности, а светот претрпува големи промени.
Пред неколку децении, проектот ЕУ вклучуваше помалку од дузина европски земји;
неговиот развој беше очигледен и драматичен.
На ваков начин чекорите што претстојат можат да бидат помалку, но ова не ја намалува нивната важност.
Обезбедувањето на една подобра рамка за земјите од Западен Балкан во нивниот обид да се приклучат кон Унијата е еден пример.
Заморот од проширувањето е реалност, но исто е и потребата да се покаже визија и државништво.
Ако блокот сака да помогне и да биде водич на надежта за останатиот дел од светот, тогаш треба да покаже способност да се справи со очигледно нерешливите проблеми на свој терен.
