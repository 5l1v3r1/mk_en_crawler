22/03/2012
Енди Дабилис за Southeast European Times во Атина -- 22.03.12
Во Грција има вкупно 1.033.507 невработени луѓе.
Ако имавте доволно несреќа да бидете еден од оние што стојат во редиците со должина на фудбалско игралиште во студено мартовско утро -- чекајќи го месечниот надоместок -- изгледаше како да се сите таму.
Стапката на невработеност достигна 21 отсто и се очекува да достигне 25 отсто до крајот на годинава.
Редиците ќе стануваат подолги.
Марија Песиу (44), професор по германски јазик која работела во приватно училиште, рече дека чекала три часа да биде повикан нејзиниот број.
За разлика од многумина кои велат дека се лути на владата поради економската криза што ја зафати Грција, таа изјави за SETimes, „Тоа е нашиот менталитет ...
сите ние сме виновни“.
Нејзините зборови се поклопуваат со оние на вицепремиерот Теодорос Пангалос, кој рече дека вината е во целото грчко општество -- од политичарите кои отпуштија стотици илјадници вишок работници, до оние кои ја прифатија работата и направија малку да ја заработат својата плата.
Работниците во приватните претпријатија ги преполнија редиците досега, жртви на длабоката рецесија во која повеќе од 111.000 бизниси се затворени, вклучително и 30 до 40 отсто од оние во центарот на Атина.
Околу 150.000 јавни службеници ќе бидат отпуштени во текот на следните три години.
Многу претпријатија, исто така, почнаа да спроведуваат еднострани кратења на платите, при што некои работници пријавуваат дека нивната плата е скратена за 33-50 отсто -- повеќе од кратењето на платите на државните службеници.
„Тие нé доведоа до таков очај да прифатиме и толку малку пари“, рече Песиу, стоејќи пред вратата на запуштената соба, каде што многу луѓе седеа со мрачни лица, чекајќи да дојде нивниот ред.
На 16-ти март месечните надоместоци беа скратени од 461,50 евра на 360 евра за да се задржи темпото на кратењата од 22 до 32 отсто на минималната плата, најдлабоко кратење за оние помлади од 25 години, меѓу кои стапката на невработеност е сега 51,5 отсто.
Бројот на невработени порасна за 300.000 во 2011 година и веќе изнесува 23,5 отсто, според грчката агенција за статистика ЕЛСТАТ.
Ова беше несомнено тежок ден за Бабис и Атина Паскос, на возраст од 34 и 32 години, бидејќи брачниот пар ги изгуби своите работни места.
Тој рече дека го очекувал тоа бидејќи продажбата во продавницата во која работел како менаџер нагло опаднала во изминатата година.
„Кога продавницата нема работа и вие тоа го гледате секој ден, знаете ...“, рече тој, додека неговиот глас полека му се изгуби.
Неговата сопруга работела во продавница за детска облека осум години, но ја изгубила работата кога работната сила била скратена од 150 на 40 лица.
Парот размислува да си оди од татковината.
„Имам роднина во Канада, во Торонто, во ресторански бизнис и ние размислуваме да одиме таму“, рече тој.
Tие имаат две деца, на 5 и 3-годишна возраст, и рекоа дека се загрижени оти нема да најдат работа пред да им престанат надоместоците за една година.
Алекс Афуксенидис, истажувач во Националниот центар за истражување во Атина, рече дека ситуацијата е поочајна одошто изгледа, бидејќи околу 500.000 луѓе немаат никакви приходи, додека сé поголем е бројот на оние чии надоместоци за невработени истекуваат.
„Грција нема остварлив пакет политики ...
[за] промовирање на растот“, рече тој за SETimes.
Генералната конфедерација на грчката работна сила предупреди дека „бројот на оние што се без работа, заедно со намалувањето на надоместоците за невработените, создава експлозивна мешавина со непредвидливи социјални последици“.
