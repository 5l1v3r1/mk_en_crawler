28/08/2006
Од Зоран Николовски за Southeast European Times во Скопје - 28/08/06
Македонските пратеници го одобрија составот на новата влада во саботата (26-ти август) околу полноќ. 
Неа ја сочинуваат ВМРО-ДПМНЕ, Демократската партија на Албанците (ДПА), Новата социјалдемократска партија и неколку помали партии со еден или двајца пратеници.
Она што привлече најголемо внимание е исклучувањето на Демократската унија за интеграција (ДУИ), партијата на етничките Албанци која доби поголем број места во парламентот од ДПА. 
Премиерот Никола Груевски преговараше со претставниците на ДУИ неколку дена, но без резултати.
Груевски ги негираше обвинувањата на ДУИ дека исклучувањето на партијата значи кршење на Охридскиот рамковен договор, тврдејќи дека обврските од договорот се исполнети со вклучувањето на ДПА. 
Американската амбасадорка и амбасадорите на ЕУ, во меѓувреме, ја повикаа ДУИ да биде конструктивна опозиција. 
Претседателот Бранко Црвенковски изрази сличен став.
Во изминатите недели, ДУИ организираше протести и блокади на патиштата, кога стана јасно дека Груевски ја формира владата без партијата, која е предводена од Али Ахмети.
Прашањето доби особено внимание на крајот од минатата недела. 
Додека парламентот расправаше за изгласувањето на новата влада, ДУИ организираше масовни протести. 
Додека Груевски ги претставуваше своите планови пред парламентот, Ахмети им се обрати на демонстрантите со милитантни изјави.
„Груевски ќе има проблем бидејќи не ја почитува волјата на Албанците и бидејќи ги понижува. 
Ние сме господари на сопствената иднина и не сме кираџии во оваа земја. 
Веќе реков дека ако не сме во власта, тој ќе си има работа со нас“, рече Ахмети пред неколку илјадници демонстранти, според Дневник и Утрински весник.
Ахмети јасно кажа дека не ја признава новата влада. 
Пратениците од ДУИ и нејзиниот коалициски партнер, ПДП, не присуствуваа на седницата на која пратениците ја изгласаа новата влада.
Критикувајќи го бојкотот, заменик-претседателот на ДПА, Мендух Тачи, рече дека партијата на Ахмети нема храброст да дојде во парламентот и таму да размени аргументи.
Претседателот на СДСМ и премиерот во заминување, Владо Бучковски, како и министерот за финансии во заминување, Никола Поповски, пак, изразија загриженост во врска со отсуството на ДУИ од власта. 
Бучковски предупреди дека Груевски треба особено да внимава на безбедноста и добрите меѓуетнички односи, кои се основа на стабилноста во Македонија и предуслов за економска стабилизација.
