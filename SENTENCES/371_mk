17/10/2011
Менекесе Токјај за Southeast European Times во Истанбул -- 17.10.11
„Отоманијата“, масовниот интерес за сé што е отоманско, стана нов тренд во Турција во текот на изминатите неколку години. 
Оваа појава не се гледа само во популарноста на телевизиски серии како „Величенствениот век“, која го опишува животот на Сулејман Величествениот и неговиот харем.
Отоманијата, исто така, се рефлектира и во зголемената продажба на книгите за отоманската историја, накитот во отомански стил, изложбите, реставрацијата на отоманските градби и калиграфијата.
Додека оваа лудост има одредена комерцијална димензија, отоманското наследство на Турција може да понуди референтна точка за нејзината проактивна регионална дипломатија, проширување на пазарите и надминување на внатрешните поделби во општеството.
Според Зејнеп Ертуг, кој предава отоманска културна историја на Универзитетот во Истанбул, постојат два главни извори за овој зголемен интерес.
„Првиот е потрагата за идентитет од страна на едно општество, кое е многу всадено во европската култура, додека вториот извор е задоцнетата буржоазија која станува побогата и пољубопитна за аристократски начин на живот“.
Сепак, експертите не го сфаќаат овој тренд како оддалечување од кемалистичката идеологија на една држава која се обидува да се дистанцира од своето отоманско минато во почетокот на републиканската ера. 
Наместо тоа, новиот тренд е одраз на промените во начинот на кој луѓето ја сфаќаат отоманската култура.
Како што објаснува професорот Емре Алкин од Универзитетот Кемербургаз, до неодамна луѓето учеа дека Отоманската Империја беше само државна организација.
„Сепак, и покрај сите изнудени пропусти и колебливото помнење, стана јасно дека отоманството е всушност култура на живеење, која опфаќа широк спектар на области од облекување до начин на живот, од готвење до накит и украсување“, изјави тој SETimes.
Трендот доведе до зголемување на бројот на луѓе кои станаа многу погорди на отоманското минато.
„Всушност, долго време на луѓето им беше непријатно да слушаат дека нивното минато било дискредитирано. 
Но, сега, нив им е толку мило да знаат дека нивното минато не било толку лошо; напротив, било прекрасено“, изјави Ертуг.
Сепак, отоманската ера не може да се сфати како монолитно прашање, туку тоа е составено од различни фази, некои од нив славни, други одбележани со пораз. 
Како резултат на тоа, луѓето може да бидат горди на одредени периоди на нивното отоманско минато со некој вид на носталгија.
Долгорочно, може да дојде до фрустрација кога некој ќе ви постави прашање како ова: Тогаш, зошто заврши еден ваков славен период?“, вели историчарот Ахмет Кујас од Универзитетот во Галатсарај.
Додека некои експерти како Кујас го сметаат овој тренд за созревање на еден интерес во текот на три или четири децении, други гледаат површна димензија во него.
„Иако интересот во областите поврзани со Отоманската Империја никогаш не бил прекинат, сегашниот интерес е повеќе површен во споредба со романите во минатото кои го опишуваат отоманството како политичко наследство“, вели Селим Куру, вонреден професор по турски и отомански студии на Универзитетот во Вашингтон.
За Куру, интересот прикажан во телевизиските серии, дизајнот на стоката во трговските центри и визуелно-заснованите публикации се начин за заживување на домашниот и меѓународниот пазар на Турција.
„Овој неодамнешен интерес во сé она што е отоманско може да биде објаснет со фактот дека ова прашање стекна мета-вредност во рамките на пазарната економија“, објасни тој.
Според Куру, овој интерес, кој се засновува врз профит, е на сметка на историските работи во текот на минатиот век од истакнати академици, истражувачи и уметници.
Сепак, отоманското наследство може да й понуди на Турција референтна точка во спроведувањето на својата надворешна политика и надминување на проблемите на идентитетот.
Пратеникот од АКП, Пелин Гундес Бакир вели дека Отоманската Империја била мешавина на различните идентитети и религии на Балканот и Блискиот Исток.
„Отоманската Империја беше центар на толеранција, мир и политичка стабилност во текот на своите пет века на постоење на Блискиот Исток и Балканот. 
Во овој поглед, логично е отоманскиот модел да понуди референца за политиката на Турција во Блискиот Исток и Балканот“, рече таа
„Историјата јасно ни покажува дека Турција има потенцијал да одигра голема улога во претстојните децении за да се обезбеди мир, стабилност и економски просперитет, не само на Балканот туку и на Блискиот Исток“, изјави Бакир.
Сепак, обновениот интерес за отоманското наследство не е атавистичка империјална кампања, често нарекувана нео-отоманизам. 
Наместо тоа, тој доаѓа како логична последица од геополитичките промени и економските потреби во ерата по Студената војна.
Според Кујас, она што погрешно се нарекува нео-отоманизам всушност е истражувањето за нови пазари во непосредна близина на географијата на Турција. 
„Значи, тоа не е прашање на културно продолжување, туку желба за продолжување на својот економски Лебенсраум“.
Мустафа Акјол, турски политички коментатор, исто така, не го сфаќа како нео-империјалистички обид. 
„Напротив, ако се сфати на разумен начин, тоа може да им понуди надежна визија на креаторите на политиката“
За Акјол, кога се сеќаваме на историските врски со Балканот и Блискиот Исток, „секогаш постои ризик од прекумерна идеализација ако не се применува на разумен начин“.
Додека некои ја толкуваат проактивната политика на Турција на Блискиот Исток, како оддалечување од Западот, Акјол не го сфаќа зголемениот интерес за отоманското наследство на Турција како отфрлање на Европа.
„Отоманската Империја веќе беше значаен дел од европската политика со сојузите што ги воспостави со европските сили како Франција и Велика Британија. 
Значи, отоманското минато не може да ја исклучи Европа, иако патот на Турција кон членство во ЕУ не е толку надежен денес“, објаснува Акјол.
Можеби најважно за домашната стабилност, обновениот интерес за отоманското наследство може да биде позитивен чекор кон повторното откривање на плурализамот во рамките на турското општество. 
„Со други зборови, отоманското минато може да му понуди на општеството силна референца за идентификување на неговите различни компоненти, како што е курдскиот народ или не-муслиманите“, рече тој.
