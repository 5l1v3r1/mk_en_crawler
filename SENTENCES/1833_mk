28/10/2004
(АП, АФП, Хина, Хрватска радио-телевизија - 27/10/04; Еур актив - 05/10/04; Интернешнал хералд трибјун - 29/09/04)
На помалку од два месеци пред времето кога се очекува водачите на ЕУ да го одредат датумот за почеток на преговорите за членство на Хрватска, австрискиот претседател Хајнц Фишер во средата (27-ми октомври) вети целосна поддршка за кандидатурата на оваа балканска земја за влез во Унијата.
„Австрија целосно ја поддржува Хрватска на нејзиниот пат кон ЕУ и се залага за отворање на разговорите за пристап на почетокот од следната година“, рече Фишер по состанокот со хрватскиот претседател Стипе Месиќ, за време на неговата еднодневна посета на Загреб во средата.
Хрватска доби официјален статус на кандидат за ЕУ во јуни, при што Европската комисија (ЕК) го определи почетокот на 2005 година како најверојатен датум за започнување на преговорите за пристап. 
Во извештајот објавен претходно овој месец ЕК го потврди својот став, истовремено предупредувајќи дека напредокот зависи од одржувањето на темпото на реформите и исполнувањето на меѓународните обврски, меѓу кои и соработката со Трибуналот на ОН за воени злосторства.
Истакнувајќи ја потребата разговорите да бидат спроведени на експертски начин, Фишер рече дека неговата земја е подготвена да му пружи техничка помош на Загреб во текот на тој процес. 
Тој, исто така, вети дека неговата земја ќе ги поддржи напорите за решавање на тековниот граничен спор за Пиранскиот залив, иако ја отфрли можноста да се вклучи како посредник во спорот.
Пиранскиот залив претставува потенцијален извор на проблем за пристапот на Хрватска. 
По инцидентот минатиот месец, словенечкиот премиер Антон Роп се закани дека ќе го искористи правото на вето на неговата земја, како земја-членка на ЕУ, и ќе го блокира влезот на Хрватска. 
Тој подоцна, сепак, го ублажи својот став, велејќи дека членството на Хрватска во ЕУ претставува „долгорочен интерес“ на Словенија.
Хрватска е „подготвена да седне на преговарачка маса [со Словенија], а до колку не успееме да најдеме решение, треба да побараме меѓународна арбитража“, АФП го цитира Месиќ во средата.
Друга голема пречка за Хрватска претставува прашањето на соработката со Трибуналот на ОН. 
Земјата досега не успеа да го уапси и предаде Анте Готовина, генералот во бегство, еден од најбараните обвинети на Трибуналот.
Истакнувајќи ја својата поддршка за кандидатурата на Хрватска за членство во ЕУ, премиерот Жан-Клод Јункер од Луксембург, чија земја треба да го преземе потирачкото претседателство на ЕУ на 1-ви јануари, рече дека Хрватска мора да ја убеди Европа дека вложува максимални напори за предавање на Готовина на Хашкиот трибунал.
Во другите вести од средата, австрискиот канцелар Волфганг Шисел изјави дека неговата земја ги поддржува напорите на Македонија за членство во ЕУ и во НАТО. 
За време на состанокот со македонскиот премиер Хари Костов во Виена, Шисел ја истакна важноста на целосното спроведување на Охридскиот мировен договор -- вклучувајќи ги и неодамна усвоените закони за децентрализација, кои во ноември ќе се соочат со референдум. 
Шисел и Костов се согласија дека нема отворени прашања помеѓу двете држави и дека Австрија и Македонија треба да ја интензивираат билатералната соработка.
