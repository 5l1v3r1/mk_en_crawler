19/07/2007
(AП, Ројтерс, ДПА, АКИ, РФЕ/РЛ, Фена - 18/07/07; Балканска мрежа на истражувачко новинарство -- 17/07/07 - 18/07/07)
Судот за воени злосторства на Босна и Херцеговина (БиХ) во средата (18-ти јули) го ослободи високиот член на владата на воениот водач на босанските Срби Радован Караџиќ, поради недостаток на докази.
Поранешниот заменик-министер за внатрешни работи, а потоа и министер за правда, Момчило Мандиќ, е највисокиот поранешен функционер на босанските Срби обвинет од страна на локалните обвинители. 
Тој е обвинет за четири точки од обвинението за воени злосторства и злосторства против човештвото за неговата наводна вмешаност во злосторствата што произлегуваат од војната во периодот 1992-1995 година во оваа балканска земја.
Обвинителите тврдеа дека Мандиќ го предводел нападот на босанските Срби врз полициски центар за обука во сараевското предградие Враца во април 1992 година.
Тие, исто така, тврдеа дека тој бил одговорен за работата на сите затвори формирани во областа на Сараево и источниот град Фоча за време на неговиот мандат како министер за правда, помеѓу мај и декември 1992 година. 
Тој беше обвинет во врска со протерувањето, тортурата и убиството на околу 150 босански муслимани таму.
Мандиќ имал двоја улога -- тој бил на важна позиција, но исто така имал и извршна улога“, Ројтерс го цитираше претседателот на Судската комисија, Даворин Јукиќ, на крајот од деветмесечното судење во средата. 
„Нема докази дека тој бил присутен на местата, ниту, пак, дека ги надгледувал оние што ги извршувале злосторствата.“
Повеќе од 200 парчиња материјални докази биле, наводно, претставени за време на рочиштата. 
Помеѓу десетиците сведоци за време на судењето, беше и поранешниот министер за внатрешни работи на БиХ, Алија Делимустафиќ.
Мандиќ е единствениот близок соработник на Караџиќ кој е суден за воени злосторства од страна на еден локален суд до денес. 
Поздравувајќи ја пресудата од средата, неговите адвокати рекоа дека судењето било „коректно и објективно“.
„Судот потврди ... 
дека можеме да имаме доверба во независното судство“, рече адвокатот Рефик Сердаревиќ.
Кон крајот на конфликтот во периодот 1992-1995 година во БиХ, Мандиќ ја напушти земјата и живееше во Белград. 
До неговото апсење во Црна Гора во август 2005 година врз основа на потерницата што ја издаде обвинителската канцеларија на БиХ, се веруваше дека тој е еден од најбогатите бизнисмени од босанските Срби. 
Тој, наводно, го стекнал богатството од бензиските пумпи што ги поседувал.
Мандиќ моментно одлежува деветгодишна затворска казна за злоупотреба на функцијата и фалсификат. 
Казната му беше изречена во октомври минатата година, на крајот од одделно судење против него и уште три други лица во врска со проневерата во Привредна Банка Српско Сараево по војната.
Тој и уште еден поранешен висок претставник на босанските Срби, Милорад Говедарица, мораа да й вратат преку 3 милиони американски долари на банката во рок од две недели.
