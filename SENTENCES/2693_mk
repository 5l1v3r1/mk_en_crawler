08/11/2005
Од Ерлис Селимај за Southeast European Times во Тирана – 08/11/05
Рестрикциите на струја се зголемија во неделата (6-ти ноември) кога албанската електроенергетска корпорација (КЕШ) го продолжи задолжителниот прекин на електрична струја како во урбаните, така и во руралните области.
Снабдувањето со електрична енергија во урбаните области прекинува од 07:30 до 16 часот.
Во руралните области прекините започнуваат еден час порано, во 6:30 наутро.
Прекините на електрична енергија се случуваат на секои два часа по 16 часот попладне.
Во некои области Албанците се и по 18 часа дневно без електрична енергија.
„Албанија е обврзана да усвои ваква мерка бидејќи сериозната суша ги погоди хидроелектричните централи“, се вели во изјавата на КЕШ.
Покрај тоа, енергетската криза се одразува и во лошите услови на хидроелектричните централи - единствениот извор на струја во земјата - како и на странските инвестиции во овој сектор во текот на изминатите 16 години.
Изградени за време на комунистичкиот режим хидроелектричните централи никогаш не беа адаптирани за да ја задоволат зголемената потрошувачка.
Зголемените цени и фактот што околу 30 отсто од потрошувачите не ги плаќаат своите сметки уште повеќе придонесоа за проблемите.
Албанија увезува скоро 5 милиони киловатчасови електрична енергија годишно од Македонија и Грција, но овие количини не се ни оддалеку доволни.
Земјата преговара со други земји, меѓу кои и со Украина.
„Ние продолжуваме со преговорите, бидејќи нашите барања беа непланирани и изненадувачки за украинските власти.
Тие ја разгледуваат можноста да ни понудат електрична енергија од периодот ноември-декември.
Струјата од Украина ќе поминува низ Романија и Србија, така што ние, исто така, преговараме и со овие земји за преносот на електрична енергија“, рече министерот за економија, Генц Рули, апелирајќи до јавноста да ја штеди струјата.
„Можам да ја разберам лутината на народот, кој поголем дел од денот го поминува без струја.
Но, ние мораме да сфатиме дека се наоѓаме во национална тешка ситуација и дека работиме на нејзино решавање“, рече министерот.
Рационализацијата уште повеќе ги влошува проблемите на водоводните станици во Албанија, кои веќе беа во толку лоша состојба што домаќинствата можеа да добиваат вода само околу три часа дневно.
Последиците по албанските бизниси би можеле да бидат катастрофални.
„Ние се соочуваме со проблеми во производството на леб.
Јас како бизнисмен не можам да си ги дозволам високите цени за користење на генератори, со оглед на тоа што струја нема скоро цел ден.
Што ќе сториме и колку долго ќе трае ова?“, вели еден сопственик на пекарница во Тирана.
„Нашите животи сега се во неред;
мојата сопруга не може да готви“, вели еден пензионер.
