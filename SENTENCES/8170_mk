28/11/2011
Марија Паравантес за Southeast European Times во Атина -- 28.11.11
Тврдејќи дека Министерството за здравство должи 3,8 милиони евра, работниците во претпријатието за електрична енергија ја исклучија струјата на 16-ти ноември.
Министерството негира дека ја должи таа сума, а незадоволните граѓани и синдикалци во четвртокот (24-ти ноември) ги зазедоа канцелариите на електро-претпријатието низ цела Грција.
Додека полицијата се обидуваше да ги растера толпите, десетици градоначалници протестираа поради одлуката на владата од септември за наметнување итен данок на имот преку сметките за електрична енергија.
„Наша институционална и морална должност е да застанеме покрај нашите граѓани“, рече за SETimes градоначалникот на Маратон, Јорданис Луизос.
„Ја повикуваме Јавната корпорација за електрична енергија (ДЕИ) да се воздржи од каков било неконвенционален, произволен и навредлив чин на прекинување на снабдувањето со електрична енергија, особено за оние кои не се во состојба да го платат специјалниот данок на имот“, рече Луизос.
„Маратон ќе ги поддржи своите жители и ние бараме од властите на ДЕИ да се воздржат од какво било дејство додека не биде донесена конечната одлука од повисокиот суд“, додаде тој.
Опишувајќи го како „неуставен“ и „анти-социјален“, данокот -- кој се пресметува по квадратен метар, употреба и локација на имотот -- предизвика реакции на сите фронтови.
ДЕИ и синдикатот (ГЕНОП) одбиваат да ја исклучат електричната енергија во домовите на сиромашните, невработените, хендикепираните и луѓето без пари.
A градоначалниците на Атика јавно се изјаснија против одлуката.
За легитимноста на оданочувањето ќе се донесе одлука в петок.
Луизос е еден од многуте градоначалници на Атика кои се здружија со другите колеги против одлуката.
Тој е оптимист и смета дека резултатот на неговите дејства ќе биде од полза за сите.
„Во контакт сме со сите локални власти и сме оптимисти дека со координирани напори ќе имаме позитивен исход“, рече Луизос.
Но, на 21-ви ноември, претседателот и генерален менаџер на ДЕИ, Артурос Зервос, не се појави на закажаниот состанок со голем број градоначалници на Атина, за да дискутира околу ова прашање, тврдејќи дека ќе се состане со градоначалниците само под капата на Централниот сојуз на општини и заедници на Грција.
Градоначалниците на преку 15 општини рекоа дека ќе продолжат со понатамошно дејствување.
Во меѓувреме, пред салата на градското собрание во Неа Јонија стои транспарент на кој пишува „Немаме -- не можеме да платиме“.
Неа Јонија е општина каде што живее пред сé работничка класа и беше прва што реагираше на одлуката.
На веб-страницата на градот се дадени инструкции за тоа како да се плати електрична енергија без придружен данок на имот.
Според тврдењата на еден синдикалец на ДЕИ, државата должи на јавната корпорација за електрична енергија 141 милион евра од неплатени електрични сметки.
„Нема да ја пресечеме електричната енергија во домовите на сиромашните, невработените, пензионерите, луѓето со ниски примања“, повторува претседателот на ГЕНОП, Никос Фотопулос.
Во неодамнешниот развој на настаните минатата недела, Министерството за финансии објави дека продолжи со модификациите на данокот, кои исклучуваат одредени социјални групи од плаќање, како што се граѓаните со ниски примања, невработените и лицата со специјални потреби.
Аналитичарите предупредуваат дека ќе се појави нов проблем -- докажувањето дека припаѓате на овие „специјални“ групи.
Овој потег, исто така, уследи по одлуката на Судот од прва инстанца за изземање на пар од Каламата од плаќање на данок со судска одлука која му забранува на ДЕИ да ја исклучи електричната енергија.
„Ова е смешно“, рече за SETimes пензионерот Јоанис Вретос, стоејќи во долга редица пред канцеларијата на ДЕИ во Ано Патисија, централна Атина.
„Прво ни ги кратат пензиите, а потоа го додаваат овој данок и очекуваат луѓето да се во состојба да плаќаат за два месеци?“
„Тие се неодговорни“, додаде маж од редицата.
„Тие го додадоа данокот, но направија толку многу грешки на нашите сметки, наплаќајќи ни повеќе од она што треба да го платиме.“
Додека Грците се борат да најдат готовина за да ги платат насобраните сметки и новите даноци, банките почнаа да издаваат даночни кредити, наречени „програми за даночно приспособување“.
Претставниците на банките што издаваат вакви кредити, контактирани од SETimes, одбија да го кажат своето мислење.
Емборики и Пиреја се првите што започнаа со новите заеми во мај, по што следеа и неколку други банкарски институции, дозволувајќи и до десет години период на враќање на кредитот.
Кредитите варираат од исплата на нелегални домови или парични казни за нелегални домашни измени, до јавни такси.
„Тие пополнуваат дупка правејќи нова дупка“, рече за SETimes економистот О Константиниди, поранешен банкарски службеник.
„Кредитите се магичен круг, особено во денешната несигурна финансиска средина.
Тоа може да резултира само со неизбежно влегување на клиентот во уште поголем долг.“
