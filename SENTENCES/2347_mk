02/06/2005
(Разни извори -- 01/06/05 - 02/06/05)
Холандија му зададе тежок удар на уставот на ЕУ, каде што мнозинството гласачи го отфрли референдумот во средата (1-ви јуни).
Според првичните резултати на холандската новинска агенција АНП, 61,6 отсто од гласачите рекле „не“ за предложениот устав, додека само 38,4 отсто го поддржале. 
Одѕивот изнесуваше 62,8 отсто.
„Во Холандија, повеќе од 40 отсто од луѓето сметаат дека Европа се движи премногу брзо со еврото и со проширувањето со земјите од Источна Европа и Турција“, изјави Маурис де Хонд, директор на најголемиот холандски институт за истражување на јавното мислење, за АФП.
Холандија стана втората основачка членка на ЕУ што го отфрли уставот во последниве четири дена. 
Процентот беше дури и повисок од оној на францускиот референдум во неделата, на кој 55 отсто од гласачите го отфрлија уставот, додека 45 отсто го поддржаа.
Уставот мора да биде ратификуван од страна на сите 25 земји-членки на ЕУ до ноември 2006 година. 
Ако четири-петтини од земјите-членки го ратификуваат до крајниот рок, додека некои се соочуваат „со тешкотии во спроведувањето на ратификацијата“, тоа значи дека со ова прашање ќе влезе во надлежност на Европскиот совет.
Во заедничката изјава од средата претседателите на Европскиот парламент, Европската комисија и Европскиот совет - Жозеп Борел, Жозе Мануел Баросо и Жак-Клод Јункер, премиер на Луксембург -- повикаа на продолжување на процесот на ратификација за да им се овозможи на сите земји-членки да „се искажат во врска со проектот за уставот“.
„Убедени сме дека заедно и во партнерство -- националните влади, европските институции, политичките партии, цивилното општество -- ќе знаеме како да најдеме начин за придвижување на ЕУ кон траен консензус во врска со нејзиниот идентитет, нејзините цели и нејзините средства. 
Европа продолжува понатаму и нејзините институции ќе продолжат целосно да функционираат“, се вели во соопштението.
Досега девет земји го ратификуваа уставот преку гласање во националните собранија, додека референдумот беше успешен само во Шпанија. 
Во четвртокот уставот го ратификуваше Парламентот на Литванија.
Кога ќе се состанат европските водачи на 16-ти јуни, чешкиот премиер Јири Парубек се очекува да предложи крајниот рок за ратификување на уставот да биде продолжен.
Баросо, во меѓувреме, побара од владите да не преземаат никакви „унилатерални иницијативи“ во врска со уставната криза пред самитот.
По референдумот во Холандија хрватскиот претседател Стипе Месиќ и неговиот македонски колега Бранко Црвенковски во средата се согласија дека, без оглед на овие настани, реформите поврзани со интеграцијата во ЕУ во нивните земји треба да продолжат. 
Двајцата претседатели разговараа за време на дводневната посета на Црвенковски на Загреб.
