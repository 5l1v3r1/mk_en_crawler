27/08/2012
Константин Калахан за Southeast European Times во Никозија -- 27.08.12
Кипар се соочува со зголемени тешкотии во финансирањето на своите општини, во време кога оваа земја на еврозоната бара финансиска помош од Тројката на ЕУ, ЕЦБ и ММФ, и владата ги крати општинските финансии скоро за третина.
„[Успеавме да] овозможиме услуги како што е отстранување на отпадот, но со почетокот на владините кратења, тоа станува сé потешко“, рече за SETimes Костас Петру, градоначалник на Ајос Дометиос, големо предградие на Никозија.
Кипар е трета најмала економија во еврозоната, но аналитичарите велат дека земјата е во најлоши финансиски услови од 1974 година, со оглед на изложеноста на локалните банки на грчкиот долг.
Во месеците што му претходеа на барањето на Никозија за финансиска помош, владата го намали буџетот од 90 милиони евра на 70 милиони евра.
„Општината несомнено беше погодена од владините кратења на трошоците. 
Како последица на тоа, ние моравме да штедиме, но не сме во опасност од затворање“, рече за SETimes Антонис Ѕокос, градоначалник на Аја Напа, популарен туристички град.
Лефкара, рурална општина во јужната област Ларнака, мораше да направи отстапки за да работи како вообичаено.
„Иако крајбрежните општини како Аја Напа имаат корист од приливот на туристи во текот на летото, општините во внатрешноста на копното се соочуваат со тешки времиња, бидејќи ние не добиваме толку туристи“, рече за SETimes Савас Ксенофонтос, градоначалник на Лефкара.
Ксенофонтос рече дека неговата општина обезбеди пари со замрзнување на платите на државните службеници, кои се повисоки од 2.000 евра месечно.
Некои тврдат дека 30 општини се премногу за земја од 800.000 жители -- Никозија, град со 200.000 жители има осум општини -- но властите тврдат дека централизацијата на услугите ќе го направи општинскиот систем поефикасен.
„Да, јас сметам дека ги има премногу, но правам напори за соработка со другите општини. 
На пример, ние вложуваме напори за здружување на силите со соседните градови и соработка во областите како што е собирањето на отпадот“, рече Ѕокос.
Во соседна Грција, владата ја трансформираше локалната власт во 2010 година со намалување на бројот на општините од 5.800 на 1.034, и централизирање на повеќе општински надлежности.
Но, со продлабочувањето на грчката должничка криза, владините финансии се намалија и новоформираните општини се соочија со зголемен предизвик да функционираат.
Од конфликтот во 1974 година, девет поранешни општини на северот беа преместени на југ од тампон-зоната на ОН, која го дели островот.
„Со економските проблеми, заедно со намалените владини финансии, и без решение на кипарското прашање, ситуацијата е најлоша од 1974 година“, рече за SETimes Јанис Папајану, градоначалник на општина Карвас, една од деветте општини.
Папајану рече дека е важно да постои општина што ќе биде привремено сместена во јужна Никозија и покрај тоа што истата нема вистинска надлежност над својата поранешна област.
„Тука се наоѓаат бегалци, раселени лица и бројни Кипарци од Каравас, кои емигрирале во странство. 
Се обидуваме да ги одржиме нашите културни традиции, како и да не заборавиме од каде доаѓаме“, рече Папајану.
Иако владата на Никозија ги субвенционира деветте општини, поголем дел од финансиите доаѓаат од донации во Кипар и од заостанатите наплати.
Но, донациите, исто така, доцнат, под притисокот од светската финансиска криза.
„Секоја година објавуваме списание за активностите на општината и за Каравас. 
Ни требаат 10.000 евра за да го направиме тоа. 
Оваа година не можеме да ја реализираме публикацијата бидејќи, едноставно, ги немаме потребните пари“, рече Папајану.
