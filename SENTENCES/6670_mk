06/07/2011
(AФП, Би-Би-Си, АП, Ројтерс, Еуроњус, ВоА, Њу Јуроп, Ксинхуа, Инерситипрес, Радио Холандија, Танјуг, Б92, РТРС - 05.07.11)
Пресудата од вторникот (5-ти јули) на апелацискиот суд во Хаг беше поздравена од роднините на жртвите. 
Судот објави дека Холандија е одговорна за три смртни случаи од настаните во Сребреница во 1995 година. 
Холандските власти ја опишаа пресудата како „неочекувана“.
Судската парница беше покрената во 2002 година од страна на преведувачот на холандскиот баталјон, Хасан Нухановиќ, и семејството на електричарот Ризо Мустафиќ, кој беше убиен откако мировниците го предадоа на српските сили. 
Нухановиќ го изгуби својот татко и брат, кои беа, исто така, предадени на босанските Срби, откако побараа засолниште во базата на силите за заштита на ОН.
Тужителите ја обвинија холандската држава за небрежност, тврдејќи дека тие знаеле што ќе им се случи на босанските муслимани кога им наредиле да ја напуштат „заштитената област“.
Холанѓаните беа одговорни за „заштитената област“ на ОН во Сребреница, која беше окупирана од босанските Срби во јули 1995 година. 
Холандија објави дека нејзините сили биле напуштени од ОН, поради што немале воздушна поддршка.
Пресудата од вторникот ја поништува претходната одлука на судот од пониска инстанца, кој во 2008 година пресуди дека Холандија не може да се смета за виновна за убиените бидејќи тие не дејствувале во име на нивната држава, туку како дел од операциите на ОН.
Според последната пресуда Холанѓаните требало да знаат што ќе им се случи на тројцата мажи и не требало да ги протераат од базата. 
Иако војниците беа дел од силите на ОН, тие беа под „ефективна контрола“ на највисоките холандски воени и владини претставници во Хаг. 
Судот одлучи дека Холандија треба да им плати надоместок на роднините, но сумата не беше веднаш објавена.
Роднините на жртвите ја поздравија пресудата, опишувајќи ја како исторска, бидејќи за првпат една држава е прогласена за одговорна за своите дејствувања како дел од ОН.
„Оваа пресуда е многу добра. 
Истата сигурно го отвора патот холандската држава да биде прогласена одговорна и за она што се случи во Сребреница, и за другите жртви“, рече за АФП Сабахета Фејзиќ од здружението Мајките на Сребреница.
ОН објавија дека ја разгледуваат пресудата. 
„Јасно е дека сакаме да ја проучиме целата пресуда во детали ... 
и тоа е нешто што сега го правиме“, изјави за Инерситипрес портпаролот на ОН Мартин Несирки.
Историската пресуда доаѓа само неколку дена пред 16-тата годишнина од падот на Сребреница во 1995 година, кога околу 8.000 муслимански мажи и момчиња беа убиени од силите на босанските Срби предводени од воениот командант Ратко Младиќ.
Младиќ беше уапсен во мај оваа година, по повеќе од 15 години во бегство. 
Моментно му се суди во Хашкиот трибунал за воени злосторства по 11 точки, вклучително и за геноцид.
