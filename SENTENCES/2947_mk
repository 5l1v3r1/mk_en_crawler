25/04/2006
Од Ерлис Селимај за Southeast European Times во Тирана -- 25/04/06
Договорот за стабилизација и асоцијација (ДСА) помеѓу Албанија и ЕУ се очекува да биде потпишан во јуни, според амбасадорот на Европската комисија (ЕК) во Тирана, Луц Салцман.
„ЕК предложи ЕУ да потпише ДСА со Албанија во јуни за да го отвори патот за процесот на ратификација од страна на 25-те земји-членки.
Ние сме подготвени да ги убедиме овие земји дека Албанија е подготвена да го потпише договорот“, рече Салцман за време на семинарот на Парламентарното собрание на НАТО, што се одржа овој месец во Тирана.
Тој предупреди дека Албанија ќе се соочува со голем број предизвици и по потпишувањето на документот.
Успехот во областа на институционалните реформи зависи од политичкиот консензус, рече тој.
Потпишувањето на ДСА ќе донесе економска корист како што е проширувањето на пазарот, подобрени работни можности и послободно движење за Албанците, според Салцман.
„Земјата мора повеќе да ја либерализира својата економија, да ги подобри условите за инвестирање, преку регулирање на имотните права и да ги подобри капацитетите на јавната администрација“, рече тој.
Салцман ја увери не само Албанија, туку и другите земји од Западен Балкан, во поддршката на блокот за процесот на европска интеграција.
„Целта на ЕУ е да го постави овој дел од Европа на безбеден пат кон неговата интеграција во европското семејство“, рече тој.
Австрија, која претседава со ЕУ во првите шест месеци од 2006 година, придава големо значење на интеграцијата на земјите од Западен Балкан.
Виена вели дека се обидува да понуди „чиста европска перспектива“ за Југоисточна Европа.
За време на разговорите помеѓу албанскиот министер за надворешни работи, Бесник Мустафај, и неговата австриска колешка, Урсула Пласник, двајцата се согласија дека потпишувањето на ДСА претставува „најголем политички приоритет“ за оваа година.
Пласник го убеди Мустафај дека ЕУ работи на техничките проблеми околу договорот, вклучувајќи го и преводот на јазиците на земјите-членки.
Надежите на Албанија за европска интеграција беа зацврстени во февруари, кога претседателот на ЕК, Жозе Мануел Баросо, и комесарот за проширување на ЕУ, Оли Рен, ја посетија Тирана.
Заедно со Мустафај, тие ја потпишаа првата страница од ДСА.
Преговорите за ДСА, првиот правен чекор кон членството во ЕУ, се во тек уште од 2003 година.
ЕУ јасно й стави до знаење на Албанија дека нејзината интеграција ќе зависи од спроведувањето на реформите, борбата против организираниот криминал и зајакнувањето на економијата.
