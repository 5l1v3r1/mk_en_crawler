11/05/2010
Хрватскиот министер за внатрешни работи, Томислав Карамарко, и неговиот српски колега, Ивица Дачиќ, во петокот (7-ми мај) се согласија да формираат регионален центар за борба против организираниот криминал. 
Заеднички истражни тимови ќе бидат формирани како дел од центарот, рече Карамарко по состанокот во Осиек, Хрватска. 
Центарот ќе биде отворен за пристапување и на другите земји во регионот, рече Дачиќ.
***
Шпанија, како актуелен претседавач на ЕУ, ќе й помогне на Aлбанијa да се справи со својата политичка криза, објавија медиумите во Тирана. 
Шпанскиот министер за надворешни работи Мигуел Ангел Моратинос остварува разговори со својот албански колега Илир Мета во Брисел во вторник (11-ти мај). 
Важно е Албанија да се придвижи напред бидејќи аспирира да биде членка на ЕУ, рече Моратинос.
***
Канада силно ја поддржува евроатланската кандидатура на Хрватска рече канадскиот премиер Стефан Харпер во петокот (7-ми мај) за време на неговата дводневна посета на земјата. 
Хрватска отсекогаш беше западна земја во своето срце и нејзиниот напредок во сите области не е изненадување, рече Харпер по разговорите со премиерката Јадранка Косор. 
Таа ги повика канадските претпријатија да инвестираат во Хрватска и ја искажа поддршката на Загреб за кандидатурата на Хрватска за непостојано место во Советот за безбедност на ОН.
***
Претседателот на италијанскиот Долен дом на парламентот, Џанфранко Фини, во понеделникот (10-ти мај) ја посети Србијa. 
Тој разговараше за кандидатурата на Србија за ЕУ, регионалната соработка и билатералните односи со претседателот Борис Тадиќ, претседателката на парламентот, Славица Ѓукиќ-Дејановиќ, и премиерот Мирко Цветковиќ.
***
Српскиот вицепремиер Млаѓан Динкиќ и чешкиот министер за индустрија и трговија, Владимир Тосовски, потпишаа договор за економска соработка на 4-ти мај. 
Чешката Република ќе исплати 120 милиони евра како аем за Србија, за електрификацијата на делот од автопатот Ниш-Димитровград, рече Динкиќ. 
Заемот ќе биде вратен во период од десет години со едногодишен грејс-период. 
Изградбата ќе ја водат чешки и српски фирми.
***
Српскиот претседател Борис Тадиќ ги повика Норвешките претпријатија да инвестираат во Србија, за време на својата посета на Норвешка минатата година. 
Тој отвори бизнис форум во Осло на 4-ти мај, велејќи дека Белград има јасен план за економски развој во следните десет години, што вклучува големи инвестиции во инфраструктурниот сектор.
***
Комесарот за проширување на ЕУ, Стефан Фуеле, во четвртокот (6-ти мај) ја потврди поддршката на ЕУ за косовската Eвропска перспектива. 
За време на посетата на Приштина, тој ги потсети властите дека владеењето на правото е клучно за успехот на Косово на неговиот пат кон членството. 
Што се однесува до можните разговори Косово-Србијa тој рече: „има многу за дискутирање“.
***
Црна Гoра го презеде едногодишното претседавање со јадранско-јонската иницијатива од Италија во средата (5-ти мај). 
На состанокот во Анкона, црногорскиот министер за надворешни работи, Милан Рочен, ја опиша иницијативата како еден механизам за зајакнување на соседските односи и соработката и за напредок кон членството во ЕУ и НАТО.
***
Maкедонскиот министер за надворешни работи, Антонио Милошоски, и неговиот бугарски колега во посета на земјата, Николај Младенов, во средата (5-ти мај) разговараа околу можноста за потпишување билатерален договор за пријателство и соработка. 
Младенов рече дека неговата земја ќе продолжи да ја поддржува кандидатурата на Македонија за ЕУ и НАТО.
(Разни извори -- 04/05/10-11/05/10)
