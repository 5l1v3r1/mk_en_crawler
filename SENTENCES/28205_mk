19/11/2010
САРАЕВО, Босна и Херцеговина (БиХ) -- Премиерот Никола Шпириќ во четвртокот (18-ти ноември) објави дека ќе поднесе оставка од функцијата на 29-ти ноември, ако Централната изборна комисија не го одобри крајниот рок за неговото преземање на местото во парламентот.
Шпириќ доби уште еден мандат на изборите на 3-ти октомври како кандидат на Сојузот на независните социјалдемократи (СНСД), но владата оттогаш бавно се формира и се соочува со краен рок на 30-ти ноември.
Тој вели дека ако ништо не се промени, почнувајќи од 29-ти ноември Советот на министри „ќе биде во оставка“.
Тој додаде дека некои министри веќе почнаа да си поднесуваат оставки.
„Јас одлучив да го преземам овој чекор бидејќи не сакам да ги кршам законите на БиХ“, рече Шпириќ.
Во меѓувреме, Милорад Додик, новоизбраниот претседател на Република Српска, во четвртокот рече дека ќе започне консултации за назначување на својот наследник на позицијата премиер на ентитетот и нему ќе му го довери формирањето на новата влада.
Неговиот прв состанок ќе биде со Српската демократска партија, втората по големина партија во парламентот на ентитетот, по СНСД на Додик.
Претходно овој месец двата долгогодишни противници потпишаа договор за соработка, што е доволно да се формира барем влада на државно ниво.
Во истовреме, Партијата за демократска акција и Социјалдемократската партија, двете најголеми бошњачки партии, се согласија во четвртокот да формираат коалициски блок на државно ниво.
Двете најголеми хрватски партии, Хрватската демократска заедница на БиХ и ХДЗ-90, исто така, се согласија за коалиција на државно ниво.
(Вечерње новости, Глас јавности, Блиц, е-Новине, Независне новине, Модно, РТРС, Фена, Глас Српске, 24 Сата, Sarajevo-x - 18/11/10)
