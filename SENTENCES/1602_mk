09/03/2010
Министрите за внатрешни работи на земјите од Западен Балкан усвоија заедничка декларација на регионалната конференција за пограничната безбедност во Tиранa во петокот (5-ти март). 
Во документот се вели дека државите ќе соработуваат за да загарантираат безбедно движење на луѓе и стоки и ќе се борат против корупцијата и шверцот. 
Учесниците на форумот побараа од ЕУ им одобри безвизен режим на Албанија и БиХ што е можно поскоро.
***
Словенечкиот премиер Борут Пахор, неговата хрватска колешка Јадранка Косор и српскиот претседател Борис Тадиќ во петокот (5-ти март) се согласија да ја зајакнат соработката за време на состанокот во словенечкиот град Птуј. 
Балканските официјални претставници се фокусираа на престојната конференција на водачите од Западен Балкан, закажана за 20-ти март во Брдо, Словенија. 
Тадиќ потврди дека Србија ќе учествува само ако Косово биде претставено под името „Косово-УНМИК“.
***
Словачкиот министер за надворешни работи, Мирослав Лајчак, во понеделникот (8-ми март) рече дека е загрижен поради недостатокот на напредок во Босна и Херцеговинa. 
Лајчак, поранешен висок претставник, беше во посета на Сараево, каде што оствари разговори со локалните политичари и актуелниот висок претставник Валентин Инзко.
***
Министрите за надворешни работи на ЕУ, се согласија на неформалниот состанок во Кодроба, Шпанија, во саботата (6-ти март), да организираат самит на ЕУ и Западен Балкан во Сараево, Босна и Херцеговинa во јуни. 
Иницијативата ја потврдува европската перспектива на регионот -- дека стабилноста на Западен Балкан е основна за кандидатурата за ЕУ.
***
Загреб ќе й се приклучи на ЕУ за брзо време, рече хрватскиот претседател Иво Јосиповиќ по состанокот со претседателот на Европскиот парламент Јержи Бузек во Брисел, во четвртокот (4-ти март). 
Бузек рече дека е убеден оти Хрватска ќе се приклучи на блокот. 
Ова беше прва посета на Јосиповиќ откако ја презеде функцијата во февруари. 
Тој се состана и со претседателот на ЕУ Херман ван Ромпуј и претседателот на Европската комисија Жозе Баросо.
***
Романскиот претседател Трајан Башеску и воени претставници ги посетија НАТО трупите на земјата во Авганистан во четвртокот (4-ти март). 
Посетата уследи по експлозијата минатата недела во која загина еден романски војник, а беше повреден друг на патот што ги поврзува Кандахар и Кабул. 
Посетата не беше најавена однапред поради безбедносни причини.
***
Aлбанската влада го објави отворањето на шест амбасади во Белгија, Словачка, Босна и Херцеговинa, Катар, Кувајт и Обединетите Арапски Емирати. 
На земјата й треба пошироко претставување и има средства за тоа, рече премиерот Сали Бериша на состанокот на владата на 3-ти март. 
Нови дипломатски канцеларии ќе бидат наскоро отворени во Мексико, Јужна Африка, Австралија, Норвешка, Естонија и Пакистан.
***
Српскиот министер за надворешни работи Вук Јеремиќ предупреди за можната врска меѓу кандидатурата на Србија за ЕУ и косовското прашање и рече дека Белград не смее да биде принудуван да избира меѓу нив. 
Изјавата уследи по разговорите меѓу Јеремиќ и неговиот унгарски колега Петер Балаж во Будимпешта на 3-ти март. 
Балаж, исто така, изрази надеж дека ЕУ нема да принудува таков избор и истакна дека стабилизацијата на Западен Балкан треба да биде главна цел.
***
Aнкарa е подготвена за повлекување на своите трупи од Кипар ако биде постигнат договор за долготрајниот спор меѓу грчката и турската заедница на островот, рече премиерот Реџеп Тајип Ердоган на 2-ри март. 
Турција мора „да премине од зборови на дела“, рече портпаролот на грчката влада Стефанос Стефану, потсетувајќидека Анкара не одговори на повиците на ЕУ да ги отвори своите пристаништа и аеродроми за бродовите и авионите на кипарските Грци.
(Разни извори -- 02/03/10-09/03/10)
