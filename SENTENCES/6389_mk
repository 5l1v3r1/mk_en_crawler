19/12/2011
Линда Карадаку за Southeast European Times во Приштина -- 19.12.11
Во ова интервју, дописничката на SETimes Линда Карадаку разговара со косовската министерка за трговија и индустрија, Мимоза Кусари-Лила, околу косовско-српските трговски односи и можностите и предизвиците за постигнување договор за слободна трговија со ЕУ.
SETimes: Како функционира трговскиот реципроцитет со Србија?
Mимоза Кусари-Лилa: Реципроцитетот со Србија функционира добро. 
Нашите косовски бизнисмени извезуваат во Србија со истата документација со која извезуваат во земјите на ЦЕФТА.
SETimes: Колку се ефикасни разговорите со Србија, во врска со трговската ситуација на теренот?
Кусари-Лилa: Разговорите со Србија резултираа со прифаќање на косовските царински печати. 
Затоа, разговорите доведоа до позитивни резултати на трговски план.
SETimes: Какви ветувања добивте од ЕУ за преференцијалниот пристап и трговско-договорните односи меѓу ЕУ и Косово?
Кусари-Лилa: Предлогот на Европската комисија да се обнови преференцијалниот трговски пристап беше усвоен во октомври оваа година и, на 24-ти ноември, Советот на министри одлучи ретроактивно да ги одобри трговските преференции за Косово со земјите на ЕУ. 
Тоа значи дека на оние бизнисмени кои извезуваат во ЕУ, ќе им бидат вратени парите за царинските давачки што ги платиле.
На последниот состанок што го имав со комесарот за трговија, Карел де Гихт, ми беше ветено дека преференцијаните мерки ќе стапат на сила во декември. 
Заклучокот од последниот состанок на Советот на министри на 6-ти декември беше дека Косово постигнало напредок во трговските односи со Европската унија. 
Можноста за договор за слободна трговија со ЕУ беше проценета на овој состанок. 
Разговорите за почеток на преговорите за овој договор се очекува да почнат следната година.
SETimes: Што се бара од Косово за ова прашање?
Кусари-Лилa: Има голем број услови што ги бара ЕУ за потпишување договор за слободна трговија; меѓу другото можам да споменам неколку: Косово мора да ја либерализира својата трговија, според принципите на внатрешниот пазар на ЕУ, треба да ги елиминира техничките бариери и нетарифните бариери со земјите-членки на ЦЕФТА и ЕУ, и треба да го подобри квалитетот на инфраструктурата и да го подобри административниот капацитет.
SETimes: Кога очекувате да започнете преговори со ЕУ за ова прашање?
Кусари-Лилa: Се надеваме на разговори за почеток на преговорите за овој договор на почетокот од следната година.
SETimes: Каква корист ќе има Косово од овој договор?
Кусари-Лилa: Косово ќе има корист од овој договор поради тоа што ќе стане дел од пазарот од 500 милиони луѓе, без царински давачки. 
Тоа е, исто така, важен чекор во процесот на европска интеграција.
