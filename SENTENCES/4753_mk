09/02/2009
Од Георги Митрев-Шантек за Southeast European Times во Белград -- 09/02/09
Српскиот динар доживеа нагло зголемување наспрема еврото веднаш по соопштението дека руското претпријатие „Гаспром“ ќе плати 400 милиони евра за 51 отсто од акциите во српското нафтено претпријатие (НИС).
Почнувајќи од петокот (6-ти февруари) 92 динари се еднакви на 1 евро, што претставува зголемување од најниското ниво досега од 96,3 наспрема 1 на 28-ми јануари.
Никој во Србија не очекува руското купување да ја поврати силата на динарот во првите денови од 2009 година, кога со 88,6 динари можеше да се купи едно евро.
Експертите предвидуваат падот на динарот -- од 24 отсто наспрема еврото од 1-ви октомври -- да продолжи најмногу по два месеци.
Турската лира, втора валута со најбрз пад во регионот, падна за 17 отсто во истот период.
Српските експерти се поделени во поглед на реалната вредност на динарот.
Оптимистите сметаат дека таа треба да се стабилизира на околу 90 до 95 за евро, додека песимистите заплашени од рецесијата и опаднатиот извоз, стравуваат дека соодветниот девизен курс е дури 150 за евро.
Слабиот девизен курс им носи навистина многу проблеми на српските граѓани, претпријатија и влада.
Србија, која е многу зависна од увозот како и другите земји од Југоисточна Европа, се соочува со висока инфлација ако нејзиниот динар слабее.
Покрај ова, како што растат очекувањата за инфлација, претпријатијата кои увезуваат суровини ги зголемуваат своите цени.
Потрошувачите кои плаќаат кредити за станови и автомобили со деноминација во евра, исто така, мораат да обезбедат повеќе динари.
Како и соседите, и Србија нема лесен лек за својот фундаментален макроекономски дебаланс.
Недостатокот на странски инвестиции и трговскиот дефицит од 8,2 милијарди евра во 2008 година уште повеќе го усложнуваат дефицитот во тековната сметка на земјата.
Централната банка во Србија се бори да го сервисира надворешниот долг на земјата.
Дури и со евро инфузијата на Гаспром, таа едноставно нема капитал за да го сервисира надворешниот долг и постојано да го потпомага динарот.
Народната банка на Србија (НБС) продаде 1,2 милијарди евра во 2008 година и 420 милиони евра досега во 2009 година за да го стабилизира динарот, но со малку резултат.
Покрај ова, НБС изгуби уште едно оружје, каматната стапка што им ја плаќа на банките што купуваат повторно нарачани обврзници во динарска деноминација.
Стравувајќи од рецесија, НБС ја намали таа стапка, уништувајќи ја секоја желба на банките за продавање на евра за динари.
Гувернерот на НБС, Радован Јелашиќ, рече дека банката не може да продолжи да го брани динарот.
„Овие интервенции го заземаат местото на планираните приходи од приватизацијата, надворешните директни инвестиции или новите кредити од странство, кои што владата има обврска да ги обезбеди“, се пожали Јелашиќ.
НБС предупредува дека незапирливиот пад на динарот покажува сериозен недостаток во економијата и потребата Белград да престане со трошењето на парите што ги нема.
Буџетските намалувања, привлечните услови за странските инвестиции и растот на извозот -- кој бара зголемување во квалитетот на производот -- ќе го стабилизираат динарот и ќе ја намалат инфлацијата, вели банката.
