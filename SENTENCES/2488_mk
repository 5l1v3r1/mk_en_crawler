21/11/2005
Од Антонела Архин за Southeast European Times во Подгорица -- 21/11/05
Од 3-ти до 4-ти ноември во Милочер, Црна Гора, се одржа донаторска конференција за реформи во полицијата. 
Во своето обраќање пред учесниците заменик-премиерот Драган Ѓуровиќ рече дека интеграцијата со меѓународната заедница за спроведување на законот и имплементацијата на европските стандарди се главните приоритети на полициските сили.
Тој, исто така, рече и дека промените во Министерството за внатрешни работи претставуваат значаен елемент на црногорските напори за демократизација на општеството, обезбедување на економски просперитет и постигнување на меѓународна интеграција - вклучувајќи го и членството во ЕУ.
Меѓународните организатори, како и голем број земји, донираа 20 милиони евра во текот на двеиполгодишната поддршка на реформата на полицијата во Црна Гора, рече министерот.
Министерот за внатрешни работи, Јусуф Каламперовиќ, истакна дека донаторската конференција е прва во Црна Гора која се фокусира на реформите во полицијата. 
Во последниве години се постигнати значителни резултати, рече тој. 
Покрај обезбедувањето на подобри услуги за граѓаните, институцијата, исто така, ја поврати и нивната доверба, додаде министерот.
Шефот на полицијата, Веселин Вељовиќ, на форумот говореше за моменталната ситуација со спроведувањето на законот во Црна Гора и ги образложи плановите за идните реформи. 
И покрај тоа што се важни сите предвидени проекти, рече тој, два од нив се особено итни - обезбедувањето на модерна опрема за специјалната антитерористичка единица, како и проектот за модернизација на Центарот за криминалистичко експертско известување.
Други важни потреби се и понатамошното образување на полицајците на сите нивоа и обезбедување на современа техничка опрема за сите служби, рече Вељовиќ.
И покрај поддршката од ОБСЕ, ЕУ и САД, додаде тој, на црногорската полиција сé уште й недостига опрема за ефикасна борба против криминалот. 
Како резултат на тоа, тие се во голема мера попречени во нивните напори за решавање на кривичните дела и пронаоѓање на извршителите, рече тој.
За време на главниот дел од конференцијата беа претставени 12-те проекти за реформи на Министерството за внатрешни работи. 
На настанот, кој беше во организација на Министерството за внатрешни работи и Мисијата на ОБСЕ во Србија и Црна Гора, присуствуваа претставниците од преку 50 меѓународни организации и земји. 
Неколку потенцијални донатори веќе изразија интерес за финансирање на реформски проекти.
