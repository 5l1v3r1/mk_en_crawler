02/06/2005
ВАШИНГТОН, САД -- Босна и Херцеговина (БиХ), Косово и Србија и понатаму остануваат помеѓу приоритетите на американско-европската агенда за 2005 година, како што се вели со соопштението на американскиот Стејт департмент од средата (1-ви јуни).
Во соопштението се цитира изјавата на потсекретарот за политички прашања, Николас Барнс, дадена на неодамнешната конференција во Брисел.
Вашингтон, вели Барнс, ќе ја обнови својата „дипломатска офанзива“ оваа година со цел промовирање на конечното единство на БиХ, унапредување на процесот на одредување на конечниот статус за Косово и извршување притисок врз Белград за целосна соработка со Трибуналот на ОН за воени злосторства.
Овие три прашања претставуваат „суштина на комплетирањето на демократскиот проект во Европа“, додаде тој.
Во другите вести, американскиот амбасадор во Србија и Црна Гора, Мајкл Полт, негираше дека меѓународната заедница ветила оти ќе му даде на Косово условна независност во рок од една година.
Во интервјуто за белградскиот весник „Политика“, објавено во средата, Полт вели дека никој не дал такво ветување.
(американски Стејт департмент, Танјуг, Ксинхуа - 01/06/05)
