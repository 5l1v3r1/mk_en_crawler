18/06/2007
Од Беким Гречевчи за Southeast European Times во Косово– 18/06/07
Процесот на одредување на статусот на Косово влезе во, како што многумина очекуваат да биде, неговата последна фаза. 
Прашањето сега се префрли на меѓународната арена, каде западните земји се обидуваат да ги премостат разликите со Москва и да го расчистат патот за одобрување на планот на Ахтисари.
На Балканот, пак, мислењето е поделено за крајниот резултат. 
Како и да е, сите се согласуваат дека решението треба да придонесе за стабилност на регионот. 
Статусот на Косово е последното нерешено прашање кое остана од распадот на Југославија. 
Периодот на конфликти не само што ги уназади земјите од Западен Балкан економски, исто така им го попречи патот кон повторно приклучување во Европа.
Иако другите поранешни комунистички земји сега се во Европа, земјите од Западен Балкан сеуште се во рана фаза на пристапување -- и покрај тоа што бивша Југославија беше релативно просперитетна и развиена. 
Така, не е чудо тоа што речиси сите од регионот би сакале да го остават овој период на конфликти зад себе еднаш засекогаш. 
Сепак, се додека не биде решена неговата иднина, Косово продолжува да биде потенцијален дестабилизирачки фактор.
Земјите од регионот имаат различен однос кон косовското прашање, како и различни ставови во однос на тоа како треба да биде решено истото. 
Албанија бара независност на покраината и го поддржува планот на Ахтисари.
Србија, пак од друга страна, не е подготвена да да ја даде оваа територија, која сочинува околу 15 отсто од пространството на оваа земја. 
Белград бара, со руска поддршка, повторни преговори, со цел да се постигне решение поинакво од незвисност на покраината.
Меѓу земјите што не ризикуваат ниту во однос на земјата, ниту во однос на мнозинството популација, мислењата се различни. 
На пример, Македонија беше директно засегната од конфликтот во периодот од 1998 до 1999-та година бидејќи стотици илјади бегалци ја поминаа границата. 
Покрај тоа, во 2001-та година, оваа земја влезе во период на етнички конфликт и некои луѓе во земјата -- главно етничките Македонци -- веруваат дека нестабилноста се излеа од Косово. 
Официјален став на македонската влада е дека го поддржува планот на Ахтисари. 
Етничките Албанци, кои сочинуваат околу 22 оттсо од вкупната популација, отворено поддржуваат независност на покраината. 
Сепак, постои загриженост за потенцијалното влијание врз Македонија, како и врз односите со Србија.
Црна Гора, најновата независна држава на Балканот, се двоуми да излезе со јасен став за Косово. 
Сепак, тамошните лидери неодамна го поддржаа барањето на Србија за понатамошни преговори.
Црна Гора „сеуште верува дека опцијата за договор помеѓу Белград и Приштина не е исцрпена“, рече претседателот Филип Вујановиќ за време на самитот на балканските лидери во Будва. 
„Сега Советот за безбедност на ОН треба да ја одреди иднината на Косово на внимателен и одговорен начин“.
Неговата изјава веднаш предизвика реакции од албанските политичари во Црна Гора. 
„Ако е возможен договор помеѓу Приштина и Белград, зошто беа неопходни интервенцијата на НАТО и планот на Ахтисари?“ се вели во соопштението на Албанската Алтернативна Партија.
Црна Гора, која се граничи со Косово, е мала држава од 620 000 жители која се отцепи од унијата со Србија минатата година. 
Етничките Албанци сочинуваат 6 отсто од популацијата, додека пак етничките Срби 32 отсто.
Каков што е случајот и со многу други прашања, така и статусот на Косово предизвика дебата помеѓу различните етнички заедници во Босна и Херцеговина (БиХ).
Претседателот на најголемата српска политичка партија, Милорад Додик, јасно го изнесе својот став многу одамна. 
„Ако на Косово му биде допуштено да прогласи независност , тогаш вратата може да биде отворена и за многу други делови од земјите низ цела Европа“, рече тој, алудирајќи јасно дека Република Српска би можела да се обиде и да добие независност од БиХ.
Бошњачките лидери не беа помалку гласни. 
Сепак, Бошњаците се познати по својата наклонетост кон Косовските Албанци која се должи на верската сличност. 
Преставниците на етничките Хрвати главно останаа надвор од дискусијата, не давајќи и поддршка на ниту една страна.
Жељко Комшиќ, член на претседателството на БиХ, изјави за Southeast European Times дека одржувањето на мирот во регионот главно зависи од договор помеѓу Белград, Приштина и меѓународната заедница.
„Според мене, босанскиот став во случај на унилатерално прогласување на независност од страна на Косово ќе биде ист како ставот на НАТО и земјите-членки на ЕУ“, рече Комшиќ.
Во Хрватска, косовското прашање привлекува релативно малку внимание. 
Претставниците во Загреб се обидоа да бидат неутрални, не сакајќи да ги оптоварат веќе сложените односи на земјата со Белград. 
Сепак, кај јавноста, постои значителна поддршка за Косовските Албанци и нивната цел за независнот.
Актуелниот премиер на Косово, Агим Чеку, служеше како офицер во Хрватската Армија за време на војната на земјата за независност од Југославија. 
Тој беше одликуван девет пати од Хрватска за неговата служба и доби чин на бригаден генерал.
Ставовите во Грција се сложени. 
Грците секогаш имале цврсти историски и верски врски со Србите. 
Во 1999-та година, за време на косовската криза, грчките медиуми и лидерите на јавното мислење изразија речиси едногласно спротивставување на акционата кампања на НАТО против Слободан Милошевиќ, и покрај фактот што Грција е членка на НАТО.
Денес, многу Грци сеуште ја сметаат независноста на Косово како прва фаза од проектот „Голема Албанија“ -- тема на многу дискусии помеѓу грчките блогери, како и во посензационалните медиумски изданија. 
Сепак, владата, се обиде да задржи еден неутрален и претпазлив приод, тврдејќи дека пред се целта на косовското решение треба да биде зајакнување на безбедноста и стабилноста на целиот Балкан.
Ставот на Бугарија во однос на Косово произлегува од сфаќањето дека статусот на Коосво и начинот на кој ќе биде контролиран овој статус, ќе влијае не само врз Белград и Приштина, туку и врз останатите земји од регионот и врз целата европска безбедносна архитектура.
Бугарија, земја-членка на ЕУ од јануари, е против секој приод кој би поттикнал регионална нестабилност, вклучувајќи ги и предлозите за етнички хомогено Косово, поделба на Косово или унија на покраината со друга земја. 
Развојот на демократијата во Косово ќе зависи од значително меѓународно цивилно и воено присуство, каде ЕУ и Нато ќе имаат клучна улога, велат бугарските претставници.
Романскиот претседател Трајан Башеску уште еднаш го повтори ставот на Букурешт за време на неодамнешната средба на шефовите на државите и владите на земјите од Централна и Југоисточна Европа во Прага.
„Ставот на Романија, пред и по приклучувањето кон ЕУ, е постојан: не веруваме дека независност ќе може да одговори на потребите за безбедност и стабилност изразени од страна на ЕУ, како и на меѓународно ниво“, рече романскиот претседател во својот говор.
„Постоечките антагонизми нема да бидат под контрола освен ако не биде задржана една долгорочна меѓународна ангажираност на оваа територија. 
„Од друга страна, цената на загрозување на начелото на територијален интегритет на една суверена држава тешко е да се процени во иднина. 
Романија ќе се залага за договорено решение, прифатливо за двете страни.
На крајот, Турција го поддржува планот на Ахтисари и меѓународно контролираната независност на Косово.
Турција има долготрајни историски и културни врски со регионот и влијателна заедница од Косово живее во Турција во моментов. 
Истовремено, има турска заедница во Косово. 
Анкара ја смета вторава за значаен мост помеѓу Турција и Косово и става вашност врз зачувување на стекнатите права на турското национално малцинство.
Придонесот на Турција за безбедноста и стабилноста на Косово и понатаму е значителна. 
На почетокот од овој месец, турските вооружени сили го презедоа водството на една од петте регионални команди на КФОР и моментално има 800 војници во мировните сили.
Дописниците на Southeast European Times Паул Чокоју, Светла Димитрова, Денис Џиѓиќ, Атанасе Папандропулос, Наташа Радиќ, Недељко Рудовиќ, Ајхан Шимшек и Зоран Николовски соработуваа при пишувањето на овој извештај.
