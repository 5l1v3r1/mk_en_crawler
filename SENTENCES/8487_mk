14/10/2011
Недељко Рудовиќ за Southeast European Times во Подгорица -- 14.10.11
Европската комисија (ЕК) препорача во својот извештај за напредокот во средата (12-ти октомври), Црна Гора да започне преговори за членство во ЕУ, велејќи дека земјата постигна задоволителен напредок во политичките и институционалните реформи.
ЕК го истакна напредокот во сите области, што го поттикна комесарот за проширување на ЕУ, Штефан Филе, да објави дека ниту една земја-членка на ЕУ нема да го избегне одобрувањето на почетокот на преговорите со Црна Гора.
Црногорската влада и целата опозиција ја поздравија препораката на ЕК.
„Ова е голем чекор напред кон колективното и здружено поттикнување на средина за реформи.
Истиот беше првично направен од владејачките структури за зајакнување на нивната моќ против конзервативната и националистичката опозиција, но стана принципиелен инструмент за понатамошна демократизација и борба против организираниот криминал и корупцијата“, рече претседателот на Европското движење, Момчило Радуловиќ.
Одлуката на ЕК ќе биде конечна ако биде потврдена од водачите на 27-те земји-членки во декември.
Кога Хрватска ќе ги заврши своите преговори со ЕУ, Црна Гора ќе биде единствената балканска земја во финалната, но сепак најпредизвикувачка фаза од пристапувањето во ЕУ.
Според аналитичарите, таквиот статус ќе ги поддржи домашните реформи, принудувајќи ја владата да ги реши прашањата за кои во спротивно може да се двоуми.
Двоумењето особено се однесува на владеењето на правото, независноста на судството и борбата против корупцијата и организираниот криминал.
Иако преземените реформи ги зајакнуваат придобивките во овие области, Црна Гора мора да постигне понатамошен напредок, вклучително и во зајакнувањето на капацитетот на администрацијата и државната ревизија, како и во врска со слободата на медиумите.
ЕК го повика парламентот подобро да ја надгледува работата на владата, особено преку чести прашувања на министрите, за да й овозможи на опозицијата да иницира сослушувања.
Радуловиќ објасни дека процесот на преговори со ЕУ, исто така, дава поголем простор за интервенција од странство за решавање на нерегуларностите во енергетските системи на Црна Гора.
„Ова ќе отвори дополнителен простор за демократски и реформски притисок од институциите на ЕУ и земјите-членки на ЕУ врз владејачките структури и институциите во Црна Гора, да продолжат со дополнителни напори“, рече Радуловиќ за SETimes.
Тој тврди дека оние што го попречуваат овој процес на институционална и демократска консолидација ќе се соочат со силен домашен притисок од општата јавност и експертите, како и од различни ЕУ и други меѓународни фактори.
Филе објасни дека ЕУ ќе почне со нов пристап во своите преговори со Црна Гора.
Земјата прво ќе преговара за Поглавјето 23, што се однесува на владеењето на правото, независноста на судството, слободата на говорот и видливите резултати во борбата против организираниот криминал и корупцијата.
Поглавјето ќе биде прво на агендата, а ќе биде затворено последно.
„Препораката на ЕК за Црна Гора во врска со датумот на преговорите е многу поврзана со понатамошниот процес на демократизација и европеизација на земјата“, рече за SETimes претставничката на Центарот за граѓанско образование, Далиборка Уљаревиќ.
Уљаревиќ објасни дека пристапот на Брисел кон преговорите -- условени со напредокот и конкретните резултати -- е многу корисен.
„Сето ова ќе ја интензивира комуникацијата со Брисел, но истовремено ќе ја стесне манипулацијата ...
ЕУ внимателно ќе ја следи нашата влада, која ќе биде обврзана да преземе поконкретни и повидливи резултати бидејќи внатрешниот притисок за реформите ќе биде поддржан со притисок од ЕУ.“
Но, не го прифатија сите извештајот на ЕК.
Членот на Националниот совет за европска интеграција, Борис Раониќ, рече дека препораката нема причина за еуфорија.
„Зајакнувањето на административите капацитети нема да биде лесно“, рече Раониќ за SETimes.
