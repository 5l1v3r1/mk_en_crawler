06/05/2010
(AП, Ројтерс, Блумберг, ФТ, ДПА, Гардијан, Маркетвоч - 06/05/10;
AФП, АП, Ројтерс, ФТ, ББС, РФЕ/РЛ, Еуропсервер, Еурактив, АНА-МПА - 05/05/10)
Тројца банкарски службеници, вклучително и една бремена жена, беа убиени во нападот со запалива бомба во центарот на Атина во средата (5-ти мај), за време на демонстрациите на 100.000 луѓе против плановите на грчката влада за воведување нови мерки на штедење.
Протестите дојдоа во време на 24-часовниот национален штрајк кој ја парализираше земјата, при што летовите до и од Грција беа приземјени, јавниот транспорт, училиштата и владините служби беа затворени, и болниците работеа само за итни случаи.
Насилството се случи откако стотици демонстранти излегоа од маршот и се обидоа да упаднат во парламентот и другите згради, фрлајќи молотови коктели и камења, и судирајќи се со полицијата, која фрли солзавец и парализирачки гранати на побунетите.
Според извештај на АП во четвртокот, 15 цивили и 41 полицаец беа повредени во нападите кои го потресоа грчкиот главен град;
25 лица се уапсени досега.
Смртта на тројцата службеници во банката „Марфин“ ја шокираше земјата и нејзините водачи.
„Нашата земја дојде до работ на амбисот“, предупреди претседателот Каролос Папуљас во писмената изјава од средата.
„Одговорност на сите нас е да не дозволуваме чекор во празнината ...
Историјата ќе ни суди на сите“, рече тој.
Премиерот Јоргос Папандреу му се приклучи на претседателот во осудата на бомбашкиот напад, ветувајќи дека извршителите ќе бидат изведени пред лицето на правдата.
„Длабоко сме шокирани од неправедната смрт на овие три лица, наши сограѓани, кои се жртви на убиствен чин“, рече водачот на владејачката партија ПАСОК пред парламентот.
„Ова е каде неконтролираното насилство и политичка неодговорност не водат.“
Тој, исто така, јасно стави до знаење дека неговата влада нема да попушти пред притисокот на јавноста и нема да ги напушти планираните мерки на штедење, со цел да се стават под контрола финансиите на земјата.
„Ги презедовме овие мерки за да ги зачуваме работните места, да ги заштитиме семејствата, домаќинствата и работниците“, рече Папандреу.
Според договорот за финансиска помош постигнат во неделата, грчката влада вети нови даноци и кратења на трошоците за пакетот заем од 110 милијарди евра од земјите на еврозоната и ММФ, кои ќе помогнат да се избегне потенцијалното повторување на нејзиниот голем долг.
Новите мерки на штедење вклучуваат замрзнување на платите во јавниот сектор до 2014 година и намалување на додатоците во секторот за 20 отсто, со зголемување на ДДВ од 19 на 23 отсто и акцизите на горивото, алкохолот и тутунот за 10 отсто, како и воведување на еднократен данок на профит.
Покрај ова, владата вети дека ќе воведе нови даноци на обложување, имот и зелен данок, дека ќе ги намали или замрзне државните пензии и ќе ја зголеми просечната возраст на пензионирање од 61 на 63 години.
Владата, на која очајно й требаат најмалку неколку милијарди евра за рефинансирање на долгот кој достасува на 19-ти мај, се надева дека ќе притисне за предлог-законот за новите мерки преку парламентот до четврток вечер, за да може да се активира планот за финансиска помош.
„Единствената друга алтернатива е да й се дозволи на владата да банкротира, а ние нема да го дозволиме тоа“, рече Папандреу во средата.
Но, грчките синдикати се противат на какви било нови мерки на штедење покрај оние што беа веќе преземени во последниве месеци.
Претседателот на најголемиот грчки синдикат на јавниот сектор АДЕДИ, Спирос Папаспирос, предупреди дека најверојатно ќе има нови штрајкови.
„Нема да ја напуштиме нашата борба против мерките“, ДПА ја цитираше неговата изјава.
Во меѓувреме, грчките банкарски работници започнаа штрајк во четвртокот, протестирајќи поради смртта на своите тројца колеги.
