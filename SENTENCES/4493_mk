25/11/2008
(EурАктив, Блиц - 25/11/08;
Ројтерс, Бета, Б92, Њу Косова репорт - 24/11/08)
Шефот за надворешна политика на ЕУ, Хавиер Солана, во понеделникот (24-ти ноември) рече дека очекува правната и полициска мисија од 2.000 припадници во Косово, на блокот од 27 нации, позната како ЕУЛЕКС, да биде целосно оперативна на почетокот од следниот месец.
ЕУ се согласи да ја започне својата најголема цивилна мисија досега еден ден пред Косово да прогласи независност на 17-ти февруари.
Првичниот план предвидуваше распоредување на ЕУЛЕКС до 15-ти јуни, но силното српско противење на мисијата го расипа планот.
Компромис беше постигнат претходно овој месец, откако западните земји се согласија со барањата на Белград мисијата да не биде целосно оперативна додека не добие одобрение од Советот за безбедност на ОН и да има „неутрален статус“.
Изменетиот план од шест точки што го подготви генералниот секретар на ОН, Бан Ки-Мун, за распоредувањето на ЕУЛЕКС во контекст на реструктуирањето на УНМИК, прифатен од Србија, наводно, предвидува ОН да ја задржи контролата над полицијата во областите со кои управуваат Србите во северно Косово.
Полицијата на етничките Албанци ќе работи со ЕУЛЕКС.
Портпаролот на ОН, Брендан Варма, во понеделникот потврди дека Бан го испратил својот извештај за Косово до членовите на Советот за безбедност, но не можеше да каже кога телото од 15 земји ќе расправа за истиот.
На заедничката прес-конференција со генералниот секретар на НАТО, Јап де Хоп Шефер, Солана изрази надеж дека земјата наскоро ќе излезе со одлука и дека распоредувањето на ЕУЛЕКС ќе започна следната недела.
„Имам голема надеж дека изјава за ова ќе уследи наскоро од претседателот на Советот за безбедност на ОН“, го цитираше белградски Б92.
„Ние, исто така, се надеваме ...
дека спроведувањето на ЕУЛЕКС ќе започне навреме, на почетокот од декември, можеби уште од 2-ри декември, и дека мисијата ќе биде распоредена низ целата територија на Косово.“
Сепак, косовските водачи енергично се спротивставија на планот на Бан за реструктуирањето на УНМИК, тврдејќи дека истиот го крши уставот на земјата и го отвора патот за де факто поделба.
Косовскиот министер за надворешни работи, Скендер Хисени, изминатиот викенд отпатува за Њујорк да ги претстави приговорите на Приштина.
Според извештајот на Ројтерс од понеделникот, во документот што Бан го поднесе до Советот за безбедност се вели дека и покрај нејзиното противење на неговиот план, косовската влада посочила дека е „подготвена да соработува со ЕУЛЕКС“.
Косовскиот министер за транспорт и телекомуникации, Фатмир Лимај, минатата недела предупреди дека постоењето на „сегашните институции“ нема да има значење ако биде спроведен планот од шест точки“.
Во натпис објавен во „Њу Косова репорт“ во понеделникот се набројани серија други потенцијални негативни последици, вклучително и избивање на анти-ЕУ расположение во јавноста, забавување на реформскиот процес и потенцијално влошување на меѓуетничките односи во земјата.
