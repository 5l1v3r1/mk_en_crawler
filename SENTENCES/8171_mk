27/08/2011
Ана Вуд за Southeast European Times во Антакија -- 27.08.11
Високо над современиот турски град Антакија (Антиохија) има остаток од поранешната ера.
Црквата Свети Петар, сега место за аџилак со јасна патека која го означува патот, порано беше скриен центар на ранохристијанска богослужба.
Составено само од една пештера широка околу 13 метри, ова светилиште е од клучно значење за развојот на настаните во историјата на христијанството на Блискиот Исток и е доволно старо за да биде спомнато во самата Библија.
На ова место тука, според легендата, следбениците на новонастанатата религија прво се нарекле себеси христијани.
Иако црквата сега служи како културно наследство и музеј управуван од страна на турската држава, една прошетка по планината и во градот долу ги води посетителите до голем број на цркви кои имаат активни верници и секојдневни служби.
Според официјалните студии за населението во Турција бројот на немуслимански граѓани е помалку од 0,02 отсто.
Во овој дел на земјата, сепак, верската и етничката разновидност е многу поголема, а она што е значјано е тоа што верски конфликт речиси и да нема.
„Нема проблеми тука“, објаснува главниот свештеник на Католичката црква во Антиохија, Доминеко Бертољи.
„Живееме отворено, се молиме отворено“.
Всушност, црквата на италијанскиот свештеник се наоѓа веднаш до една голема џамија и еминентни спомен-плочи го покажуваат патот.
Адалет, млада жена која работи во црквата со Бертољи, пораснала во Антакија и се гордее со степенот на толеранција и мултикултурализам во градот.
Таа покажува на еден постер залепен на огласна табла, која исто така ги покажува црквните соопштенија и времето за служба.
„Го гледате ли она“, прашува Адалет со насмевка.
„Антакија беше избрана за град на мирот на УНЕСКО“.
Исто така, прикажани се слики од Бертољи на кои се ракува со претседателот Абдула Ѓул и стои до папата.
Првично испратен во Турција во 1966-та година, Бертољи работел во црква во Измир пред да дојде во Антакија.
Во текот на 45 години, Бертољи работи овде, тој е асимилиран, научувајќи го јазикот течно и, како што вели тој, среќен што й служи на црквата.
Католичката заедница во Антакија не е најбројното христијанско население во регионот.
Многу повеќе православни христијани, чии традиции се одвоиле од оние на католички Рим за време на византиското владеење, живеат и се молат тука.
Православната црква во Антакија го нагласува присуството на оваа заедница, со своите железни порти и големиот двор отворен за јавноста.
Антакија е најголемиот град во провинцијата Хатај и, како и многу урбани средини, се развил како центар на разновидност.
Подалеку од градот, сепак, активните христијански заедници сè уште просперираат.
Во близина на границата со Сирија во областа Алтинозу, и понатаму постојат две речиси исклучиво христијански села, Сарилар и Токачли.
Речиси сите селани се православни христијани, со можеби неколку католички семејства.
Емин Мизикаичоглу, православен христијанин кој има мала продавница во Сарилар, изразува мешавина на толеранција и гордост во однос на верските разлики.
„Сите живееме заедно како браќа“, вели тој, потоа прекинувајќи за да го задева муслиманскиот возач на автобус за тоа колку полека се движи возилото.
Неколку минути подоцна, кога Сарилар станува видливо над еден срт во ридската област, тој го намалува својот глас и вели со одредена возбуда, „Ова е моето село.
Нема да најдете ни едно муслиманско семејство тука.
Ниту едно“.
Оваа двојна перспектива -- дека муслиманите и христијаните и Евреите се сите браќа и сестри, но дека христијанското село е сè уште нешто што треба да се чува како богатство -- може да биде дел од она што им овозможува на овие различни заедници да ги задржат своите сопствени идентитети додека мирно и продуктивно се мешаат со другите групи.
Бертољи, можеби потпирајќи се на своите искуства додека работел на други места во Турција, нагласува дека, иако Антакија и неговата околина навистина може да бидат градови на мирот, тие не се нужно показател за состојбата на другите места.
„Нема само една Турција“, вели тој.
„Има многу Турции“.
