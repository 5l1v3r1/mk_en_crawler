18/08/2005
Од Давор Коњикушиќ за Southeast European Times во Белград – 18/08/05
Очекуваниот договор помеѓу италијанскиот Фиат и фабриката за автомобили Застава од Крагуевац стана предмет на дискусиите што се водат на српските медиуми. 
Голем број детали и понатаму не се познати. 
Генерално, договорот предвидува Застава да започне со производство на постар модел на „фиат пунто“, како и со обезбедување на резервни делови за овој автомобил. 
Сепак, пред да се случи тоа Застава на Фиат мора да му го исплати долгот од 11 милиони евра.
Економистите во најголем дел го поздравија договорот и покрај тоа што рекоа дека доаѓа задоцнето, бидејќи беше одложуван со конфликтите на Балканот. 
„Во моментов ова е добра вест, и покрај тоа што се сеќавам дека во 1991 година Фиат и Застава беа подготвени да потпишат договор за составување на модел на Фиат во Крагуевац“, вели Миса Бркиќ, новинар во неделникот Врeмe. 
„Четиринаесет години поминаа и тие разговори продолжуваат дури сега. 
Според тоа, многу време е изгубено и ние гледаме само огромен товар за луѓето кои работеа во Застава“, додава Бркиќ.
Се очекуваат најмалку две бенефиции. 
Најпрво, можно е вработување на нови работници за составување на „пунтото“, со што ќе се намали невработеноста во Крагуевац. 
Истовремено ќе биде воведена нова технологија во застарената фабрика Застава.
„Со технолошките иновации имавме можност да го преземеме производството на индивидуалните делови, како во Застава, така и во претпријатијата низ цела Србија. 
Ќе бидат создадени значителни можности за производство и вработување. 
Веднаш ќе започнеме со составување и влез на пазарот на возилата, но пред сé со увезените делови и компоненти од италијанскиот производител“, вели генералниот директор на Застава, Зоран Радојевиќ.
Сепак, сé уште не се знае колку возила ќе бидат произведувани годишно и колку работници ќе бидат вработени.
Според Радојевиќ по потпишувањето на договорот ќе следи договор за кредит со српската влада, со што ќе бидат обезбедени 15 милиони евра за обнова на производствените технологии. 
Министерот за финансии, Млаѓан Динкиќ, исто така, ги потврди планираните кредити за технолошка модернизација. 
Но, аналитичарите велат дека доправа треба да се спроведат тешки преговори помеѓу менаџментот на Фиат и српската влада.
