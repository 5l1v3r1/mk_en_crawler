08/07/2011
Алакбар Рауфоглу за Southeast European Times -- 08.07.11
Иако американските и европските санкции се заострени, истите сепак не успеаја да го спречат Иран да стане извор број еден на нафтен увоз за Турција во првиот дел од оваа година.
Само во првото тримесечје, Исламската република учествуваше со 30 отсто во вкупно 4,3 милиони тони увезена сурова нафта во Турција, по што следеа Ирак (12 отсто) и Русија (11 отсто), според турската Регулаторна управа за енергетскиот пазар.
Турција, која покрива од увоз скоро 90 отсто од своите енергетски потреби, побара долготрајни договори со своите соседи за да ги покрие своите потреби.
„Ова излегува надвор од контрола. 
Иран навистина добива главна позиција во увозот на нафта и гас во Турција“, рече Мете Гокнел, поранешен директор на турската државно енергетско претпријатие БОТАС.
„За Турција, монетарните интереси доаѓаат пред сé друго“, рече тој, објаснувајќи дека „Иран й нуди на Турција прифатлива цена, а турскиот приватен сектор им дава предност на евтините и долгогодишни партнери“.
Гокнел смета дека зголемената енергетска соработка ја објаснува официјалната позиција на Анкара во врска со иранскиот нуклеарен спор, додека бизнис заедницата очекува трговијата „да одигра главна улога во наоѓањето мирно решение“.
„Иран го сметаме за партнер во нашата политика на нулта проблеми, и сме подготвени да работиме со западните сојузници во врска со нивната загриженост“, рече Гејбула Рамазаноглу, советник на премиерот Реџеп Тајип Ердоган.
„Проширувањето на регионалните односи и способноста за увоз на многу потребната нафта и гас од Иран изгледаат како природна бенефиција за Турција и нејзините бизнис интереси.“
Некои аналитичари, пак, бараат од Анкара да обрне внимание на ризиците што ги носи меѓународната изолација на Иран и контроверзноста околу неговата нуклеарна програма, тврдејќи дека Иран ја користи нафтата како дел од својата политичка стратегија.
„Турција мора да продолжи претпазливо“, предупредува Рејмонд Тантер, поранешен член на Националниот совет за безбедност и претседател на вашингтонскиот Комитет за иранската политика. 
„Не се работи само за взаемните економски бенефиции од зголемената трговија меѓу Иран и Турција, туку поради тоа што Техеран е главен град на проблематичната држава, ги користи економските врски за да врши поголемо политичко влијание врз Анкара, која е добро интегрирана во меѓународниот систем.“
„Трговијата фрла долга политичка сенка, но таа сенка не се шири подеднакво над сите земји вклучени во трговските односи. 
За разлика од Турција, Иран стои сам, можеби со Сирија, како отпадник“, додаде тој.
Во изјавата за SETimes, турската аналитичарка со седиште во Вашингтон, Тулин Далоглу, рече дека ризиците од односот се штетни за меѓународното реноме на Турција.
„Раководството на АКП дејствуваше од краткорочен сопствен интерес, што неизбежно ги става долгорочните интереси на Турција во опасност“, рече Далоглу. 
„Турција сега ризикува да стане неважна во решавањето на регионалните проблеми и тоа е голема загуба за сите.“
Далоглу објаснува дека и покрај причините зад анкарското гласање „не“ во Советот за безбедност на ОН за последниот круг ирански санкции, П5+1 -- постојаните членки на Советот за безбедност и Германија -- повеќе не ја сметаат Турција за сигурен посредник.
„Тешко е да се каже како ова прашање ќе биде решено, но една работа е јасна: во моментов ниту Техеран, ниту западните сојузници не ја сметаат Турција за сигурен посредник“, вели таа, истакнувајќи: „Политиката на Анкара ја стави Турција во таква непожелна позиција“.
