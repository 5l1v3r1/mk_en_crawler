28/10/2008
БУКУРЕШТ, Романија -- Владата во понеделникот (27-ми октомври) објави дека има намера да го блокира контроверзниот нов закон со кој им се дава 50 отсто зголемување на платите на наставниците. 
Министерката за труд, Маријана Камеану, и претседателот на Домот на пратениците, Богдан Олтеану, рекоа дека владата планира да донесе итен декрет со кој ќе го блокира покачувањето додека парламентот не подготви нов закон за платите во јавниот сектор. 
Претседателот Трајан Башеску го одобри законот за зголемувањето во петокот, поттикнувајќи остри критики од страна на владата, која тврди потегот ќе предизвика економска криза.
Во другите вести од понеделникот, екстремно десничарската Партија за поголема Романија (ПРМ) објави дека ќе ја поддржи иницијативата за гласање недоверба што ја покрена Демократско-либералната партија (ПДЛ), поради прашањето на платите на наставниците. 
„Ако оваа влада не може да ги спроведува одлуките на парламентот, ако не може да дејствува како влада, мора да си замине“, рече заменик-претседателот на ПРМ, Лицијан Болкас. 
Во саботата водачот на ПДЛ, Емил Боц, рече дека неговата партија ќе иницира гласање за недоверба ако владата го блокира зголемувањето од 50 отсто. 
(Зиарул финансиар, Медиафакс, Хотњус, Њусин, Ројтерс -27/10/08)
