29/07/2008
БЕЛГРАД, Србија -- Српската радикална партија и другите ултранационалистички организации ќе одржат митинг во вторник (29-ти јули), на кој ќе протестираат против префрлањето на поранешниот водач на босанските Срби Радован Караџиќ во Хашкиот трибунал за воени злосторства.
Жалбата против екстрадицијата на Караџиќ беше поднесена од страна на неговиот адвокат, Светозар Вујачиќ, доцна во петокот.
Но, портпаролот на Белградскиот окружен суд во понеделникот соопшти дека жалбата сé уште не е примена.
Според владини извори цитирани од Ројтерс, Караџиќ ќе биде префрлен во Хаг тајно за да се избегнат медиумите.
Според полициски извори цитирани во белградскиот весник „Прес“ во понеделникот, српските специјални служби со месеци го следеле Караџиќ пред неговото апсење минатата недела.
Контактот, наводно, бил направен за време на еден симпозиум на крајот на мај.
Потоа го следеле повеќе од 50 агенти.
Караџиќ живеел во Белград под лажен идентитет, како Драган Дабиќ, и се занимавал со алтернативна медиција.
Според изворите, двајца агенти кои се претставиле како пациенти успеале да обезбедат примерок од косата на Караџиќ, кој властите го искористиле за да направат ДНК тест и да го потврдат неговиот идентитет.
Исто така, министерот за внатрешни работи, Ивица Дачиќ, во понеделникот објави дека за време на рацијата во станот на Караџиќ во Белград полицијата пронашла копии од материјалите на Генералштабот на армијата на Република Српска.
Ракописите, календарите, плановите и фотографиите му беа предадени на српскиот суд за воени злосторства.
(РИА Новости - 29/07/08;
AФП, Ројтерс, Прес, Б92, АП, Танјуг, Бета - 28/07/08)
