09/04/2012
Светла Димитрова за Southeast European Times во Софија -- 09.04.12
Кипар и Грција се најсреќните земји во Југоисточна Европа, според првиот досега Извештај за светската среќа, објавен од Земјишниот институт на Колумбискиот универзитет во Њујорк на 2-ри април.
Истражувањето, кое опфаќа 156 земји низ целиот свет, беше нарачано за конференцијата на ОН на високо ниво за среќата, одржана во Њујорк истиот ден.
„БНП долго време е мерило според кое се мерат економиите и политичарите.
Сепак, истиот не ги зема предвид социјалните и еколошките трошоци на т.н. напредок“, рече генералниот секретар на ОН, Бан Ки-мун, на состанокот.
Конференцијата беше организирана и одржана од владата на Бутан, каде што идејата за користење на среќата како мерка за националната благосостојба и доброто управување се роди во 1972 година.
На крајот, ова мало хималајско кралство ја усвои целта на Бруто националната среќа (БНС), наместо БНП.
Според Џефри Сакс, директор на Земјишниот институт, кој е и коавтор на Извештајот за светската среќа со Ричард Лајард од Лондонската школа за економија и Џон Хеливел од канадскиот Универзитет на Бритиш Колумбија, зголемувањето на БНП не може самостојно да ја зголеми среќата.
Соединетитете Американски Држави, кои се најдоа на 11-тото место во светот во извештајот „имаа трикратно зголемување на БДП по глава на жител од 1960 година, но иглата на среќата не се помрдна“, рече Сакс на состанокот на ОН.
„Другите земји водат други политики и постигнаа многу поголеми придобивки на среќата, иако со многу пониски нивоа на доход по глава на жител.“
Составен врз основа на различните национални и меѓународни истражувања од 2005 до средината на 2011 година, Кипар повторно се најде на врвот од земјите во Југоисточна Европа, застанувајќи на 35-тото место.
Грција, која е погодена од криза, и со месеци минатата година се наоѓаше на раб да пропушти враќање на долговите, се рангираше на 42-рото место, далеку пред другите 11 земји во регионот.
„Можеби тие [авторите] ги користеле податоците од 2008, односно најдоцна до 2009 година, со што листата можеби е составена според предкризниот период“, рече за SETimes д-р Марија Симоси, предавач по организациска теорија и производ и системски дизајн на Егејскиот Универзитет.
„Но, Грците можеби и понатаму ќе имаат висок рејтинг ако социјалната кохезија [параметар] остане висока, во споредба со другите помали земји што поминуваат низ економска криза.“
Невработеноста, која предизвикува исто толку несреќа како смртен случај или развод, според извештајот на ОН, е во пораст откако почна кризата во Грција, и моментно изнесува 21 отсто.
Запрашан за коментар во врска со добриот рејтинг на земјата на светската листа, Хеливел рече дека рејтинзите „се базираат на просечните поени за 2007 година или почетокот на 2011 година, и не ги одразуваат актуелните настани“.
„Се надеваме дека следниот извештај ќе почне да ги покажува и да го зема предвид промените со текот на времето“, рече тој за SETimes.
Од другите 11 регионални земји, Хрватска се рангираше на 56-тото место, пред Косово (68), Молдавија (75-то) и Турција (78-мо).
Романија се најде на 80-то место во светот, додека Црна Гора (86-та), Албанија (88-ма) и Босна и Херцеговина (99-та) беа единствените други земји од регионот што влегоа во првите 100 земји.
Србија и Македонија се најдоа на 118-тото и 127-мото место, додека Бугарија (147-ма) се рангираше како 10-та најнесреќна земја во светот, пред осум африкански земји и Хаити, кој беше погоден од катастрофален земјотрес во 2010 година.
Доцентот Захарина Савова, клинички психолог и психотерапевт со седиште во Софија, не беше изненадена од слабиот рејгинт на Бугарија.
Луѓето се чувствуваат среќни кога можат да ги остварат своите цели, било да се материјални, духовни или социјални, рече таа, истакнувајќи дека што и да прават луѓето со својот живот, тоа треба да биде во хармонија со нивната внатрешна природа.
„Бугарите секогаш се жалат и ги забележуваат главно негативните страни на работите, и ние ретко се фалиме и се охрабруваме меѓусебно“, рече Савова за SETimes.
„Затоа, кога некој живее во една средина каде што доминира отфрлање и незадоволство, тој е под влијание на негативната енергија во воздухот и тешко дека може да се чувствува среќен.
Се плашиме да се радуваме на среќата, така што не сме способни да уживаме во тоа чувство.“
Студијата ги рангираше Данска, Финска, Норвешка и Холандија како најсреќни земји во светот, при што животните пресметки се со просек 7,6 на скалата од 0 до 10.
Того беше именувана за најнесреќна земја од сите 156 испитани земји, зад Бенин, Централноафриканската Република и Сиера Леоне.
Просечната оценка на четирите субсахарски земји беше 3,4.
„Посреќни земји обично се побогатите земји“, се вели во извештајот, и се истакнува дека доходите на четирите највисокорангирани земји се 40 пати повисоки од оние на дното.
Сепак, поважни за среќата се факторите како што е да се има пријатели на кои може да се потпреш, чувството на слобода при животните избори, здрава должина на живот и отсуството на корупција“, се додава во истиот.
Х.К.
Цанис во Атина даде свој придонес во овој извештај.
