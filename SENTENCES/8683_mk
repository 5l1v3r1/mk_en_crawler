04/08/2011
Линда Карадаку и Билјана Пекушиќ за Southeast European Times во Приштина и Белград -- 04.08.2011
Претставниците на КФОР и српската влада во средата вечер (3-ти август) постигнаа договор за ставање крај на кризата со границата на север, но договорот беше веднаш отфрлен од властите во Приштина.
Командатот на мировните сили на НАТО, генерал-мајор Ерхард Билер, оствари разговори во кампот на КФОР Натинг хил со главниот српски преговарач Борислав Стефановиќ, и министерот за Косово, Горан Богдановиќ.
Состанокот, наводно, резултирал со план според кој КФОР ќе продолжи да ги контролира двата северни гранични премини -- Портата 1 кај Јариње и Портата 31 во Берњак -- најмалку до средината на септември, со можно продолжување и потоа.
Барикадите поставени од локалните Срби ќе бидат отстранети и ќе се воспостави слобода на движењето, се согласија двете страни.
„КФОР ја задржува командата и контролата на граничните премини;
автомобилите, камионите до 3,5 тони тежина и камионите со хуманитарни производи, вклучително и храна, може да поминат по проверката на идентитетот и претресот за оружје“, се објаснува во изјава на КФОР.
Косовската влада излезе со јасен одговор.
Косово е „суверена држава, незавизна и автономна во носењето одлуки“, соопшти истата, нарекувајќи го договорот „неприфатлив“ и „неспроведлив“.
Билер и премиерот Хашим Тачи одржаа консултации во доцните вечерни часови во средата, но Приштина и понатаму ветува дека „нема да има повлекување“ од нејзината одлука за воведување ембарго за српските производи и воспоставување царинска контрола на северот.
Владата „ги поздравува обидите на КФОР за деблокирање на патиштата и создавање безбедна средина за сите косовски граѓани, должности што се во согласност со мандатот на КФОР“, соопшти владата.
„За Косово, нема да има враќање на ситуацијата пред 25-ти јули“, додава истата.
Портпаролот на КФОР, капетан Никола Иовино, во четврток изјави за SETimes дека ќе има „некакви разговори“ меѓу КФОР и косовската влада, но не даде никакви детали.
Според Пељумб Калаба, аналитичар на Косовскиот центар за безбедносни студии, договорот постигнат минатата вечер претставува привремен чекор за спречување на евентуална ескалација на кризата и повторно воспоставување на слободата на движењето со отстранување на барикадите.
„Постигнат е привремен мир, кој не е стабилен, со оглед на тоа што во тој регион оперираат опасни криминални елементи“, рече тој за SETimes.
„Постои опасност пред сé дека владината одлука за реципроцитет на производите со Србија нема да биде почитувана од КФОР, како сила со мандат само да ја чува безбедноста и мирот во Косово.“
Во Белград, директорот на Центарот за етнички односи, Душан Јањиќ, рече дека останува несигурноста околу точната природа на договорот.
„Српската страна не дава целосни информации бидејќи сака да ги убеди Србите од северот да ги отстранат блокадите на патот“, рече тој.
Косовски Срби кои дадоа изјава за SETimes рекоа дека дури и со договорот, тие и понатаму се чувствуваат далеку од безбедни.
„Во секој момент можеме да очекуваме дека Тачи ќе ги испрати повторно своите луѓе“, рече Бобан Вукашиновиќ од селото Зупче.
„За нас ова е само привремено олеснување.“
Многу Срби од северот ги испратија своите деца во Србија во последниве денови, очекувајќи ескалација на конфликтот.
„Кружат гласини дека тука ќе се случи нова ,Операција Бура’, како во Хрватска“, рече жителот на Рударе, Родољуб Теодосијевиќ.
„Ги тргнавме децата и чекаме што ќе ни донесе Господ.“
