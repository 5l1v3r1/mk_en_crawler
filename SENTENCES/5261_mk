25/03/2010
Од Линда Карадаку за Southeast European Times во Тирана -- 25/03/10
Илир Метa е министер за надворешни работи и вицепремиер на Албанија. 
Во ексклузивното интервју за SETimes, Мета вели дека Албанија е посветена на својата улога како стабилизирачки фактор во Југоисточна Европа.
SETimes: Албанската надворешна политика е почитувана бидејќи помага да се постигне стабилност во регионот. 
Како гледате на идните настани од перспектива на албанската надворешна политика?
Илир Метa: Албанија е решена да ја зајакне својата стабилизаторска и посредничка улога во регионот, како членка на НАТО, што носи уште поголеми одговорности за мирот и безбедноста во регионот ... 
[Aлбанијa] сака да стане членка на ЕУ што е можно поскоро, но и покрај ритамот и квалитетот на внатрешните реформи, тоа зависи многу и од понатамошното подобрување на некои регионални односи, кои се сé уште затегнати.
SETimes: Што мислите под тоа „затегнати“?
Mетa: Односите меѓу Србија и Косово во врска со прашањата од практична [природа], што е главен интерес на косовските граѓани.
Овие односи треба да се подобрат понатаму кон косовските Срби, особено на север, што ќе им овозможи да се вклучат во различни институции и да придонесат и за нивната безбедност и благосостојба.
Исто така, важно е да се најде решение за спорот околу името на Македонија, што е можно поскоро, врз основа на добрата волја на двете држави [Maкедонија и Грција] и посредството на специјалниот претставник на ОН.
Подобрувањето на правата на Албанците во Прешевската долина останува важно за нас, не само како етничко прашање, туку и како проблем од регионален карактер -- чие решение индиректно ќе ја помогне меѓуетничката атмосфера во Косово.
Понатамошното консолидирање на меѓуетничките односи во Босна и Херцеговина е добредојдено и ќе помогне државата да добие Акционен план за членство (МАП) за забрзување на својот процес на интеграција во ЕУ.
SETimes: Aлбанија беше важен фактор за Косово на неговиот пат кон независноста. 
Какви се односите меѓу Албанија и Косово сега?
Meтa: Односите меѓу Албанија и Косово се одлични и ќе продолжат да се прошируваат на сите полиња. 
Пуштањето на автопатот во [употреба] за неколку месеци ќе донесе видливи резултати во економиите на двете држави, политичките и културните врски. 
Албанија е и ќе остане еден од најрешителните поддржувачи на независноста на новата држава Косово и ќе продолжи со своите обиди за повеќе меѓународни признавања за него.
Но, Албанија, исто така, ја поддржува реализацијата на европско Косово, што никој не може да го оспори. 
Меѓуетничкиот соживот и подобрените меѓуетнички односи таму се основа за ова европско Косово.
Затоа преземаме конкретни иницијативи за поддршка на интеграцијата на српската заедница во косовските институции и [секојдневниот] живот на Косово. 
Нашата влада финансираше некои проекти -- кои чинат околу 400.000 евра -- во општината Грачаница, каде што доминира српското мнозинство.
SETimes: Дали односите меѓу Албанија и нејзините соседи се консолидирани или може да се очекува поголем развој?
Meтa: Нема сомневање во врска со фактот дека добрососедските односи на Албанија и политиката на регионална соработка се консолидираат веќе со години. 
Но, се разбира, нашата намера е да ја направиме поактивна и да ја збогатиме со нов развој, особено во поглед на Србија.
Сакаме да ги направиме односите со Србија подинамични. 
Исто така, сакаме да ги придвижиме на повисоко ниво односите со Босна и Херцеговина, имајќи ја предвид, исто така, последната одлука на албанската влада да отвори амбасада во Сараево и да биде претставена таму на амбасадорско ниво.
SETimes: Вие сте прв висок албански функционер кој ја посети Србија и нејзината Прешевска долина. 
Како гледате на односите меѓу Албанија и Србија?
Meтa: Мојата последна посета на Белград имаше посебна важност. 
Тоа беше навистина прва посета на член на албанската влада по отцепувањето на Црна Гора и формирањето на Република Србија. 
Ова беше прва посета по прогласувањето на независноста на Косово. 
Истата беше многу важна во поглед на средбата со албанското етничко малцинство во Прешевската долина, прва посета од ваков вид во историјата на односите меѓу Албанија и Србија.
Кога говорам за подинамични односи со Србија, мислам на тоа дека имаме многу простор за раст кога станува збор за взаемната соработка во економијата, трговијата, образованието и други области. 
Развојот на нашите односи ќе биде чекор напред во регионалната соработка и европската интеграција.
SETimes: Дали Србија има иста политичка волја?
Meтa: Ние веруваме дека оваа посета ќе продолжи да дава резултати. 
Се согласивме дека и покрај различните позиции во врска со независноста на Косово, треба да се придвижиме напред.
SETimes: На претстојниот попис Албанците ќе можат да се изјаснат не само по државјанство, туку и по националност и вероисповед. 
Во Албанија се водеше жестока дебата во врска со ова прашање. 
Вие рековте дека новиот попис ќе биде транспарентен и заснован на стандардите на ЕУ. 
Можете ли да дадете повеќе детали?
Meтa: На Балканот, сите нации се составени од мнозинства и малцинства. 
Единствениот начин да се решат малцинските проблеми е да се следат европските стандарди. 
Албанија е демократска држава, членка на НАТО со јасна намера да стане членка на ЕУ. 
Гледано од оваа перспектива, Албанија не може да му го негира изразувањето на етничкото потекло на секој свој граѓанин, бидејќи тоа нема да биде ниту демократски, ниту европски.
Српскиот министер за надворешни работи, г-дин Јеремиќ, искажа тврдење во врска со постоењето на српско малцинство во Албанија, и се разбира некои луѓе тука би сакале да видат силен и остар одговор, во „балкански стил“, но тоа нема да се случи. 
Одговорите што јас ги дадов во Белград се најразумни и максимално транспарентни.
SETimes: Вашата левонаклонета партија е главен партнер во владејачката коалиција. 
Сепак, левичарската опозиција продолжува да инсистира на отворање на гласачките кутии од изборите во јуни 2009 година. 
Колку сте задоволен вие со коалиција?
Meтa: Иако е нешто ново во албанската политика, коалицијата генерално функционира на многу коректен и стабилен начин и со добра волја од двете страни. 
Во врска со однесувањето на Социјалистичката партија, кое е, за жал, неконструктивно ... 
јас и партијата што ја водам не веруваме дека раководството на [социјалистите] е загрижено за изборните стандарди.
Претседателот на Социјалистичката партија Еди Рама беше човекот чија идеја го [воспостави] изборниот законик и изборната администрација. 
Тој дури и даде консензус за членовите на изборниот суд, според изборниот законик.
Не само тоа, туку тој дури и прекрши некои демократски стандарди со условите што ги постави за мнозинството, од кои еден е дискриминаторски против партијата што ја претставувам -- која беше исклучена од целата изборна администрација, иако беше и е трета најголема политичка сила во земјата.
Мнозинството ги понуди сите капацитетити поврзани со прашањето што предизвикува најголем раскол досега, имено, дали да се отворат гласачките кутии. 
Нашата позиција е многу конструктивна. 
Ако тие донесат потврда од уставниот суд дека ова дејство е во согласност со уставот и не ја [компромитира] независноста на судовите, кои го изразија својот став за изборите, ние ќе го земеме предвид ова.
Во меѓувреме, ги поканивме да го преземат водството во амандманите и изборните реформи заради повисоки стандарди на идните избори.
SETimes: Што произлезе од пристапувањето во НАТО?
Meтa: Односите се многу добри. 
Албанија има поголеми одговорности сега, вклучително и поголеми одговорности во Авганистан. 
Ние ќе ги исполниме сите наши обврски кои произлегуваат од нашето членство во Алијансата.
SETimes: Колку се силни шансите за членство во ЕУ и визна либерализација?
Meтa: Во текот на оваа година треба да се донесе одлуката за визната либерализација во Албанија. 
Ние имаме насоки од ЕУ за либерализација и Албанија ги исполни сите законски и технички услови за да им се додели ова право на граѓаните. 
Јасно е дека процесот зависи од принципот „строг и правичен“ и не е поврзан со политичките прашања.
Во врска со членството во ЕУ, ова нема да биде долг процес. 
Ќе потрае додека Албанија ги исполни сите критериуми и стандарди, а ЕУ треба, исто така, да покаже подготвеност да прифати нови членки, вклучително и Албанија во иднина. 
Ние сме во тесен дијалог и соработка со Европската комисија, Европскиот парламент и сите институции и членки на ЕУ. 
Засега ги комплетираме нашите одговори во прашалникот на ЕУ, кој треба да му биде предаден на Брисел за неколку недели.
