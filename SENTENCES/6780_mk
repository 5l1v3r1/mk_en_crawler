01/07/2011
Хенри Шапиро за Southeast European Times во Истанбул – 01.07.11
Претходно оваа година, истанбулската берза отвори индекс за шаријатските банки и претпријатија.
Оттогаш, појавувањето на „исламското банкарство“ -- познато и како „учесничко банкарство“ -- доби значително медиумско внимание.
Според големиот број извештаи, овие банки не наплатуваат камата, или „riba“ бидејќи тоа е забрането според исламскиот закон.
Сепак, вистинските механизми според кои банките работат, и начините на кои се разликуваат себеси од главниот финансиски сектор, и понатаму се слабо разбрани.
Четири учеснички банки моментно работат во Турција:
Ал Барака, Банка Азија, Кувејт Турк и Турки финанс.
Како и основните финансиски институции, и овие банки нудат голем број услуги, како што се заштеди и тековни сметки, станбено и автомобилско финансирање, па дури и исламски обврзници, или „сукук“, кои се нудат преку Кувејт турк.
За секоја од овие услуги е развиен алтернативен механизам за создавање профити без кршење на исламскиот закон во врска со трансакциите и трговијата.
На пример, клиентите со заштеди во учесничките банки не добиваат месечни каматни исплати по одредена стапка.
Банките ги користат парите за да обезбедат стоки и услуги директно според инвестицискиот модел профит/загуба.
Парите од заштедите се инвестираат во видливи стоки, недвижности, или во индустријата, и на крајот од месецот се дели профитот и загубата со клиентот.
Профитната стапка не е загарантирана, и не се инвестира во претпријатија што работат со свинско месо, алкохол или други забранети стоки, според Здружението на учеснички банки на Турција.
Додека автомобилското финансирање во конвенционалните банки повлекува враќање на заемот со камата, Кувејт Турк купува автомобили во име на клиентите и потоа им ги продава на рати по повисока цена.
Наместо да наплаќа камата, тие ја сметаат трансакцијата за купување и продавање со профит.
Моментно околу 5 отсто од депозитите, капиталот и заемите во Турција ги држат учесничките банки, но Здружението на учесничките банки на Турција предвидува огромен раст.
Помошник генералниот секретар на здружението, Осман Нихат Јилмаз, изјави за SETimes дека предвидува пазарното учество на банките двојно да порасне, достигнувајќи десет проценти во следните десет години.
Според Јилмаз, учесничките банки во Турција се соочија со актуелната финансиска криза „од цврста позиција“.
„Банкарскиот сектор во Турција е поотпорен во споредба со западните банки“, вели тој, поради мерките на претпазливост преземени по банкарската криза во 2001 година.
Покрај тоа, тој рече дека учесничките банки посебно „немаат каматен ризик бидејќи не работат со каматни трансакции“.
Турските учеснички банки сега контролираат многу мал дел од вкупниот капитал што го имаат исламските банки низ целиот свет, од кој околу деведесет проценти го држат Иран, Персискиот Залив, и Малезија, според Банкер.
Јилмаз вели дека исламското банкарство е првенствено наменето за конзервативниот народ во Турција, кој тој вели дека сочинува 20 проценти од турското население, додавајќи дека „може да се зголеми на 40 до 50“.
Но, тој признава дека учесничките банки мора да ги убедат целните сегменти, како и другите луѓе за банкарските услуги.
Запрашан дали нестабилноста на Блискиот Исток создаде можност турските банки да го зголемат својот пазарен удел, Јилмаз рече за SETimes „ние сме загрижени за нашите соседи“ и не сакаме да профитираме на нивна сметка.
Но, некој ден „ние сакаме Истанбул да стане центарот“ на банкарството во Блискиот Исток, додаде тој.
