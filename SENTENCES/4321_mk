12/06/2008
Од Јусуф Рамадановиќ за Southeast European Times во Сараево -- 12/06/08
Southeast European Times:
Датумот за потпишување на Договорот за стабилизација и асоцијација за Босна и Херцеговина (БиХ) е понеделник (16-ти јуни).
Можеме ли да се кажеме дека по долг период на несигурност, БиХ полека но сигурно запливува во помирни води, имајќи го предвид тоа што ова претставува прв голем чекор кон крајното потпишување на договорот за членство со ЕУ?
Oсман Топчагиќ:
Потпишувањето на Договорот за стабилизација и асоцијација несомнено ќе значи нова фаза во напредокот на БиХ во рамките на процесот на интеграција во ЕУ.
Тоа ќе биде прв договорен однос помеѓу БиХ и Унијата, со што ќе претставува и прв конкретен чекор напред кон благосостојбата, стабилноста, демократијата и другите вредности кои ги симболизира и негува семејството земји на ЕУ.
Церемонијата на потпишување, што ќе се одржи в [понеделник] во Луксембург, ќе го одбележи признавањето и валоризацијата на сите претходни реформи во рамките на процесот на интеграција во ЕУ, и истовремено, ќе значи обврска за БиХ да продолжи со поефикасно спроведување на реформите на овој пат.
SETimes:
Медиумите неодамна ве цитираа дека откако ДСА ќе влезе во сила истиот, меѓу другото, ќе предизвика намалување на цените на некои општи потрошувачки производи.
Можете ли да ни кажете поконкретно каква полза, според вас, ќе донесе ДСА за обичниот народ во БиХ, на економски и на секаков друг план?
Toпчагиќ:
Обично се вели дека [ДСA] претставува трговски договор.
Но, тој е многу повеќе од тоа.
Овој договор ќе придонесе за политичката и економската стабилизација на БиХ и за формирањето блиски и постојани сојузи помеѓу нашата земја и ЕУ.
Тоа значи дека ползата е од политичка природа, но за граѓаните онаа полза од економска природа ќе биде најзабележителна.
Привремениот договор, кој ќе стапи на сила на 1-ви јули и ќе важи додека не биде ратификуван ДСА, содржи сегменти што се однесуваат на трговијата и транспортот, и тие обезбедуваат намалување и укинување на царинските давачки за конкретни производи што доаѓаат од ЕУ.
Ова ќе биде од директна корист за граѓаните, бидејќи тие ќе имаат на располагање поширок избор на поевтини прозводи.
Тоа, исто така, ќе им донесе бенефиции на бизнисмените, бидејќи тие ќе можат да купуваат опрема, суровини и машини за производство по пониски цени.
Укинувањето на царинските давачки, пак, ќе значи и посилна конкуренција за домашините производители.
Наместо загриженост поради потенцијалните негативни последици, оваа силна конкуренција треба да ги охрабри домашните производители да го подобрат своето работење и да ја зајакнат сопствената конкурентност на еден уште поотворен пазар, откако го искусија отворањето на пазарите кон земјите во регионот, преку примена на билатералните договори за слободна трговија и ЦЕФТА.
Општо земено, може реално да се очекува дека потпишувањето на ДСА ќе резултира, исто така, со подобрен кредитен рејтинг на БиХ, со оглед на фактот што некои позитивни настани во овој поглед се случија дури и по првото парафирање на договорот минатиот декември.
SETimes:
Која е конкретно улогата на вашиот Директорат за европска интеграција на БиХ во процесот на ДСА?
Како тој соработува со делегацијата на Европската комисија во БиХ?
Како соработува со локалните власти во БиХ?
Toпчагиќ:
Директоратот за европска интеграција претставува постојано тело на Министерскиот совет на БиХ, чија улога е дефинирана во Законот за Министерскиот совет и Законот за министерствата и другите административни власти во БиХ.
Во согласност со овие закони и другите регулативи, Директоратот за европска интеграција претставува водечко координативно тело во процесот на интеграција на БиХ во ЕУ.
Тоа значи дека тој соработува со локалните институции во овој процес.
Истовремено, Директоратот претставува главен оперативен партнер на Европската комисија во процесот за стабилизација и асоцијација.
Директоратот спроведува широк опсег на активности:
хармонизација на легислативата, координирање на помошта на ЕУ, преведување на аквисот на ЕУ, како и координирање и промовирање на европскиот интегративен процес..
SETimes:
Неодамна присуствувавте на церемонијата на отворање на процесот на укинување на визите помеѓу ЕУ и БиХ во Брисел.
Можете ли да ни кажете кои се очекуваните бенефиции од овој процес за граѓаните на БиХ?
Toпчагиќ:
Многу бргу по официјалниот почеток на дијалогот за либерализација на визниот режим, БиХ доби патоказ во кој се содржани стандардите кои, откако ќе бидат исполнети, треба да им овозможат на граѓаните на БиХ безвизно патување во земјите на ЕУ.
Патоказот претставува многу сложен реформски пакет и содржи стандарди што се однесуваат на сигурноста на документите, ефикасната погранична контрола, борбата против нелегалната миграција, корупцијата, организираниот криминал и воопшто, владеењето на правото.
Покрај ова, Европската комисија треба, исто така, да го измери општиот напредок во европскиот интеграциски процес и ситуацијата во земјата, за остварувањето на крајната цел – укинување на визниот режим за граѓаните на БиХ.
SETimes:
Дали се согласувате со коментарите што неодамна ги даде високиот претставник во БиХ, Мирослав Лајчак, дека процесот на интеграција во ЕУ претставува решение за прашањата поврзани со државноста на БиХ?
Toпчагиќ:
Европскиот интерациски процес во БиХ во суштина претставува процес на градење на институциите и развој на капацитет на [БиХ] за исполнување на обврските на овој пат.
Најпрво, кога беше издадена Физибилити студијата пред неколку години, беше јасно дека БиХ нема ниту институтивни, ниту легислативни капацитети за спроведување на ДСА.
Затоа, напредокот постигнат во 16 приоритетни области од Физибилити студијата досега овозможи усвојување на 46 нови закони и уставот, и зајакнување на 27 нови институции, како што е Советот за конкурентноста, ветеринарните институции, фитосанитарните инспекции и многу други.
SETimes:
На крајот, има ли нешто што сакате да додадете?
Toпчагиќ:
Она што мора да се истакне тука е важноста на исполнувањето на обврските што произлегуваат од ДСА.
Ефикасното спроведување на овие обврски и продолжувањето на реформите е потребно за да се постигне напредок кон следните фази во европскиот интегративен процес, особено насочен кон добивањето кандидатски статус.
Советот на министри на БиХ планира да добие статус на земја-кандидатка во 2010 година, и ако сите институции во земјата ги направат потребните напори, ќе биде можно да се постигне оваа цел.
