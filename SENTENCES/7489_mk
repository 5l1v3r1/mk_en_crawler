29/01/2013
Пол Чикои за Southeast European Times во Букурешт – 29.01.13
Рамковниот договор потпишан меѓу Молдавија и ЕУ, кој й овозможува на земјата да учествува во операциите на управување со кризи на ЕУ, ја доближи земјата до членството во ЕУ, велат властите во Кишињев.
„Молдавските напори за пристапување во ЕУ вклучуваат усогласување на сите нејзини политики во сите области, особено во надворешната политика.
Тоа е токму она што го прави овој договор, ја потврдува поврзаноста на Молдавија со агендата за надворешна политика на ЕУ“, рече за SETimesНику Попеску, советник за интеграцијата во ЕУ на молдавскиот премиер.
„Најважно од сè, со овој договор ние, исто така, се усогласуваме со политиките на ЕУ преку дејства, при што текстот претставува правна база за идните безбедносни мисии на ЕУ“, додаде Попеску.
Преговорите за Рамковниот договор за учество започнаа минатата пролет и се развиваа многу брзо.
„Преговорите уследија по искажаниот интерес на Молдавија за интензивирање на дијалогот и соработката во обуката со ЕУ во областа на заедничката безбедносна и одбранбена политика, како и нејзината подготвеност за учество во мисиите и операциите.
Неодамнешниот активен политички дијалог и позитивна соработка со Молдавија овозможија брзо заокружување на преговорите“, рече за SETimesВичер Слагтер, шеф на политичкиот и економски сектор на делегацијата на ЕУ во Молдавија.
Политичкиот и безбедносен комитет на ЕУ ја покани Молдавија во јули 2012 година да учествува во новата цивилна мисија на Унијата во Рогот ма Африка, позната како ЕУКАП НЕСТОР.
Официјалните претставници на ЕУ велат дека Унијата се надева оти Молдавија ќе учествува во оваа и во други мисии и операции поддржани од ЕУ.
„Новиот инструмент овозможува непречено вклучување на Молдавија во тековните и идните управувачки напори на ЕУ во најразлични кризни сценарија.
Со истиот посебно ќе се избегнат непотребните одложувања во ситуации кога Молдавија е поканета и се согласува да учествува во операциите на ЕУ“, рече Слагтер.
Секоја одлука за вклучување во безбедносна мисија спонзорирана од ЕУ ќе биде ставена на гласање во парламентот, на предлог на претседателот.
Слагтер рече дека договорот, исто така, ја задоволува потребата на Молдавија за олеснета идна соработка и зајакната ефикасност и флексибилност при одговор на кризи, преку учество со персонал и средства во напорите на ЕУ.
Властите во Кишињев велат дека учеството на земјата во заедничката политика ќе помогне да се оствари нејзината цел за интеграција во ЕУ и да се реализира нејзиниот приоритет кој се содржи во владината агенда за периодот 2011-2014 за претворање на Молдавија во мрежен придонесувач за регионалната и меѓународната безбедност.
„Гледаме дека Молдавија ги исполнува сите свои обврски и е целосно ангажирана во европскиот интегративен процес и ние, како Европејци, ќе продолжиме да ве поддржуваме.
Молдавија има европска иднина“, рече шефицата за надворешна политика на ЕУ, Кетрин Ештон.
Проевропската владејачка коалиција во Кишињев посочува дека уставно предвидената неутралност на Молдавија не ја спречува земјата да учествува во заедничките операции за управување со граѓански и воени кризи, вклучително и миротворни мисии.
Меѓу 2003 и 2008 година Молдавија учествуваше во хуманитарната и поствоена мисија за обнова во Ирак и обезбеди шест воени контингенти.
„Молдавија ќе одлучува каде ќе ги испрати своите специјалисти и до кое ниво и на кој начин ќе се вклучи, по принципот од случај до случај“, рече Попеску.
