08/04/2013
Катица Ѓуровиќ за Southeast European Times во Белград- 08.04.13
Иако децата стануваат признаен дел од емигрантите низ цела Србија, државната заштита е сé уште минимална, според неодамнешниот извештај на неколку невладини организации.
Извештајот Деца во движење беше спроведен од Атина, Група 484 и Фондот Отворено општество, три невладини организации кои работат во соработка со норвешката Да ги спасиме децата и Да ги спасиме децата за севернозападен Балкан.
„Студијата беше спроведена меѓу септември и декември 2012 година и е прв ваков извештај во регионот кој се фокусира на децата во движење“, рече за SETimes Александра Галоња, активистка на Атина.
„Деца во движење“ е термин прифатен од УНИЦЕФ кој ги вклучува сите деца емигранти кои се во опасност од експлоатација, кршење на човековите права, насилство и шверц.
„Причините зошто децата ги напуштаат домовите и се во движење, со или без нивните семејства, се многубројни и сложени. 
Во некои случаи тоа може да даде излез од сиромаштијата или да отвори можности, како што е пристап до образование или други услуги кои во спротивно не би биле дозволени. 
Исто така, миграцијата може да е начин да се дојде до безбедност, поради насилството во заедницата или во домот, или поради конфликт или природни катастрофи“, вели Галоња за SETimes.
Нема официјални податоци за бројот на деца што влегуваат, излегуваат или поминуваат низ Србија секоја година, поради што е тешко да се документираат сите проблеми со кои тие се соочуваат и да им се даде потребната помош.
„Бројките што ги имаме се за децата вклучени во некој вид социјална заштита, додека има многу кои се невидливи и кои никогаш не бараат, ниту добиваат некаква помош“, рече Галоња.
Според Галоња, извештајот претставува прв чекор кон институционална заштита за која таа рече дека сите деца во движење мора да ја имаат.
„Честопати тие се префрлаат од една категорија во друга. 
Со оглед на тоа што секоја категорија си има своја сопствена социјална шема на заштита, понекогаш е тешко да се вклопат децата во само една категорија и како резултат на тоа не добиваат никаква помош или ако добијат, не добиваат соодветна помош. 
Затоа предложивме до државните институции да ја прифатат „деца во движење“ како специјална категорија која ги вклучува сите групи деца кои ја сметаат Србија за свој дом или транзитно место“, рече Галоња.
Стручњаците истакнуваат дека клучен чекор во обезбедувањето помош за децата е нивно вклучување во образовниот, здравствениот и социјалниот систем, и нивно полесно приспособување на новата држава.
„Интеракцијата со возрасните, врсниците и заедницата е задолжителна за нивното преживување и социјална интеракција во новата средина. 
Разбирањето, почитувањето и поддршката од заедницата каде што се преселуваат е важно во градењето прифатилиште за децата, привремено или не, семејно или колективно и нивното чувство на припадност. 
Покрај државната помош која е задолжителна, индивидуалната помош е подеднакво важна и може да има силно влијание врз развојот на децата“, рече за SETimes психологот Бојана Скорц.
Извештајот покажа дека државата не прави доволно за признавање и грижа за овие деца, така што многу не добиваат помош или заштита, иако имаат право на истото.
Јасмина Ивановиќ, советничка во Министерството за социјална политика, вели дека министерството ги следи децата кои припаѓаат на ранливите групи, како што се жртвите на шверц, повратниците во процесот на реадмисија, бегалците и внатрешно раселените, децата без придружба, според нивната пол, возраст, групи и нивните семејни и социјални мерки на заштита.
„Во 2011 година имаше 40 деца жртви на шверц, 1.580 во процес на реадмисија, 1.220 деца бегалци и 24 деца без придружба од странска националност. 
Ние интервениравме обезбедувајќи им социјална заштита од насилство, запоставување и експлоатација, и им обезбедивме засолниште или ги доделивме на старателско семејство -- во зависност од категоријата на која припаѓаат“, рече Ивановиќ за SETimes.
На 1-ви април Црна Гора и Босна и Херцеговина (БиХ) започнаа студија „деца во движење“, која ќе трае пет месеци и која има за цел да ги мапира децата во движење во овие две држави, проблемите со кои се соочуваат и владините и невладинит еплатформи за нивна заштита.
„Со оглед на тоа што ова е прв обид да се дефинираат ,деца во движење’ во Србија, Црна Гора и БиХ, не можеме да направиме многу, но ќе ја направиме видлива позицијата на децата и ќе предложиме можни решенија. 
Се надеваме дека и другите земји во регионот ќе направат повеќе за признавање на оваа категорија деца и ќе им ја обезбедат потребната заштита“, рече за SETimes Невена Милутиновиќ, програмски координатор на Да ги спасиме децата за северозападен Балкан.
Кои се ефикасните начини да им се помогне на децата во движење? 
Кажете ни што мислите оставајќи коментар.
