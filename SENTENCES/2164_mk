14/04/2005
(Гардијан, Скотсмен - 14/04/05; AП, АФП, Ројтерс, ББС, СНН, ВОА, РФЕ/РЛ, ЕУ Обсервер, Еурактив, Европски парламент - 13/04/05)
Големо мнозинство членови на Европскиот парламент (ЧЕП) во средата (13-ти април) го поддржаа влезот на Бугарија и Романија во ЕУ. 
Ова е последното одобрување што им е потребно на двете земји со цел да ја потпишат својата спогодба за пристап со Унијата на 25-ти април. 
Бугарија и Романија сега треба да влезат во ЕУ во јануари 2007 година, под услов да ги исполнат сите обврски преземени за време на процесот на преговорите.
Во две одделни гласања во средата ЧЕП гласаа со 522 наспрема 70 и 69 воздржани за поддршка на пристапот на Бугарија. 
Влезот на Романија беше одобрен со 497 наспрема 93 гласови и 71 воздржани.
ЧЕП од Европската народна партија и Зелените бараа одложување на гласањето до ноември, кога Европската комисија (ЕК) треба да ги издаде своите извештаи за напредокот на двете земји.
Гласањето се спроведе по договорот „во последна минута“ помеѓу ЕП и Европскиот совет, со кој се гарантира вклучување на законодавниот дом на ЕУ во процедурите поврзани со финансиите за Бугарија и Романија до 2009 година. 
ЧЕП, исто така, постигнаа договор со ЕК, со кој им се овозможува вклучување во процесот на следење на напредокот на двете земји во исполнувањето на условите за членство.
Заштитните клаузули во спогодбите за пристап на Бугарија и Романија предвидуваат дека ЕК може да одлучи да му предложи на Советот влезот на секоја земја одделно или двете земји заедно да биде одложен за една година ако навремено не се исполнат потребните мерки.
„Романија и Бугарија мора да ги исполнат клучните реформи“, рече комесарот за проширување на ЕУ Оли Рен во средата. 
„Ние нема да се двоумиме да ги употребиме заштитните клаузули. 
Ако премногу заостануваат пристапот би можел да биде одложен.“
Џефри ван Орден, известувачот на ЕУ за Бугарија го поздрави одобрението на парламентарците на ЕУ, велејќи дека „Бугарија е на добар пат да пристапи на 1-ви јануари 2007 година. 
Има уште многу да се стори, но денес ние добивме мошне позитивен сигнал од Парламентот. 
И тоа е добро за сите нас.“
Во политичката резолуција на ЕП што беше објавена заедно со одобрувањето за Бугарија се поздравува извонредниот напредок што земјата го постигнала досега, но се истакнува дека сé уште има голем број чекори што се очекува Софија да ги преземе. 
Документот го критикува бугарскиот парламент поради неусвојувањето на новиот кривичен закон против корупцијата и се истакнува потребата за посилни напори во борбата против организираниот криминал. 
И покрај тоа што го поздравија неодамнешното започнување на иницијативата Декада на вклучува на Ромите, ЧЕП побараа од земјата да стори повеќе за ставање крај на сегрегацијата на ромските деца во училиштата. 
Исто така, потребни се поголеми напори за намалување на невработеност и обезбедување на подобра здравствена заштита.
Во слична резолуција за Романија ЧЕП ја пофалија земјата за реформите што ги воведе и за дополнителните обврски, меѓу кои и зголемувањето на слободата на медиумите -- обврска што ја форсираше премиерот Калин Попеску Таричеану откако стапи на функцијата. 
Овој документ го поздравува учеството на Романија во иницијативата Декада на вклучување на Ромите, но -- како и во случајот со Бугарија -- истакна некои сериозни недостатоци кои Букурешт мора да ги реши во периодот пред пристапот.
Меѓу нив се и ефикасното спроведување на административните и судските реформи, понатамошните напори во борбата против корупцијата и искоренувањето на целото насилство и дискриминацијата против малцинските групи. 
Од Романија, која се смета за помалку подготвена за влез во ЕУ отколку својот јужен сосед, исто така, се бара да го подобри третманот на пациентите на психијатрија, да ја подобри ефикасноста на пограничната контрола, да ги намали индустриските државни субвенции и да ја зајакне заштитата на животната средина.
„Ние ќе го консолидираме владеењето на правото. 
Ќе ја подготвиме администрацијата за да може законите на ЕУ да се применат во Романија. 
Европската интеграција останува главната цел на мојата влада“, рече Таричеану во средата во Букурешт, по гласањето на ЕП.
