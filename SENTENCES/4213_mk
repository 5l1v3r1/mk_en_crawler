19/08/2008
(AФП, ВОА, Бета, Њу Косова репорт, Б92, српска влада - 18/08/08;
ФT - 17/08/08;
прес-центар на ОН - 15/08/08)
УНМИК во понеделникот (18-ти август) потпиша договор за пренесување на дел од неговиот имот во Косово на мисијата на ЕУ за владење на правото, ЕУЛЕКС, која набљудувачите очекуваат да биде целосно воспоставена во текот на следните неколку месеци.
„Техничкиот договор му дава на УНМИК ...
зелено светло да ни го пренесе нам имотот“, како што е канцеларискиот простор, возилата и другата опрема, изјави за АФП Карин Лимдал, заменик-шеф на канцеларијата на ЕУЛЕКС за медиуми и јавни информации.
УНМИК го потпиша пактот три дена откако седиштето на ОН во Њујорк го одобри овој чекор.
Минатиот месец генералниот секретар на ОН, Бан Ки-Мун, одлучи да продолжи понатаму со реструктуирањето на УНМИК, како што е предвидено во неговиот план по косовското прогласување независност на 17-ти февруари.
Како дел од промените предложени од Бан претходно оваа година, УНМИК значително ќе се намали во текот на следните неколку месеци.
„Во одреден степен намалувањето е реалност која е резултат на фактот дека ОН повеќе не ја имаат улогата што ја имаа ...
ние мораме да се прилагодиме на таа реалност“, рече главниот заменик-шеф на УНМИК, Николас Хејсом, во петокот во Приштина.
Спроведувањето на планот се очекува да доведе до 70 отсто намалување на персоналот, како што мисијата ќе се откажува од сé повеќе свои должности во локалните институции.
Овој процес ќе елиминира многу компоненти и канцеларии.
Шефот на ЕУЛЕКС, Ив де Кермабон, на почетокот од јули рече дека очекува целата мисија да биде целосно распоредена и подготвена за работа до крајот на есенва, додека со одлуката на ОН за реструктуирање на УНМИК ќе бидат отстранети некои од проблемите што ги попречуваат подготовките.
Земјите-членки на ЕУ одлучија да ја формираат ЕУЛЕКС -- најголемата цивилна мисија досега во рамките на Европската безбедносна и одбранбена политика на блокот од 27 земји -- еден ден пред Косово да прогласи независност од Србија.
Таа ќе й помага на владата во Приштина во владеењето на правото, особено во полицискиот, судскиот и царинскиот сектор.
На крајот ЕУЛЕКС ќе има вкупно околу 3.000 ангажирани луѓе (1.900 меѓународни и 1.100 локални) и буџет од 205 милиони евра за првите 16 месеци од своето работење.
Косово ужива дипломатско признавање од 45 земји досега, вклучително и 20 од 27-те земји-членки на ЕУ.
Србија и Русија останаа жестоки противници на неговата независност.
Тие велат дека спроведувањето на планот за реконфигурација без Советот за безбедност на ОН или одобрение на Белград ја крши резолуцијата 1244.
Српското Министерство за Косово во соопштението од понеделникот вели дека трансферот е „незаконски чин“.
Ветувајќи „најенергична поддршка“ на својата земја за Белград во врска со ова прашање, рускиот амбасадор во Србија Александар Конузин рече дека Москва ќе бара објаснување од Бан.
