05/10/2004
Од Бет Кампшрор за Southeast European Times во Сараево - 05/10/04
По локалните избори во Босна и Херцеговина (БиХ) во саботата (2-ри октомври) властите објавија дека немало инциденти во неутралниот округ Брчко, како и дека областа имала повисок одѕив на гласачите -- 64 отсто -- отколку во кој било друг повоен ентитет во БиХ.
„Овие избори значат значајна промена за округот Брчко и нов степен на учеството на граѓаните во власта“, рече надзорникот на Брчко, Сузан Р. Џонсон, во својата изјава.
Првиот канал на радиото на БиХ во неделата објави дека Српската демократска партија и Социјал-демократската партија се победници во оваа област од 439 квадратни километри во северноисточна БиХ -- кои немале избори уште од конфликтот во периодот 1992-1995 година.
Поради спорната и стратешка местоположба на Брчко на реката Сава, која ги поврзува источна и западна Република Српска (РС), Дејтонскиот договор, со кој беше ставен крај на конфликтот ја остави оваа област под меѓународната арбитража.
Во 2000 година Брчко стана округ, еден вид кондоминиум кој го делат двата ентитета, но не е под директна власт на ниту еден од нив.
Оваа област е сега една од најпросперитетните во БиХ, со повисока просечна плата отколку во РС или во Федерацијата на БиХ.
Локалните избори во саботата во целата земја, во кои гласачите избираа нови градски совети и градоначалници во 142 општини, беа први по војната организирани и финансирани од локалните власти.
Тие, исто така, беа и први избори во кои градоначалниците беа директно избирани.
Одѕивот во земјата беше точно 45 отсто, што е значително помалку од 66 отсто за време на последните локални избори во 2000 година.
„Ова би можело да претставува резултат на измореноста на граѓаните и комплицираниот процес на регистрирање, но веројатно е и дека гласачите ги казнуваат оние кои се на власт или едноставно не веруваат дека работите можат да се променат“, изјави за печатот членот на комисијата, Лидија Корач.
Слабиот одзив на гласачите, според општото мислење, е причината за добрите резултати на националистичките политички партии.
Муслиманската партија за демократска акција, Хрватската демократска заедница и Српската демократска партија се чинеше дека се решени да победат во областите каде што имаат етничко мнозинство, и покрај тоа што се чинеше дека умерената Унија на независните социјалдемократи ќе ја преземе власта во Бања Лука, најголемиот град со српско мнозинство.
Главниот претставник на меѓународната заедница во БиХ, Педи Ешдаун, истакна дека победниците ги очекува „тешка работа“.
„Граѓаните ќе очекуваат од локалните власти конкретни резултати и вистинско подобрување на нивните животи“, рече тој во изјавата во неделата.
