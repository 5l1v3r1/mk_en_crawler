18/01/2012
Сафет Кабашај за Southeast European Times во Приштина -- 18.01.12
Србија и Косово го започнаа долгиот процес на копирање за Косово на значајните статистички податоци, прв чекор кон обезбедување важни законски документи за граѓаните на Косово, како што се изводи од матична книга на родени, венчаници и посмртници.
Трансферот се спроведува како дел од Договорот за граѓанските регистри со Србија, кој ЕУЛЕКС го склучи минатиот јули.
На 20-ти декември заменик-шефот на ЕУЛЕКС, Енди Спаркс, й ја предаде првата заверена копија од граѓанските регистри за селото Јањево, 12 километри југоисточно од Приштина, на косовската вицепремиерка Едита Тахири.
Регистарот беше потпишан на 6-ти декември во Србија, за време на петтиот состанок со кој претседаваше ЕУЛЕКС на соодветните групи за спроведувањето на договорот.
Ова е особено важно за Косово, бидејќи тоа ги користи сертификатите од граѓанскиот регистар за да ги расчисти сопственичките права и правата од наследство за своите граѓани.
„Србија е подготвена целосно да го спроведе Договорот за граѓанските регистри и веќе ја покажа својата подготвеност преку конкретни активности во врска со ова прашање“, соопштија за SETimes од канцеларијата на српскиот главен преговарач, Борко Стефановиќ
Тахири го окарактеризира предавањето на првите документи на Косово како корисен чекор за збогатување на постојните податоци.
„Го сметаме ова само за привремена фаза, привремена мерка до периодот [кога] ќе ги вратиме оригиналните книги, бидејќи тие не й припаѓаат на Србија, туку на Република Косово“, рече таа.
Во реалноста, книгите се скенираат од ЕУЛЕКС и српските власти -- процес надгледуван од Приштина -- и откако копиите ќе бидат потврдени, истите им се предаваат на ЕУЛЕКС и косовските власти.
Исто така, има технички предизвици кои го забавуваат процесот на спроведување. 
Србија и Косово користат различен софтвер за граѓанските регистри, кои се дигитализирани во двете земји.
Откако страните одлучија да го користат косовскиот софтверски систем, српски информатичари ја посетија Приштина минатиот месец за да се запознаат со истиот.
„Книгата се скенира со косовскиот модел и се приспособува на косовските бази на податоци, што ни овозможува да ги провериме сите книги кои се во Србија; тие веднаш ќе може да се користат“, рече Тахири.
Косовската координаторка за спроведување на регистрите, Арјета Реџај, изјави за SETimes дека Косово очекува процесот да биде спроведен на едно место, што значи дека регистрите дистрибуирани во неколку српски градови ќе се собираат на едно место.
„Србија покажува знаци на прифаќање на овој предлог, кој ќе го забрза процесот“, рече Реџај.
Проверката на првиот регистар уследи по серијата трилатерални состаници кои претежно се одржаа во Србија. 
Откако беше донесена одлука да се скенираат регистрите од Јањево, властите од општина Липјан отидоа во Србија да утврдат дали книгите се оригинални и важечки.
„Книгите се исти; таму е мојот ракопис, освен штетата што некои книги ја претрпеа поради недоволната грижа“, рече за SETimes регистраторот од Јањево, Иљаз Гаши.
Косовските власти го определија декември оваа година како период за комплетирање на договорот за спроведување.
Што се однесува до решителноста на страните да го унапредат спроведувањето, Реџај рече: „процесот ќе оди напред и покрај назадувањата“.
Но, канцеларијата на Стефановиќ објави дека е тешко да се предвиди крајот на процесот.
„Тоа се однесува многу повеќе на техничките аспекти од договорот отколку на политичките. 
Србија ќе се обиде да овозможи што е можно побрзо одвивање на процесот од своја страна“, соопштија од канцеларијата.
