23/12/2005
Од Ерлис Селимај за Southeast European Times во Тирана – 23/12/05
Како што може да се забележи и од прв поглед на составот на владата и парламентот, мажите и понатаму доминираат на албанската политичка сцена. 
И покрај тоа што Џозефина Топали, сегашниот претседател на парламентот е жена, сите освен десет од вкупно 140 пратенички места ги држат машки парламентарци.
Владата на премиерот Сали Бериша, пак, има само една жена-министер. 
Тоа е 32-годишната адвокатка Аренца Трошани, задолжена за важната задача да ја води земјата кон интеграцијата во ЕУ.
Оваа состојба е дијаметрално спротивна на ветувањата на политичките партии, кои ветија дека ќе промовираат еднакви можности во политиката за мажите и жените.
Еглантина Ѓермени, експерт по прашањата на половата еднаквност и директорка на Центарот на жените во Тирана, вели дека земјата поминува низ долга транзициска фаза. 
Таа истакнува дека жените се соочуваат со неповолности и во многу развиени земји.
„Политиката во Албанија се смета за машка професија. 
Ова е поддржано и од медиумите и општеството. 
Политиката се смета за професија со голем број економски погодности за мажите, кои природно не сакаат да ја делат со жените“, изјави Ѓермени за германското радио „Дојче веле“.
Друг фактор, вели таа, е улогата на жените во семејството -- нешто што ретко им дозволува да се занимаваат со политиката.
Во споредба со останатите земји на Балканот, Албанија има најниска стапка на застапеност на жените во владата и во парламентот. 
Од друга страна, соседната покраина Косово забележува значителен напредок, благодарение на законите со кои се одредува услов од 30 отсто учеството на жените во политиката.
Албанија треба, исто така, да усвои ваков закон, вели Ѓермени, додавајќи дека само спроведувањето на ваква легислатива од страна на политичките партии, најверојатно, ќе ја промени ситуацијата во земјата.
Според една анкета на Националниот институт за демократија во врска со гласачките трендови меѓу жените, 76,6 отсто од испитаниците сметаат дека жените во политиката претставуваат позитивен развој, додека 13 отсто се противат на истото. 
Според истражувањето, Топали е најпопуларната жена-политичар, по што следи министерот за евроинтеграции, Ермелинда Мекси.
