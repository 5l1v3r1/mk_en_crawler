13/06/2007
(AФП, ЦТК, БТА, Софиска новинска агенција, News.bg, Meдиапул, Дневник, Romadecade.org, бугарска влада - 12/06/07)
Интегрираната политика на вклучување на Ромите и ефективната употреба на средствата на ЕУ се клучните услови за успехот на иницијативата Декада на вклучување на Ромите, се согласија претставниците на деветте земји-учеснички и меѓународните претставници во Софија во вторникот (12-ти јуни).
Десетгодишниот проект, кој има за цел да се стави крај на вековната изолација и дискриминација на Ромите во Бугарија, Хрватска, Чешка, Унгарија, Македонија, Црна Гора, Романија, Србија и Словачка, започна на состанокот во Софија во февруари 2005 година. 
Спонзориран од Светската банка и Институтот отворено општество (ОСИ), иницијативата се фокусира на четири приоритетни области -- образованието, вработувањето, здравството и домувањето.
Напорите за подобрување на ситуацијата на Ромите во земјите-учеснички во текот на изминатите две години даде мешани резултати, според мониторинг-извештајот објавен во пресрет на 10-тиот состанок на овој Меѓународен управен комитет.
Според Деценискиот преглед, првата оценка на владините дејства за спроведување на обврските од заедничката иницијатива, постигнат е „значителен напредок во сите земји, макар што во некои повеќе одошто во други и, во самите земји, во некои области на дејствување повеќе одошто во други“.
Сите земји-учеснички го усвоија Деценискиот акционен план, формираа релевантни институции и канцеларии за координација и -- иако во различни степени -- започнаа активности за подобрување на ситуацијата на Ромите, се заклучува во извештајот.
Документот, кој го подготви коалицијата на ромските невладини организации и активисти, исто така, истакнува одреден напредок кон постигнувањето на уште една цел на иницијативата, имено, давањето глас на Ромите во напорите за земјите за промовирање на вклучувањето.
Сепак, „Декадата не ја достигна критичната точка што би загарантирала успех“, велат експертите, барајќи од владите да преминат од спроведување на одредени проекти и спорадични мерки, на усвојување сеофатни програми или интегрирана политика.
Поради недостаток од конзистентни и систематски индикатори и податоци за резултатите, извештајот само ги оценува владините дејства и не обезбедува преглед на конкретното влијание врз Ромите.
Сепак, истиот ја оценува перформансата на секоја земја-учесничка на скала од 0 (најниска оценка) до 4 (највисока оценка), при што главниот критериум е поединечната владина сопственост и напорите за придвижување од спорадични мерки на систематска политика поддржана од буџетските средства.
Помеѓу деветте земји, Унгарија има најдобри остварувања, со оценка од 2,29, по што следи Бугарија со 1,84, па Словачка со 1,82. 
Црна Гора е на последното место со оценка од 0,63.
Учесниците на состанокот во Софија се согласија дека ЕУ треба да се вклучи повеќе во напорите за подобрување на квалитетот на животот на Ромите. 
Тие, исто така, се согласија околу потребата за поефикасна употреба на структурните фондови на блокот.
„ЕУ мора да усвои европска политика за Ромите“, рече бугарскиот премиер Сергеј Станишев, чија земја го завршува едногодишниот мандат како претседавач на „Деценијата на Ромите“.
Неговите зборови ги повтори милијардерот филантроп и претседател на ОСИ, Џорџ Сорос, кој рече дека ЕУ не може да „ја игнорира судбината на осум милиони Роми“. 
Истовремено, рече тој, од клучна важност за владите е да ја интензивираат својата соработка со ромското граѓанско општество, за да може агендата за социјално вклучување да се реализира.
Помеѓу другите претставници што учествуваа на состанокот во Софија беа и потпретседателот на Светската банка, Шигео Кацу, и комесарот на ЕУ за регионална политика, Данута Хебнер.
