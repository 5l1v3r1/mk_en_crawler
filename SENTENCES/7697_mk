25/02/2013
Елиза Роналдс-Ханон за Southeast European Times во Сараево -- 25.02.13
По објавата на Еуропол дека членството во клубовите „Ангели на пеколот“ и „Бандидос“ е скоро двојно зголемено во изминатите шест години, регионалните влади ги следат внимателно локалните моторџиски клубови.
Бројот на локални клубови на „Ангели на пеколот“ низ целиот свет порасна од 120 во 2005 година на 229 во 2012 година, а „Бандидос“ достигна бројка од 137 локални клубови во 2012 година, од 72 во 2006 година, според Сорен Педерсен, шеф за медиуми на Еуропол.
Просечните локални клубови се состојат од околу 14 членови, вели Еуропол.
„Она од што се плашиме на Балканот е дека, иако тие сега-засега се под контрола, како што безброј пати досега сме виделе ќе се вклучат во оружје и се разбира, дрога“, рече Педерсон.
Ова не е првпат регионот да се соочи со опасност од пораст на бројот на моторџии.
Во 2010 година Еуропол објави слично предупредување, истакнувајќи ја потребата од меѓународна полициска соработка за решавање на прашањето.
Подоцна истата година Европската комисија спонзорираше работилница од повеќе држави за забранети моторџиски банди за полициските претставници од Југоисточна Европа.
Во Загреб минатиот месец полицијата спроведе рација на моторџиски клуб каде што околу 60 посетители од цела Источна Европа се собраа на годишна забава.
„За време на извршената рација, полицијата употреби мерки на присила против четири лица, а две лица беа приведени за сослушување поради претпазливост, по што беа ослободени“, рече за SETimesпортпаролот на загрепската полиција.
Турција и Албанија, каде што Еуропол вели дека приливот е особено силен, се стратешки точки на дистрибуција за „Балканскиот пат“, преку кој поголем дел од Западна Европа ја добива својата дрога.
Еуропол тврди дека главниот прилив доаѓа од Австралија, каде што моторџиските банди се многу активни.
Таму, групите „имаат значајно место во повеќето аспекти на сериозниот и организираниот криминал и имаат голема способност да се прошират во нелегалните дроги, оружјето, уцената, изнудата и измамата“, објави неодамна австралиската Комисија за криминал.
Австралиската влада ја постави за свој приоритет контролата на моторџиските банди.
Неколку држави се обидуваат целосно да ги забранат групите, преку законите што забрануваат покажување на боите на групите и тетоважите на членство.
Но, членовите на групите успешно ги оспорија тие закони како неуставни.
Неодамнешните остри мерки на владата против „бајкерите“ можеби се причината за тоа што некои членови мигрираат на запад, но Европа, исто така, нуди бизнис предности.
И покрај неодамнешното предупредување на Еуропол, некои експерти се скептични дека австралиските бајкери ќе се нафатат на ваква голема преселба.
Групите честопати егзистираат како легитимни хоби заедници, вели Данкан Мекнаб, поранешен полицаец и приватен истражител во Австралија, но тој додава „Треба да сте слепи за да не знаете со што пред сè се занимаваат овие клубови“.
Многу австралиски моторџии имаат врски со Југоисточна Европа поради нивното балканско потекло.
Многу имигранти кои избегаа од регионот кога Југославија се делеше во 1990-тите -- или за време на долготрајната економска криза што следеше -- дојдоа во Австралија.
Голем дел од нив се регрутирани во „бајкерските“ банди на нивните нови татковини, кои сега ја вклучуваат и соодветно наречената „Балкан бандидос“.
Кога двајца австралиски „Бандидос“ од Балканот беа неодамна судени, а подоцна и осудени, за силувањето на бандата во Голд кост, нивните адвокати ја наведоа траумата што ја доживеале додека растеле за време на војните во Босна и Херцеговина и Косово како контекст за нивното однесување.
Со зголемувањето на разните клубови, тие може да ги надминат своите сопствени територии на тргување и да се замешаат во други, стравува Еуропол.
Борбите за територии сигурно не се без преседан во моторџиските заедници;
историски, овие банди станувале најнасилни кога се занимавале со проблемите со пребегнување и ривалство во самите банди.
„Ако погледнете историски, ќе забележите:
кога тие ќе нараснат премногу, има ризик да се судрат“, вели Педерсен.
