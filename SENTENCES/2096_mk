22/11/2004
Од Давор Коњикушиќ за Southeast European Times во Сараево – 22/11/04
По локалните избори во Србија во септември поборниците за независноста на медиумите уште еднаш искажаа загриженост поради практиката од политички назначувања во главните медиумски организации. 
Типично, промените во локалната власт се придружени со измени на највисоко ниво во сите јавни претпријатија. 
Проблемите, сепак, доаѓаат кога член на некоја политичка партија се назначува за директор на локално радио или телевизија со цел да се врши контрола на информациите што се презентираат и содржината на вестите.
Политичарите генерално сакаат да ги користат медиумите за промовирање на нивните политички идеи и интереси, вели Небојша Бугариновиќ, претседателот на Здружението на независни новинари во Србија, додавајќи дека објавената приватизација на медиумите делумно ќе ја промени состојбата. 
Но, дури и тогаш, предупредува тој, би можело да стане возможно за мала група сопственици -- поврзани со одредени политички сили -- да го монополизираат изнесувањето на информации.
„Една од идеите што се споменуваат на големиот број состаноци на вработените во медиумите овие денови е таа да се формираат регионални јавни сервиси, односно радио и телевизија, кои, од своја страна, би имале свои сопствени мини-совети за радиодифузија, кои, исто така, би имале право на дел од приходите од претплатата. 
Сметам дека со тоа би биле подобро заштитени интересите на граѓаните во одредени региони за навремени и вистинито известување“, рече Бугариновиќ.
Во меѓувреме, Здружението на независни електронски медиуми објави преку радио-телевизија Б92 дека ќе апелира до меѓународните организации за поддршка на независните медиуми кои ги поседуваат општинските власти, со цел задржувањето на постојните структури, обучениот персонал и уредничката политика по промените во власта кои се случија на локалните избори. 
Таквата поддршка е, исто така, во интерес на одржување на континуитетот за време на процесот на приватизација, вели организацијата.
Според Предраг Петковиќ, директорот на Радио-телевизија Крагуевац, локалните медиуми се „предмет на притисоци и влијание од политичарите на власт, најчесто од економски причини. 
Локалните радио-телевизиски станици во голема мерка не се независни финансиски и добиваат пари од општинските буџети“.
Според Петковиќ, тешко може да се најде брзо и ефикасно решение на овој проблем. 
„Само со регулирање на пазарот на медиумите, спроведување на Законот за радиодифузија, спроведување на тендери за фрекфенциите, ќе биде возможно ова да се регулира“, рече тој. 
„Во моментов, навистина, нема видлива политичка волја за регулирање на ова со назначување на Совет за радиодифузија и усвојување на Законот за радиодифузија.“
Промените во менаџментот и уредничките канцеларии би можеле да влијаат на процесот на приватизација, предупредува Петковиќ. 
„Постои вистинска опасност медиумите да бидат вратени во периодот од 1996 година, кога тие беа под единствена политичка контрола. 
Тоа би го поништило сето она што е направено во претходниов период“, рече тој.
