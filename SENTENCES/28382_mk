16/08/2010
ПРИШТИНА, Косово -- За време на посетата на Грачаница во неделата (15-ти август), српскиот министер за надворешни работи, Ивица Дачиќ, рече дека Белград е заинтересиран за разговори за Косово дури и ако тоа значи измена на резолуцијата 1244 на Советот за безбедност на ОН.
„Србија е заинтересирана за усвојување на нејзината резолуција [на состанокот на Генералното собрание на ОН следниот месец], но од друга [страна], е заинтересирана за разговори дури и ако мора да интервенира во текстот на резолуцијата.
Но, ако Србија прифати текстот на резолуцијата да одговара на [косовската] независност ...
тогаш се поставува прашањето дали Србија може воопшто да има разговори“, рече Дачиќ.
Запрашан за северно Косово, Дачиќ рече дека „никој нема корист од замрзнат конфликт и би било добро ако има заедничко решение што е можно побрзо“.
Локалните медиуми истакнаа дека на Дачиќ му било дозволено да оди во верска посета на манастирот надвор од Приштина под услов да не дава политички изјави, услов што тој го прекршил.
Дачиќ, исто така, рече дека Србија е подготвена да испрати персонал кој ќе помогне во чувањето на српските средновековни манастири и историски споменици во Косово, идеја која беше веднаш отфрлена од косовскиот министер за внатрешни работи, Бајрам Реџепи.
Дачиќ коментираше за одлуката на КФОР да ја предаде заштитата на средновековните манастири на локалната полиција.
(Коха Диторе, Зери, Експрес, Косова Сот - 16/08/10;
Кохавижн, РТК - 15/08/10)
