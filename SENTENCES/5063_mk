15/10/2009
Од Ајхан Шимшек за Southeast European Times -- 15/10/09
За подобро решавање на актуелните светски предизвици, членките на Процесот за соработка во Југоисточна Европа (СЕЕЦП) мора да подготват заедничка визија за иднината, им рече турскиот министер за надворешни работи, Ахмет Давутоглу на учесниците на неформалниот министерски состанок на СЕЕЦП во Истанбул минатиот викенд.
Истакнувајќи ја силната политичка решеност на земјите-учеснички за трансформирање на Балканот во регион на стабилност, Давутоглу предложи четири главни цели.
„Овие цели постигнуваат политичка стабилност, реализираат економска меѓузависност со клучните проекти, ја унапредуваат културната хармонија ...
и конечно, развиваат регионална област на соработка, која ќе стане една од главните столбови на нашиот заеднички дом Европа, европските и евроатланските структури“, рече тој.
Давутоглу беше домаќин на состанокот на 9-ти и 10-ти октомври, во рамките на турското претседавање со СЕЕЦП.
Регионалните министри за индустрија и култура се очекува да се состанат во следните месеци на разговори околу некои подетални проекти.
Еден од нив, според турскиот министер за надворешни работи, е да се создаде балканско село кое ќе ги одразува заедничките култури и ќе ја унапреди „регионалната свест“.
На економски фронт, разговорите ќе се фокусираат на енергетските и инфраструктурните проекти, либерализацијата на трговијата и поддршката на инвестициите.
Состанокот во Истанбул беше прв трилатерален состанок меѓу Турција, Србија и Босна и Херцеговина (БиХ).
Давутоглу рече дека неговиот состанок со неговите колеги од овие земји, беше значаен.
„Години по тажното искуство на 1990-тите, ние седиме заедно;
ова е многу важно за нас.
Сакаме да работиме заедно за да развиеме подобра клима меѓу различните етнички и регионални групи на Балканот и да ги направиме мирот и толеранцијата доминантни во нашиот регион.“
Исто така, на состанокот присуствуваше и премиерот и министер за надворешни работи, Јоргос Папандреу.
За време на состанокот на маргините со Давутоглу, Папандреу изрази поддршка за процесот на Турција на пристапување во ЕУ.
Тие, исто така, накусо разговараа околу кипарското прашање, кое може да ги блокира преговорите за членство на Турција.
„Турција и Грција може да постигнат сериозен придонес во тековните разговори со Кипар за сеопфатно решение.
Постигнувањето на таа цел носи позитивни резултати за двата народи, Турција, Грција и ЕУ“, истакна Давутоглу.
Формиран во 1996 година, СЕЕЦП стана најважен механизам на соработка на Балканот, рефлектирајќи го разбирањето на „регионалната сопственост“ на балканските земји.
Земји-учеснички на СЕЕЦП се Турција, Албанија, БиХ, Бугарија, Хрватска, Грција, Македонија, Молдавија, Црна Гора, Романија и Србија.
Турција го презеде претседавањето во јуни.
