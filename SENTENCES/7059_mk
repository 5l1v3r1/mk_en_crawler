20/08/2012
Георги Митев Шантек за Southeast European Times во Белград -- 20.08.12
Истрагата за белградската Агробанка може да стигне до највисоките политички и финансиски ешалони на државата, но аналитичарите велат дека степенот на финансиската штета треба допрва да се утврди, особено ако странските инвеститори на банката победат во меѓународната арбитража.
Властите ја затворија Агробанка и го уапсија нејзиниот одбор на директори по телевизиското интервју на директорот на одборот на банката, Душан Антониќ, во кое тој призна дека добил бонус од 600.000 евра и покрај тоа што свесно издал кредити што не може да се вратат.
Агробанка имаше загуби од близу 300 милиони евра во 2011 година, но аналитичарите велат дека аферата й прави двојна штета на Србија.
„Политички, рејтингот на оние што се вмешани ќе падне ...
но новата влада ќе истрае во судењето на политичките противници.
Економски, тоа докажува дека Србија има огромни проблеми и не ги следи основните принципи на пазарната економија и владеењето на правото“, изјави за SETimes Дејан Вук Станковиќ, професор на белградскиот Факултет за политички науки.
Но, првите апсења започнаа на крајот од мај, кога Народна банка на Србија ја повлече работната дозвола на Агробанка по пет месеци стечај, кога нејзините резерви не го покрија соодветно нејзиното кредитно портфолио, и покрај тоа што таа беше солвентна, објави белградскиот дневен весник Политика.
Народна банка на Србија ги искористи корпоративните депозити, заедно со штедните депозити, за да формира уште една банка под името Нова Агробанка;
истата издаваше државни обврзници за да го зголеми капиталот на новата банка на 90 милиони евра, според извештаите на медиумите.
Старата банка беше оптоварена со лоши заеми и побарувања, што аналитичарите велат дека никогаш нема да се наплатат.
„Потегот на владата со новата банка е државен грабеж без преседан.
Ова е најголемиот случај на банкарска злоупотреба во поновата историја на финансиското работење, и тешко дека може да се покрие со такви спектакуларни апсења на поединци“, рече Алес Скоберн, претставник на инвеститорите на ЕУ.
Малцинските акционери на ЕУ инвестираа 130 милиони евра во Агробанка.
Скоберн рече дека малцинските акционери -- инвестициски фондови од Австрија, Шведска и Словенија -- иницираа две независни ревизии преку Прајсвотерхаускуперс, но државните претставници никогаш не се појавија.
Државата поседуваше 20 отсто од капиталот на Агробанка во разменливи акции од стар долг на групата на Београдска банка.
Двајца државни претставници седат во одборот на Агробанка, како и вработените во државните претпријатија Транснафта, Србија шуме и ПКБ Имеса, двајца декани на државните факултети и член на српскиот Антикорупциски совет.
„Народната банка и владата ќе имаат голем проблем ако малцинските акционери победат во меѓународната арбитража, штета што се мери со стотици милиони евра“, рече за SETimes Бранко Павловиќ, поранешен директор на српската агенција за приватизација.
„Слично на тоа, шест други банки под владина контрола имаа загуби во висина од 500 милиони евра.
Ситуацијата бара темелна, непристрасна, високопрофесионална арбитража ...
или целиот систем ќе се сруши“, рече Павловиќ.
Аналитичарите велат дека јавноста е особено лута поради степенот на вмешаност на поранешни владини членови, партнери и соработници во Агробанка.
Поранешниот премиер Мирко Цветковиќ беше во одборот на директори на банката, додека голем број бизнисмени блиски до Демократската партија добија кредити кога светската финансиска криза го достигна својот врв.
„Единствениот одговор [даден тогаш] беше дека без оглед на бизнис резултатите, добиени со согласност или по наредба од државните и владините партиски кругови, малите бизнисмени и бизнисмените без политичка поддршка никогаш не може да се надеваат дека ќе добијат одобрение за кредит“, рече за SETimes Мирослав Проковијевиќ, претставник на Институтот за европски студии.
Станковиќ тврди дека последиците од случаите со државните банки треба допрва да се видат, но дека тоа ќе го разјасни прашањето на политичкото влијание врз економијата.
„Секогаш ќе има политичко влијание, но банките издаваат кредити повнимателно“, рече Станковиќ.
