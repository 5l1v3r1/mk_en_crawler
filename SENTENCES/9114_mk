15/05/2012
Бедрана Калетовиќ за Southeast European Times во Сараево -- 15.0512
Во случајот што се претвори во безреден парадокс, неодамнешната судска пресуда во Босна и Херцеговина (БиХ) поништи дел од законот за изборите на земјата, велејќи дека истиот ја повредува приватноста на политичарите.
Според изборниот закон, секој политичар мора да го објави својот имот како на почетокот, така и на крајот од својот мандат.
Имотниот картон потоа го објавува Централната изборна комисија (ЦЕЦ на БиХ) на својата веб-страница.
Законот предвидуваше дека картонот мора да биде транспарентен, и да ја информира јавноста.
Но, минатата недела судот во БиХ издаде одлука со која се забранува ЦЕЦ да ја оствари својата законска должност бидејќи објавува лични адреси и потписи на политичарите, нешто што претставува повреда на законот за заштита на личните податоци.
Контроверзноста сега стигна до државниот парламент -- овозможувајќи им и на самите политичари да одлучат.
„Објавувањето на овие информации не беше предложено од парламентарните делегати на БиХ, туку преку мандатот на високиот претставник, кој ...
го воведе законот за изборите во БиХ.
Политичарите сега ќе бидат тие што ќе одлучат за себеси, самите“, рече за SETimes адвокатот Вахид Чанџиќ.
Агенцијата за заштита на личните податоци на БиХ (ПДПА) истакнува дека нејзината цел не е да скрие нешто од јавноста -- особено не платите на политичарите што се плаќаат од државниот буџет -- но приватноста мора да се почитува.
„Објавувањето на имотните картони на веб-страница -- заедно со потписите на политичарите и нивните адреси -- овозможува различни злоупотреби, како што се скенирање на потписите, кражби, грабежи, уцени итн.“, рече Петар Ковачевиќ, директор на ПДПА.
Но, претседателот на ЦЕЦ на БиХ, Бранко Петриќ, не се согласува.
„Овие факти досега беа користени од различни медиуми и невладини организации ...
на интернет.
Судот објави дека информациите може да бидат објавени од медиумите, невладините организации или поединци, но дека истото не може да го стори државната институција чија работа е да го прави ова.
Тоа е парадоксално.“
Многу невладини организации велат дека не е демократски -- и е спротивно на целта на имотниот картон -- да се искорени објавувањето.
„Транспарентноста на имотот е нешто што се подразбира за политичарите кои служат на јавна позиција.
Тие мора да го објаснат потеклото на имотот, во случај гласачите да прашуваат за тоа“, рече за SETimes Аднан Мевиќ, од невладината организација Дамар на младината.
„Ова е само продолжување на ударот врз демократските основи и правата на граѓаните.
Очигледно е дека овој случај ги штити интересите на политичката класа -- на која й припаѓаат судиите и оние што се вработени во агенциите“, рече за SETimes Миомир Дејановиќ, претседател на невладиниот Центар за хумана политика.
Многу граѓани велат дека пресудата на судот ќе води до корупција на политичарите.
„Политичарите сега ќе не ограбат, без ние да го знаеме тоа“, рече за SETimes Един Хамзиќ од Сараево.
„Сиромаштијата е непознат поим меѓу политичарите во БиХ -- иако тие секогаш се жалат дека нивните плати не се пропорционални со количината на одговорности што ги имаат.
Имаме право да знаеме како може да си го дозволат целиот тој луксуз, додека гласачите гладуваат“, рече Амила Касумовиќ од Витез.
