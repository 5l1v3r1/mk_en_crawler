10/03/2012
Од Анес Алиќ за Southeast European Times во Сараево -- 10/03/12
Соочени со крајниот рок в понеделник (12-ти март), 13-те парламентарни партии на Босна и Херцеговина (БиХ) уште еднаш не постигнаа компромис кој би дозволил уставни и изборни промени, што ќе им овозможат на етничките малцинства да се кандидираат за највисоките позиции во земјата.
Политичките водачи се состанаа во петокот, во уште еден обид за премостување на јазот меѓу ставовите за уставните измени, по што ја заклучија седницата со објавување дека не е постигнат напредок. 
Уставните реформи остануваат голема пречка за демократскиот напредок на БиХ. 
Сите напори за реформа на уставот, кои датираат од 2000 година, пропаднаа.
Повеќе од две години, владејачките партии се борат да ја спроведат одлуката на Европскиот суд за човекови права (ЕЦХР) од 2009 година дека уставот на земјата, зацртан со Дејтонскиот мировен договор од 1995 година, содржи дискриминаторски и незаконски одредби кои мора да се изменат.
Со Дејтонскиот договор се воспостави трипартитно ротирачко претседателство меѓу босански Хрват, Бошњак и босански Србин. 
Уставот и изборниот закон утврдуваат дека само членовите на трите конститутивни етнички групи можат да учествуваат на изборите за трипартитното претседателство и парламентот.
Во 2006 година, претставникот на босанските Евреи, Јакоб Финчи, и романскиот претставник Дерво Сејдиќ ја тужеа БиХ пред ЕЦХР за дискриминација. 
Бидејќи не спаѓаат во трите главни етнички групи, Евреите и Ромите -- заедно со околу 14 други малцински групи -- тие немаат право да се кандидираат за претседателството или парламентот.
Сејдиќ, активист на Сојузот на босанските Роми, изјави за SETimes дека никогаш немал намера да се кандидира за ниту една државна функција, но се надевал на исправање на овие неправди и расчистување на патот за малцинствата во иднина.
„Босанскиот устав, напишан набрзина со цел да се запре војната, мора да се измени со цел да се спречи понатамошна дискриминација. 
И истиот ќе биде изменет во еден момент, но поголем предизвик ќе биде промената на менталитетот на луѓето“, рече Сејдиќ.
Тој предложи ревизија, со која би се избирал еден член на претседателството за Република Српска (РС) и двајца од ентитетот на Федерацијата, ФБиХ, која ќе им овозможи на сите граѓани да бидат потенцијални кандидати.
Но, не се малцинските етнички групи она што ги загрижува сите; повеќе се работи за тоа како уставните и изборните измени ќе влијаат на гласачкиот процес за трите главни етнички групи.
Посебно едно прашање го блокира секој напредок, според Сефик Џаферовиќ, претседател на парламентарната комисија задолжена за изготвување на уставни амандмани.
„Се согласивме за избор на тројца членови од малцинските етнички групи во парламентот“, рече Џаферовиќ за SETimes. 
„Но, остануваме поделени околу тоа дали членовите на претседателството треба да бидат директно избрани од еден од двата политички ентитети, или индиректно од [државниот] парламент.“
Фадила Мемишевиќ, претседателка на босанскиот огранок на германското Здружение за загрозени народи, рече дека тековната дебата има мала врска со малцинските групи.
„Поентата е дека сите етнички групи се дискриминирани во Босна и Херцеговина, не само малцинствата. 
Уставот ги дискриминира босанските Срби во ентитетот на Федерацијата и Бошњаците и босанските Хрвати во Република Српска“, рече Мемишевиќ за SETimes.
Според сегашниот устав, Србите што живеат во ФБиХ не може да се кандидираат за трипартитното претседателство, ниту пак Бошњаците и Хрватите што живеат во РС. 
Уставните амандмани може да го променат тоа, а властите во РС се загрижени дека реформите би овозможиле гласовите на умерените босански Срби во БиХ да го грабнат претседателството.
Тоа им се случи во хрватските етно-националисти во 2006 година. 
Босанскиот Хрват Жељко Комшиќ, од умерената, мултиетничка Социјалдемократска партија (СДП), беше избра за хрватски член на претседателството со убедлива разлика. 
Хрватските националисти одбија да ја признаат победата на Комшиќ, велејќи дека тој победил благодарение на гласовите надвор од етничките групи и како таков не е вистински претставник на хрватската „кауза“.
Парламентарната комисија требаше да ја заврши својата работа до 12-ти март и да ги поднесе изменетите предлози. 
Сега кога ќе пропушти уште еден краен рок, Џаферовиќ се надева дека мандатот на комисијата ќе биде продолжен, бидејќи императив е уставот да биде изменет до 2014 година, кога треба да се одржат следните општи избори.
