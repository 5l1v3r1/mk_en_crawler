12/12/2005
(Европски центар за безбедносни студии Џорџ К. Маршал-- 12/12/05)
Организираниот криминал, нелегалната трговија и сличните активности претставуваат сериозна закана за демократијата, рече американскиот амбасадор во Македонија, Џилијан Миловановиќ, на отворањето на Регионалната конференција за соработка во борбата против нелегалната трговија во Скопје, Македонија на 7-ми декември.
На тридневната конференција, организирана од страна на Европскиот центар за безбедносни студии „Џорџ Маршал“ и македонското Министерство за надворешни работи, присуствуваа повеќе од 70 водачи од десетина национални и меѓународни организации.
На конференцијата се дискутираше за националните мерки -- образованието, обуката, опремата -- и политиките за зголемување на соработката помеѓу државите.
Учесниците потоа ги разгледаа начините за зајакнување на заедничките и комбинираните активности за поддршка на борбата против нелегалната трговија на меѓународната заедница.
Конечно, и најважно, конференцијата имаше за цел зајакнување на регионалната соработка во рамките на Јадранската повелба.
Говорејќи за прашањето на нелегалната трговија и економскиот развој, Миловановиќ рече дека „токму оние слободи што ја карактеризираат демократијата и слободните пазари можат и се користат од страна на криминалците.
Постојат докази дека транснационалниот криминал, корупцијата и насилството се во пораст.
Подеднакво јасно е и тоа дека нелегалната трговија ја поткопува регионалната безбедност, стабилноста и економскиот развој.“
На светско ниво околу 600.000 и 800.000 лица годишно илегално ги преминуваат границите, истакна Миловановиќ.
„Жрвите на трговијата со луѓе се принудуваат на проституција, тешка работа, користење на деца како војници и други форми на неволонтерско слугување -- што е само фин термин за ропство.
Ставањето крај на трговијата со луѓе претставува многу висок приоритет на САД.
Нашата влада, агенциите за спроведување на законот и граѓанските организации преземаат сериозни и конкретни чекори за спречување на трговијата со луѓе, заштита на жртвите и гонење на оние кои се занимаваат со истата“, рече таа.
Американските напори придонесоа за судење на скоро 8.000 вршители на кривични дела во врска со трговијата со луѓе, рече Миловановиќ.
„Овие 8.000 судски процеси резултираа со повеќе од 3.000 пресуди низ целиот свет.
Само лани 39 земји донесоа нови закони против трговијата со луѓе, а уште 32 земји се во процес на подготвување или усвојување на нова легислатива против трговијата со луѓе“, рече таа.
Покажаната национална посветеност на борбата против трговија со луѓе, исто така, е директно релевантна и за „аспирациите на која било друга земја за интеграција во евроатланските институции, помеѓу кои и во ЕУ и НАТО“, додаде таа.
Со оглед на тоа што трговијата со луѓе е транснационална, истата мора да се победи заеднички со другите влади и меѓународни организации.
На конференцијата беше истакнато дека ова зло бара силно политичко водство, јасни национални акциони планови, соодветна легислатива, доволно национални ресурси, обука на полициски и воен персонал, ефикасни кривични правни системи и програми за заштита на жртвите и сведоците.
