22/06/2007
Од Антонио Прленда за Southeast European Times во Сараево – 22/06/07
Дваесетиседмиот шампионат на Светскиот клуб се одржа на реката Крупа во јужна Босна и Херцеговина (БиХ) од 2-ри до 10-ти јуни.
На натпреварот победи тимот од Италија.
Дваесет и пет европски земји имаа свои претставници.
Поранешните светски шампиони од Србија го освоија второто место, унгарскиот тим беше трет, додека клубот за спортски риболов Јелах-Тешањ, претставник на БиХ, беше четврт.
„Горди сме што натпреварувачите можеа да се натпреваруваат во убава и пријатна земја, каде што луѓето ја сакаат природата и спортот воопшто“, рече членот на претседателството на БиХ, Жељко Комшиќ.
Натпреварот беше спонзориран од Меѓународната конфедерација на спортски риболов и Меѓународната федеравија на спортски риболов во слатки води.
И покрај тоа што тимовите не беа технички национални, секој клуб што учествуваше ја претставуваше својата земја.
Настанот се одржа во пет секции на реката Крупа, од Караоток до Капљина.
Секој тим имаше по еден натпреварувач во секој од секторите.
Рибарите кои ќе ја фатеа најголемата риба во својот сектор, добиваа еден поен, додека второпласираниот добиваше два поени.
Севкупен победник беше тимот со најмал број поени.
Италијанскиот тим го освои првото место со само 62,5 поени и 18 килограми фатена риба.
Тимот на БиХ од риболовниот клуб Јелах-Тешањ дојде со многу мали очекувања, поради недостатокот модерна рибарска опрема.
Опремата на водачот на италијанскиот тим Роберто Трабуко се вели дека била поскапа од онаа на целиот тим од БиХ.
Во текот на првите седум дена од настанот, тимовите се подготвуваа и ја запознаваа реката.
Самиот натпревар се одржа во текот на последните два дена.
Првиот ден од натпреварот, тимот на БиХ заглави на 10-тито место.
На вториот ден, работите неочекувано се променија.
Со малку среќа и запознавање на тимот со теренот, рибарите од БиХ успеаја да стигнат до четвртото место.
Другите тимови од регионот постигнаа умерен успех.
Романија беше 9-та, Словенија 11-та, Црна Гора 13-та, Хрватска 15-та, Бугарија 16-та и Македонија 20-та.
Реките во БиХ се познати по изобилството со лосос, пастрмка и крап.
Во текот на двата дена од натпреварот, индивидуалниот улов се движеше помеѓу 3,5 и 26 килограми.
Ричард о Конор од Англија користеше јадица 16 и свилен рибарски конец од 0,12 милиметри за најголемиот улов.
Англискиот тим го освои 6-тото место во целокупниот пласман.
Според Ѓорѓе Клепиќ, претседателот на босанското Друштво за спортски риболов, БиХ доби високи оценки за организирањето на настанот -- кој се смета за најважен спортски настан во земјата од крајот на конфликтот.
