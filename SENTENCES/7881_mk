15/02/2013
Ериса Даутај Сенердем за Southeast European Times во Истанбул -- 15.02.13
Дијалогот за зајакнување на политичките и економските односи меѓу Турција и Србија претставува приоритет за регионалната стабилност и мир, додека водачите на двете држави се залагаат за развивање на посилни врски.
Двете страни сметаат дека стратешката соработка за голем број прашања, од Босна и Херцеговина (БиХ) и дијалогот Белград-Приштина до економските и енергетските односи, претставува клуч за регионалниот мир и стабилност, поента што беше истакната за време на двете посети на високо ниво на почетокот од февруари.
По работната посета на Белград од страна на турскиот министер за надворешни работи, Ахмет Давутоглу, српскиот претседател Томислав Николиќ минатата недела беше во дводневна посета на Турција, како последен показател за зајакнувањето на односите меѓу двете значајни држави во регионот.
„Ја сметаме Србија за најважна држава на Балканот“, рече турскиот претседател Абдула Ѓул на вечерниот прием што го одржа во негова чест неговиот српски колега.
Турција е заинтересирана за развивање на повеќедимензионална политика кон Србија -- земја-кандидатка за ЕУ и земја-партнер на НАТО со широки интереси и влијание на Балканот -- идентификувајќи ги областите каде што двете држави може да работат заедно.
Турција се бори за тоа да има посредничка улога на Балканот, особено во однос на прашањата во Република Српска и дијалогот меѓу Белград и Приштина, додека истовремено и инвестира во Србија.
„Одржувањето добри односи со Србија ќе биде од полза за Турција, ако сака стабилност во своите балкански политики“, рече заSETimesХусеин Багчи, претседател на одделот за меѓународни односи на Блискоисточниот технички универзитет.
Слично со изјавата на Ѓул, Багчи додава: „Мислам дека Белград е политичката ,Мека’ на балканските држави“.
Сепак, двете држави може да направат повеќе за зајакнување на политичките врски, според Орхан Деде од анкарскиот Центар за стратешки студии „Вајс мен“. 
Цитирајќи ја Истанбулската декларација од 2010 година, која имаше за цел зајакнување на врските меѓу Турција и балканските држави, како и унапредување на мирот и стабилноста во регионот, Деде рече дека одреден интензитет беше изгубен во 2012 година, додека Турција се концентрираше на Блискиот Исток по Арапската пролет.
Еден од елементите на тој однос е економскиот, бидејќи Турција ја зголемува својата улога во регионот. 
И покрај проблемите со глобалната и европските економии, Турција и Србија продолжија со развивање на своите економски односи во изминатата година.
Додека извозот на Турција во балканскиот регион -- вклучително и Албанија, БиХ, Бугарија, Хрватска, Црна Гора, Македонија, Романија, Србија, Словенија и Грција -- се намали на 7,52 милијарди американски долари во 2012 година, во споредба со 8,13 милијарди американски долари во 2011 година, сликата е поинаква за турскиот извоз во Србија, кој се зголеми за 7,3 отсто во изминатата година, на 381 милион американски долари, од 355 милиони американски долари во 2011 година.
Увозот на Турција од Србија, од друга страна, се намали од 213 милиони американски долари во 2011 година на 206 милиони американски долари во 2012 година.
Ѓул рече дека Србија и Турција сакаат да го зголемат обемот на размената, кој се зголеми скоро двојно, од 328 милиони американски долари на 587 милиони американски долари меѓу 2006 и 2012 година, на краткорочен план.
„Сметаме дека целта од 1 милијарда американски долари е исклучително реална“, рече заSETimesИсмет Јалцин, заменик генерален секретар во Турското здружение на извозници.
Со оглед на тоа што Турција е заинтересирана да стане регионален енергетски центар, енергијата и гасоводите кон европските пазари може да добиваат сè поголема улога во билатералните односи, нешто што Деде вели дека ја тера Турција да ги зајакне врските со балканските држави и особено Србија.
Иако трговските текови се зголемија изминатата година, „Ние немаме таков позитивен развој во турските директни инвестиции во Србија“, рече заSETimesАлександар Меѓедовиќ, претседател на турско-српскиот бизнис совет во турскиот Одбор за надворешни економски односи.
Тоа е сè уште нешто на што двете држави мора да поработат, рече тој.
„Сепак, задоволни сме што имаме една многу важна инвестиција од повеќе милиони долари на едно турско претпријатија минатата година: ЈЕАНЦИ, водечки производител на производи од џинс, инвестираше во фабрика во Јужна Србија, во градот Лесковац, и се заинтересирани за нови инвестиции“, рече Меѓедовиќ.
Делегација од 50 големи индустријалци и бизнисмени од Србија го придружуваше Николиќ на состанокот со претставниците од 30 врвни турски претпријатија во Истанбул.
Освен бизнис претставниците што ја придружуваа турската и српската дипломатска делегација за време на посетите на секоја од државите, во Турција или Србија скоро секој месец се одржуваат трговски и инвестициски настани.
„Најновиот план е да се организира трилатерален форум меѓу Србија, Русија и Турција во Белград, на крајот од 2013 година, за унапредување на можностите за извоз и производство кои постојат со различните договори за слободна трговија што Србија ги има со Русија и другите поранешни советски републики“, додаде тој.
