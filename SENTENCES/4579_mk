24/04/2009
(ББС, Еуроњус, ФТ - 24/04/09; AП, Ројтерс, АФП, ДПА, АКИ, Бета, Б92 - 23/04/09)
Специјалниот суд за воени злосторства во Белград во четвртокот (23-ти април) осуди четворица поранешни полицајци, за убиствата на 48 етнички Албанци за време на конфликтот во Косово во периодот 1998-1999 година и им одреди затворска казна во траење од вкупно 68 години.
Радојко Репановиќ, порашен полициски командант во градот Сува Река, околу 60 километри југоисточно од Приштина, и друг локален полицаец, Слаѓан Чукариќ, добија по максимум 20 години затвор. 
Другите двајца поранешни полицајци, Мирослав Петковиќ и Милорад Нишавиќ, добија по 15, односно 13 години.
„Тие се прогласени за виновни за воени злосторства врз цивили“, рече судијката Винка Бераха Никичевиќ, при читањето на пресудата.
Но, тројцата други обвинети кои се соочуваа со обвиненија за масакрот во Сува Река во 1999 година -- Радослав Митровиќ, Ненад Јовановиќ и Зоран Петковиќ -- беа ослободени. 
Митровиќ, поранешен командант на специјална полициска единица и првиот обвинет кого полицијата го уапси, првично се соочуваа со обвиненија дека ги наредиле убиствата.
Сите, освен две жртви во масакрот, припаѓале на едно семејство. 
Меѓу нив има две деца, една бремена жена и една 100-годишна жена, објави АП, цитирајќи ја пресудата. 
На 26-ти март 1999 година српските полицајци ги заробија членовите на семејството Бериша, убивајќи ги со пушки и рачни гранати.
Шурета Бериша, која преживеала преправајќи се дека е мртва и која скокнала од камионот кој ги пренесувал телата, беше меѓу 100-те сведоци кои сведочеа.
Телата на жртвите од Сува Река беа меѓу повеќе од 800 тела кои српските безбедносни сили подоцна ги пренесле во Србија и повторно ги закопале во две масовни гробници таму.
Инспекторите ги пронајдоа овие гробници во 2001 година, само неколку месеци по апсењето на поранешниот српски претседател Слободан Милошевиќ.
Според извештаите од тоа време, на голем дел од телата откопани на двете места имало знаци на тортура и насилна смрт.
Српските обвинители за воени злосторства рекоа дека ќе поднесат жалба, изразувајќи особена ужаснатост од ослободувањето на Митровиќ. 
„Не можеме да бидеме задоволни со пресудата“, рече портпаролот на обвинителството Бруно Векариќ. 
„Правдата не е задоволена.“
Поздравувајќи ја пресудата на судот во Белград, властите во Косово ја повикаа Србија да ги изнесе пред лицето на правдата сите извршители на воени злосторства извршени врз етничките Албанци за време на конфликтот во периодот 1998-1999 година.
„Ја поздравуваме секоја судска и правна одлука која фрла светлина [на] злосторствата извршени во Косово за време на војната“, рече портпаролот на косовската влада Мемли Красниќи во четвртокот. 
Сепак, ние сметаме дека ова не треба да прекине со еден случај“.
