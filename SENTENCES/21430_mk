30/10/2008
ЗАГРЕБ, Хрватска -- Новиот министер за правда, Иван Симоновиќ, во средата (29-ти октомври) најави пакет мерки за борба против организираниот криминал. 
Тие вклучуваат формирање специјални антимафијашки судови, подобрување на програмите за заштита на сведоците и реформа на полициските сили. 
Симоновиќ рече дека во општинските судови во Загреб, Сплит, Ријека и Осијек ќе почнат да работат специјални оддели, кои ќе бидат задолжени за случаите на организиран криминал и корупција. 
Владата, исто така, ќе иницира нов закон кој ќе овозможи конфискација на имотот на криминалците, изјави Симоновиќ пред парламентот, додавајќи дека ќе има поголемо следење на комуникацијата меѓу затворениците затворени за организиран криминал и нивните надворешни контакти. 
„Ситуацијата е сериозна и нема време за губење. 
Организираниот криминал се прошири толку многу што ја загрозува безбедноста на нашите граѓани и нашите европски амбиции“, рече тој.
Подоцна во средата, хрватската државна телевизија објави дека се уапсени четири мажи осомничени за вмешаност во минатонеделното убиство во мафијашки стил на новинарот Иво Пуканиќ. 
Сопственикот и поранешен главен уредник на неделникот Национал честопати пишуваше за корупцијата и кршењето на човековите права. 
(ХРТ, ХИНА, ББС, АФП, Ројтерс - 29/10/08)
