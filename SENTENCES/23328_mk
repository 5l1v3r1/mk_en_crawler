31/03/2009
ПОДГОРИЦА, Црна Гора -- Коалицијата на премиерот Мило Ѓукановиќ освои апсолутно мнозинство на предвремените парламентарни избори во неделата, објави Централната изборна комисија во понеделникот (30-ти март).
За европска Црна Гора освои 51,09 отсто од гласовите, што значи 48 од вкупно 81 место во парламентот.
Опозициската Социјалистичка народна партија е втора со 17,99 отсто и 16 места, по што следи просрпската партија НОВА со 9,06 отсто од гласовите и осум места.
Исто така во понеделникот, комесарот за проширување на ЕУ, Оли Рен, ја пофали Црна Гора за доброорганизираните, во голема мера без проблеми, избори, но сепак ја повика земјата да ги отстрани недостатоците во својата изборна легислатива.
Исто така, шефот за надворешна политика на ЕУ, Хавиер Солана, ги пофали слободните и мирни парламентарни избори и ја повика новата влада да продолжи со работењето на процесот за ЕУ.
(РИА Новости, БТА, МИА, РТЦГ - 30/03/09)
