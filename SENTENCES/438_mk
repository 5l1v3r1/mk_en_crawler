12/03/2012
Светла Димитрова во Софија и Пол Чикои во Букурешт -- 12.03.12
Имаше огромни прослави низ Бугарија на 1-ви Јануари 2007-та година за да се одбележи влезот на земјата во ЕУ.
Но, половина деценија подоцна, немаше ниту огномети, ниту улични забави за да се прослави петгодишнината од еден од најважните моменти во модерната историја на земјата.
Повеќето Бугари -- 68 отсто во една неодамнешна анкета -- го одобруваат членство во ЕУ денес, иако поддршката е намалена во однос на анкетата од 2007-та година во која 75 отсто од луѓето го поддржуваа влезот во ЕУ.
Некои изразија разочараност што нивните првични надежи за подобар и попросперитетен живот не се остварија веднаш.
И покрај тоа разочарување, процесот на модернизација продолжи во текот на изминатите пет години, што доведе до јасни достигнувања во одредени области, според Љубов Панајотова, директорка на Европскиот институт (ЕИ) во Софија.
„Генерално, членството во ЕУ донесе многу поголема безбедност во сите области“, вклучувајќи ги производството, управувањето и други области, изјави таа во телефонското интервју за SETimes.
„Едно од најочигледните достигнувања е слободното движење на луѓето“, кое им овозможува на сите Бугари да патуваат слободно во секоја европска земја и да поминат некое време таму“, рече Панајотова.
„Денес, има многу малку (ЕУ) земји каде Бугарите не можат да работат“.
ЕУ продолжува да се шири.
Хрватска планира да пристапи во 2013-та година, а Србија е нова земја-кандидат.
Македонија се надева да й биде понудено членство во ЕУ оваа пролет.
Карекин Ара Хугасајан, заменик-директор на музичкото училиште во северниот град Плевен, исто така, смета дека слободно патување е еден од најпозитивните аспекти на пристапувањето на Бугарија.
„Околу 70 до 80 отсто од нашите студенти се во можност да го продолжат своето образование и животот во странство откако пристапивме во ЕУ“, изјави тој за SETimes.
„Некои дури и ги полагаат потребните испити однапред, а потоа, откако ќе го завршат училиштето, тие се селат во Европа веднаш“.
Сепак, животниот стандард на повеќето бугарски граѓани, вклучувајќи го и Хугасајан, не се подобри многу, ако воопшто, во текот на изминатите пет години.
И покрај стотици милиони евра што Бугарија ги доби во помош од ЕУ, таа и понатаму е најсиромашната земја во Унијата, исто како што беше кога таа се приклучи кон Унијата.
„Сепак, јас сè уште верувам дека членството во ЕУ ќе ги натера бугарските власти да ги почитуваат и да ги имплементираат законските барања на ЕУ.
Тоа ќе биде плус за сите нас“, изјави Хугасајан.
Според Мира Радева, директорка на софиската анкетна агенција МБМД, бројни истражувања покажаа дека Бугарите ги сметаат Европејците за попристојни, поетички и повредни од себе.
„Затоа Бугарите гледаат на ЕУ како на стабилизирачки фактор", рече таа.
„Тие продолжуваат да веруваат во европската интеграција и имаат поголема доверба во странските отколку во домашните власти“.
Бугарите, исто така, научија да бидат попребирливи како потрошувачи, особено што се однесува на квалитетот на храната и други производи, кои директно можат да влијаат врз нивното здравје, забележа Панајотова.
Тие повикуваат на реформи во правосудниот систем и го следат секој чекор во процесот, и тие станаа помалку толерантни на полициската бруталност.
„Со други зборови, Бугарите почнуваат да стекнуваат еден демократски рефлекс што може да се види во другите земји, каде што за среќа комунизмот никогаш не владееше, да се борат за демократијата и нивните права секојдневно“, додаде Панајотова.
„Во споредба со луѓето во старите земји-членки на ЕУ, нам ни претстои долг пат за да станеме активни како граѓани ...
Но, ние го сфативме значењето и важноста на владеењето на правото и какви права имаме, како и дека ние треба да се бориме за да ги уживаме секој ден“.
Еден од најголемите предизвици со кои Бугарија сè уште се соочува, според неа, е отстранувањето на посебниот механизам, кој беше воведен во 2007-та година за да го следи напредокот на земјата во борбата против корупцијата и организираниот криминал.
Во соседна Романија, официјалните претставници велат дека годините од пристапувањето се обележани со напредок.
„Овие пет години поминаа како еден ден.
Но, развојот е импресивен и лесно може да се забележи во многу области:
животната средина, урбанизмот, земјоделството, либерализацијата на пазарот на трудот -- и покрај некои ограничувања кои сè уште постојат -- и човековите права“, Атила Короди, шеф на комисијата за надворешни работи во Домот на пратеници, долниот дом на парламентот, изјави за SETimes.
„Друг голем чекор напред што јас го гледам е преку учество на Романија во европскиот процес на донесување одлуки.
Локалните и централните одлуки сега одат до Брисел.
Нашата земја полека ја зазема својата позиција во рамките на овој механизам.
Европските теми сега се присутни на нашата агенда и повеќе не се сфаќаат како обврски“, додаде Короди.
Моника Маковеј беше министерка за правда од 2004-та до 2007-та година, а од неодамна ја претставува Романија во Европскиот парламент.
„Романија доби важен комесар -- за земјоделството -- и има свој претставник во Советот, Европскиот парламент, Европскиот суд на правдата и другите европски институции.
Учествувањето во процесот на донесување одлуки во Унијата, исто така, вклучува процес на учење и менување на начинот на спроведување на политиката“, изјави таа за SETimes.
Пристапот до фондовите на ЕУ за развој и модернизација на земјата, можностите на европскиот пазар на трудот, слободното движење на луѓето и пристапот до студиите во земјите членки на ЕУ се други бенефиции кои дојдоа со пристапувањето, додаде Маковеј.
Но, најголемата добивка, вели таа, е дисциплината што ЕУ ја наметна.
„Правилата се најголемата добивка и најважниот инструмент за промена на земјата.
Членството на земјата во ЕУ донесе нови и строги правила кои наметнуваат поинаков стил на работа:
ефективен, темелен и брз.
Заедно со правилата дојде и предвидливоста, од суштинско значење за развојот на земјата, за приватната средина, за секој кој планира бизнис и живот“, истакна таа.
Таа истакнува еден пример.
„Јас ја сфаќам соработката и механизмот за верификација со специфични барања во областа на борбата против корупцијата и реформите во правниот систем како голема предност за Романците.
Само погледнете колку бавно се движат работите во судството, колку отпор има за негови реформи“.
Иако признава одреден напредок, Короди се согласува дека е потребно многу повеќе.
„Сите овие реформи кои треба да нé порамнат со европските стандарди мора да станат дел од културата на Романија.
Во исто време, ние настојуваме да се ориентираме премногу кон ЕУ и ги запоставуваме традиционалните партнери надвор од блокот на заедницата.
Загубивме многу енергија во процесот на интеграција и ова го зема својот данок во остатокот од светот, влијаејќи, на пример, врз нашиот извоз.
Ова е причината поради која нашето присуство во ЕУ не треба да се одржува само заради инерција.
Тоа треба да биде проактивно и да влијае и надвор од Унијата“, истакна тој.
Маковеј ги поврзува предизвиците кои й претстојат на Романија исклучиво со средината на ЕУ.
„Предизвиците се однесуваат на правилата на ЕУ што ние мора да научиме да ги почитуваме -- правила во врска со транспарентноста, интегритетот, борбата против корупцијата и организираниот криминал, начинот на кој јавните придобивки се организираат, а парите потоа се трошат.
Почитувањето на овие правила ќе ја зголемат довербата на другите земји членки на ЕУ во Романија“, истакна таа.
ЕУ ги доловува добрите и лошите страни кај народот.
„Се сеќавам на чекањето ред за визи.
Тоа беше понижувачко.
Сето тоа го нема.
Според мене, ЕУ отвори многу врати за нас.
Прашањето е дали знаеме или дали можеме да ги искористиме овие можности“, Алекс Спану, медиумски планер во Букурешт, изјави за SETimes.
„Гледајќи наназад, јас сметам дека сите овие работи околу ЕУ се крајно претерани.
Бидејќи на крајот, ние сме оние кои управуваат со земјата и ја носиме напред или назад, во зависност од нашите способности и волја.
ЕУ само внимава на нас“, изјави Лаурентиу Думитраску, сметководител, за SETimes.
