12/01/2010
(Разни извори -- 23/12/09 - 10/01/10)
Бугарските власти во последниве недели уапсија голем број членови на подземјето во државата, надевајќи се дека ќе го искоренат криминалот, како и критиките дека нивните напори против беззаконието и корупцијата се неефикасни.
Осомничен од највисок профил е Красимир Маринов - Големата маргина, кој беше притворен неколку часа по убиството во мафијашки стил од 5-ти јануари на Боби Цанков (30), контроверзен поранешен радио-водител со мафијашки врски.
Четири дена подоцна, Советот на град Софија донесе одлука дека наводниот „бос“ на организираниот криминал, обвинет дека го наредил убиството, мора да остане зад решетки до судењето.
Ако биде осуден, Маринов е можно да добие доживотен затвор.
Полицијата сé уште трага по неговиот брат, Николај Маринов - Малата маргина, кој се крие од убиството на Цанков.
Американската амбасада во Софија објави околу 140 „платени убиства“ во Бугарија од 1993 до 2008 година.
Други десетина убиства се верува дека се извршени минатата година.
Само неколку од случаите завршија со пресуди за вина.
По објавувањето на неговата книга „Тајните на гангстерите“, Цанков даде две долги интервјуа во ноември за таблоидното шоу на телевизија Нова „Горешто“ [Жешко].
Цанков отворено говореше за неговите тесни врски со познати мафијаши.
Тој, исто така, напиша серија натписи за бугарските криминални синдикати за софискиот весник „Викенд“ и планираше да објави втора книга, наводно за трговијата со дрога.
Цанков рече дека добил закани од главниот мафијаш Стефан Бонев - Сако во ноември.
Бонев беше на слобода во тоа време со кауција од 3.000 евра.
Софискиот градски обвинител Николај Кокинов потврди дека Цанков контактирал со него во ноември за да се пожали за заканите.
„Тој тогаш ми ги понуди своите услуги и почна да ги посетува [градските обвинители] во Софија и да обезбедува информации за одредени случаи“, рече Кокинов во интервју за Бугарското национално радио.
Информациите што Цанков ги обелоденил „доброволно“ за време на состаноците со обвинителите биле „сериозни и драгоцени“, рече Кокинов.
Соработката со Цанков, додаде тој, се совпадна со чувството на немир меѓу бугарските мафијаши поради засилените антикриминални активности.
„Веќе со месеци криминалците [чувствуваат] притисок“.
„Нивниот простор се стеснува и гангстерите стануваат подрски и посурови.
Тие се нервозни и се чувствуваат ограничени бидејќи повеќе не можат да обезбдат пари како што правеа.“
Во рамките на операцијата минатиот месец наречена „Дрските“, полицијата фати група на организиран криминал од висок профил, а за која се верува дека стои зад десетици убиства во текот на изминатите две години.
Повеќе од 20 лица беа уапсени за време на рациите во декември.
Работите што ги откри водачот на бандата -- Ивајло Евтимов - Јожи -- за време на испитувањето, наводно, воделе до откривање на остатоците на двајца криминалци кои со месеци беа исчезнати.
Нивните тела беа откопани во планински регион во близина на Софија.
Пред околу три недели, бугарскиот премиер Бојко Борисов призна дека луѓе во неговата влада се верува дека им помагале на групите на организиран криминал.
Борисов ја истакна потребата од чистење на владата од вакви соработници.
„Системот „протекува“ и мора да биде исчистен, а единствен начин да се стори тоа е со отстранување на луѓето одвнатре“, бугарскиот весник Дневник ја цитираше неговата изјава.
