02/03/2005
Од Душан Кошановиќ за Southeast European Times во Белград -- 02/03/05
Црногорските власти на 23-ти февруари предложија трансформација на државната заедница на Србија и Црна Гора во унија на независни држави. 
Предлогот беше испратен до претседателот на Србија и Црна Гора Светозар Маровиќ, српскиот претседател Борис Тадиќ и српскиот премиер Воислав Коштуница. 
Црногорскиот премиер Мило Ѓукановиќ и претседателот Филип Вујановиќ, потписници на предлогот, рекоа дека предвидуваат постигнување на договор со Белград за алтернатива на сегашната државна заедница, за која велат дека е нефункционална и неефикасна.
Според црногорските водачи, две независни и меѓународно-признати земји би постигнале подобри резултати. 
Тие стојат на ставот дека Србија и Црна Гора е скапа и дека недостатоците на државната заедница би можеле да ја доведат во прашање дипломатијата и функционирањето на војската. 
Продолжувањето на состојбата на статус кво би можело да доведе само до понатамошни недостатоци и да го забави процесот на интеграција на Србија и Црна Гора во ЕУ и во меѓународните безбедносни структури, рекоа Ѓукановиќ и Вујановиќ.
Првичната реакција на Белград беше помалку од позитивна. 
Коштуница го опиша планот како бесрамно кршење на Белградскиот договор во кој посредуваше ЕУ и вети дека ќе се придржува на договорот потпишан во 2003 година. 
„Со постојаното избегнување и прекршување на одредбите на Уставната повелба [црногорските власти] се обидуваат да создадат вонредна состојба, која би довела до спонтано разединување“, изјави Коштуница за дневниот весник Политикa во интервјуто објавено во понеделникот (28-ми февурари).
Последниот предлог на Ѓукановиќ, рече Коштуница, покажува дека црногорскиот премиер се обидува да го избегне референдумот за независност бидејќи се плаши од неповолен исход. 
Заменикот на Коштуница, Мирољуб Лабус, исто така, се спротивстави на иницијативата, и покрај тоа што тој е познат како цврст заговорник за независна Србија, кој се согласува со црногорското раководство за сите точки во врска со државната заедница. 
„Ние треба да одржиме два референдуми и ова прашање не смее да се одложува по пролетта 2006 година“, рече Лабус.
Тадиќ е генерално за зачувување на државната заедница, но инсистира дека „приоритет на Србија е да пристапи во ЕУ и да постигне подобри животни стандарди, а не да ја задржи заедничката држава по секоја цена“.
Вујановиќ, пак, тврди дека негативната реакција од Белград не е дефинитивна, додавајќи дека тој не може да сфати зошто Србија би била против својот суверен и независен меѓународен статус.
Меѓународната заедница се држи понастрана од мешање во внатрешните работи на Србија и Црна Гора. 
Сепак, портпаролот на шефот за надворешна политика на ЕУ, Хавиер Солана, Кристина Галах, изрази загриженост дека политичките иницијативи би можеле да ја оддалечат Србија и Црна Гора од европската интеграција и да предизвикаат политички тензии.
Новинската агенција Бета ги цитира официјалните претставници во Брисел дека предлогот е „изненадувачки, едноставно предвремен и доаѓа во несоодветен момент“. 
Оваа година не треба да се изгуби во бесплодни потези, велат официјалните претставници, со оглед на тоа што кандидатурата на Србија и Црна Гора за евроатланска интеграција веќе загуби две години по атентатот врз српскиот премиер Зоран Ѓинѓиќ.
Американскиот амбасадор во Белград, Мајкл Ц.Полт, рече дека Вашингтон ќе поддржи каков било демократски договор за државниот статус, што ќе биде постигнат помеѓу Србија и Црна Гора.
Предлогот на Подгорица претставува кулминација на неколкумесечната криза, предизвикана од неспроведувањето на директни избори за Парламентот на Србија и Црна Гора. 
Републиката се заложи за зачувување на државната заедница, како и за независност, и дебатата, најверојатно, ќе се заостри со приближувањето на 2006 година. 
Во текот на оваа година Црна Гора ќе има законско право -- во рамките на Белградскиот договор -- да организира референдум за независност.
