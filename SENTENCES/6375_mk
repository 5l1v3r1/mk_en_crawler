18/11/2011
Мухамет Брајшори за Southeast European Times во Приштина --18.11.11
Извештајот за косовскиот напредок на Европската комисија (ЕК) во октомври препорача Косово да усвои 21 закон, главно поврзани со владеењето на правото и некои делови од предлогот на Ахтисари.
Но, аналитичарите велат дека брзото усвојување на законите не е доволно за исполнување на барањата на ЕК, туку спроведувањето на овие закони и градењето ефикасен администативен капацитет е од примарна важност.
Дритон Селманај од Косовскиот демократски институт (КДИ) изјави за SETimes дека Косово треба да усвои закони во согласност со своите потреби, а не барањата на ЕК.
„Косовското собрание мора да создаде закони за косовските граѓани, бидејќи овие закони влијаат на животите на граѓаните, а собранието не треба да биде под притисок на извештајот за напредокот, туку на потребите, интересите и гласовите на граѓаните“, рече Селманај.
Авни Битичи, директор на ИНПО, невладина организација со седиште во Приштина, изјави за SETimes дека косовското собрание му наштети на косовскиот правен систем со пребрзото усвојување на законите.
„Недостасуваат систематски работи, и како резултат на тоа, единствен позитивен елемент во извештајот за напредокот на ЕК се овие усвојувања со експресна постапка, што дефинитивно ќе му наштети на правниот систем“, рече Битичи.
Глаук Коњуфца, заменик-претседател на собранието и пратеник на Ветевендосје, изјави за SETimes дека неговата партија се противи на брзото усвојување на законите од страна на собранието.
„Ова е наметнување на владината агенда врз парламентот, и тоа влијае на републичкото управување во Косово.
Предлог-законите се спонзорирани од владата, што е нормално, но тоа е кршење на автономијата на парламентот, бидејќи владата гледа во парламентот средство за легитимизирање на својата политичка агенда.
Пристапот на владата го расипува собранието“, рече Коњуфца.
Коњуфца додаде дека многу закони се копирани од други земји.
„Бројот на законите е минимален, со лош квалитет, и копирањето на законите од другите држави претставува пракса.
Не можете да го примените истиот закон под различни околности, за различна економија и за различни култури.“
Селманај истакна дека собранието не соработува со граѓанското општество, прашање што, исто така, го покрена ЕУ.
„Извештајот за напредокот е од клучна важност за усвојувањето на законите, бидејќи ние баравме од косовското собрание да организира јавни дебати за секој закон, да ги собере луѓето и невладините организации, да го искажат својот интерес за предлог-законот, бидејќи луѓето го чувствуваат нивното влијание -- не само да усвојува закони и да кажува како ова е успешна приказна“, рече Селманај.
„Лошо е што собранието не функционира независно.
Актуелното мешање на извршната гранка му штети на неговата работа.
Собранието треба да утврди работна агенда и да ја спроведува доследно“, рече Битичи.
