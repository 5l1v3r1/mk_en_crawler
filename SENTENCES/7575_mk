21/03/2013
Дражен Ремиковиќ за Southeat European Times во Сараевo -- 21.03.13
Соработката меѓу општините во граничните области на балканските држави е од суштинска важност за унапредување на економскиот просперитет и одржлив развој, велат експертите и властите.
Градоначалниците на 17 општини од Хрватска, Босна и Херцеговина (БиХ) и Србија, кои се наоѓаат во областа на реките Дрина и Сава неодамна потпишаа Меморандум за соработка за преземање заеднички активности, како што се проекти фокусирани на земјоделството, туризмот и екологијата.
Целта е да се направи целиот регион функционален преку различни проекти, според Ивица Клем, градоначалник на општина Нијемци во Хрватска.
„Досега имавме одлична прекугранична соработка, но очекуваме истата да стане уште подобра.
Соработката во областите на земјоделството, екологијата, одржливиот развој и економијата може уште повеќе да се подобри“, рече Клем за SETimes.
Клем рече дека соседните општини можат да очекуваат целосна поддршка кога Хрватска ќе стане членка на ЕУ во јули.
Мило Домлијан, земјоделец од Бијелина во БиХ, рече дека интересот на граѓаните во граничните општини за трговија со свежо овошје, зеленчук и месо е огромен.
„Разговарав со градските власти и добив уверување дека следната година општините ќе спроведат регионален проект ,пазар на храна' -- нешто како берза за храна, каде што земјоделците ќе можат да ги продаваат своите производи во соседните држави“, рече Домлијан за SETimes.
Домлијан рече дека проектот е важен за локалните економии бидејќи ќе ги спои помалите пазари во еден голем, додека даноците, најверојатно, ќе останат исти.
Претставниците на општините потврдуваат дека економијата е тоа што ќе ги поврзува во иднината, како и дека споделувањето на искуствата и напорите за нејзино зајакнување, е приоритет.
„Сите треба да заборавиме што нè прави различни и треба да се обидеме да разменуваме добри искуства за на сите да ни биде подобро.
Фокусот на граничните општини треба да биде на земјоделството и руралниот развој“, рече за SETimes Јездимир Вучетиќ, заменик-градоначалник на Лозница во Србија.
Како уште една заедничка иницијатива, на 7-ми март беше потпишан Протокол за соработка и одржлив развој на 14 општини во БиХ, Србија и Црна Гора, кој ќе се фокусира на повеќе активности и проекти во туризмот и екологијата.
Буквално сите општини имаат слаба инфраструктура, неразвиено претприемништво и висок степен на миграција.
Властите велат дека е важно општините да работат заедно кога конкурираат за проекти и средства, здружувајќи ги своите сили.
„Не се сите општини добри во сите работи.
Затоа, соработката за проектите е важна, бидејќи општините се надополнуваат една со друга и со тоа даваат [поголем] квалитет.
Заедно тие можат да создадат квалитетни проекти и да конкурираат за фондовите на ЕУ или други извори“, рече за SETimes Вјекослав Стевановиќ, шеф на економскиот сектор во општина Братунац во БиХ, еден од потписниците.
Генц Горанци, координатор на Дијалог центарот Нансен во Сараево -- невладина организација која промовира национално помирување и толеранција на Балканот, вели дека е основно да започне соработката на локално ниво.
„Луѓето кои живеат во периферните општини се фокусирани на проблемите во нивните заедници, додека центрите на моќ во големите градови ги сметаат за гласачки [блокови]“, рече Горанци за SETimes.
„[Центарот] презема голем број проекти кои покажуваат дека луѓето од различни вери и нации немаат никаков проблем кога станува збор за соработката која го прави нивниот живот подобар“, додаде Горанци.
