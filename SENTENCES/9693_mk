25/05/2013
Линда Карадаку за Southeast European Times во Приштина -- 25.05.13
Некои политичари упатуваат загрижувачки предупредувања за зголемениот интерес на Организацијата на исламските држави за Косово бидејќи позицијата на групата во врска со тероризмот е спротивна на западните вредности и амбициите на Приштина за пристапување во евроатланските организации.
Иако официјалното признавање на светската сцена е привлечно за некои во Косово, кое сé уште не добило членство во ЕУ, НАТО или ОН, позицијата на исламската организација за тероризмот останува проблем.
„Не верувам дека Косово треба да стане член на [исламската организација], рече за SETimes пратеникот Бурим Рамадани, кој е, исто така, член на парламентарната комисија за надзор на Косовската разузнавачка агенција.
„Треба да бидеме членови само на организациите чии вредности се оние на кои и ние им припаѓаме, а ние ѝ припаѓаме на западната цивилизација.“
Во документот од 2009 година организацијата прогласи дека „вооружената борба против надворешната окупација, агресија, колонијализам и хегемонија, со цел ослободување и самоопределување во согласност со принципите на меѓународното право, нема да се смета за терористички криминал“.
„Треба да има една дефиниција за тероризмот, без селективен пристап и таква која нема да создава повеќекратни стандарди“, рече за SETimes Валон Муртезај, косовски професор за управување со кризи и дипломатија.
Муртезај рече дека Косово „не треба да ги менува позициите и принципите на кои ја гради својата државност“.
Петрит Зогај, извршен директор на косовското движење Фол (Крени го гласот) изјави за SETimes дека „е добро познато оти земјите-членки на [исламските организации] имаат основни проблеми со западните вредности и демократските принципи.
„[Организацијата] е несомнено многу важна ...
и јасно е дека има големо влијание во Истокот и другите делови од светот.
„Сепак, ориентацијата, работата и посветеноста на членството на Косово во ЕУ не треба ни да се споредува со ниту една друга организација.“
Засега 32 од 57-те земји-членки на организацијата го признаа Косово.
Косово не може да пристапи во Организацијата на исламските држави додека не ги формализира своите односи со ОН, велат властите.
„Ќе ги следиме нашите национални интереси во дефинирањето на нашата скромна улога во меѓународната заедница, во согласност со многу широкиот и силен консензус во Косово за пристапување во Европската унија“, рече за SETimes косовскиот заменик-министер за надворешни работи, Петрит Селими.
„Косово многу години беше увозник на ресурси потребни за слобода, одржување на мирот и стабилноста и со нетрпение ја очекува новата фаза, во која ќе биде извозник на мировни иницијативи и искуства поврзани со градењето на нацијата.“
Зошто мислите дека евроатланскиот пат на Косово е важен за неговата иднина?
Објаснете ги вашите размислувања во коментарите долу.
