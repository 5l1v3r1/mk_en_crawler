10/01/2012
Билјана Пекушиќ за Southeast European Times во Белград -- 10.01.12
Минатиот месец српското обвинителство за воени злосторства објави извештај за тековната истрага во врска со некои српски новинари, која ја опфаќа нивната наводна улога во поттикнувањето воени злосторства во 1990-тите.
Во „Зборови и злодела:
Повикување или поттикнување на воени злосторства во српските медиуми во 1991 и 1992 година“, „ние објавивме конкретен пример, причините и последиците, како и општи анализи на тогашното општество“, изјави за SETimes, заменик-обвинителот за воени злосторства, Бруно Векариќ, додавајќи на истрагата сé уште й недостасуваат некои детали потребни за отпочнување судска постапка.
Откако Независното здружение на српски новинари (НУНС) објави извештај за криминал во јули 2009 година, некои новинари се испитуваат за нивното професионално однесување во раните 1990-ти, и нивната одговорност за кривично дело поттикнување на извршување геноцид и воени злосторства.
По испитувањето на широкото медиумско покривање во раните 1990-ти, обвинителството вели дека медиумската пропаганда во поранешна Југославија била вовед во вооружениот конфликт што следеше.
„Целта на пропагандата на режимот на Слободан Милошевиќ беше целосно да се дехуманизираат противниците во вооружениот конфликт, честопати и со закана по нивниот живот“, рече за SETimes главниот српски обвинител за воени злосторства, Владимир Вукчевиќ.
Тој додава дека ова се фактички и правно сложени кривични дела, но важно е да се судат оние што учествувале во истите.
Иако во Србија е нашироко познато дека повеќето локални медиуми за време на режимот на Милошевиќ беа дел од воената машинерија, Судот на честа на Здружението на новинари на Србија (УНС) исклучи осум главни уредници од членството во 2000 година поради нивното однесување во тоа време.
Актуелниот генерален секретар на УНС, Нино Брајовиќ, беше известувач на Радиотелевизија Србија, покривајќи ги бојните полиња во Вуковар.
Во тоа време, тој јавно му честиташе на офицерот на поранешната Југословенска народна армија, Веселин Шљиванчанин, за „ослободувањето на Вуковар“.
Шљиванчанин беше подоцна осуден за воени злосторства од Хашкиот трибунал.
Денес, Брајовиќ вели дека не чувствува одговорност за неговото известување во тоа време.
„Постои впечаток дека специјалното обвинителство не е на свој терен со ова и дека нивните заклучоци се на слаба основа, како и дека тие се внимателни да не го претворат она што беше медиумски линч во минатото во законски линч денес“, рече Брајовиќ за SETimes.
Меѓу најекстремните примери на воена агитација во српското новинарство беше веста за „масакрот на 41 српско дете“ во основното училиште во Борово, во близина на Вуковар, објавена на 20-ти ноември 1991 година.
Иако набргу беше откриено дека оваа вест е измислена, некои во Србија веруваат во истата и до ден денешен.
„Мислам дека тоа се случило, но Хрватите -- со помош на западните поддржувачи -- успеаја да го скријат злосторството и го нарекоа лага“, рече за SETimes белграѓанецот Будимир Стошиќ, поддржувач на Српската радикална партија.
Претседателот на НУНС, Вукашин Обрадовиќ, вели дека кривична тужба поднесена од здружението не успеала да го покрене прашањето на моралната одговорност во српската јавност.
„За жал, другите националности кои ја пролеаја нивната крв и денес се во центарот на вниманието на јавноста во Србија, наместо Србите од БиХ и Хрватска, денес ги учат на патриотизам и ги бранат Србите од Косово“, рече Обрадовиќ за SETimes.
По падот на режимот на Милошевиќ, само неколку уредници и новинари беа отпуштени од нивните работни места.
Но, беа покренати судски постапки поради „незаконско отпуштање“;
истите тие новинари добија големи парични бонуси и многумина беа вратени на работа.
Милјана Балетиќ е еден таков пример.
Воената известувачка на Телевизија Нови Сад е запаметена по нејзиното покривање од првите редови на Дубровник и Вуковар, при што во своите известувања ги нарекуваше припадниците на Хрватската армија како „усташките касапи“.
„На многу српски новинари од времето на Милошевиќ треба [да им се забрани] да ја вршат оваа професија, но јас мислам и на некои новинари во БиХ и во Хрватска“, рече за SETimes Дарко Игиќ, спортски тренер од Белград.
