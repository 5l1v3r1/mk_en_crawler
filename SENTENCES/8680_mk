04/11/2011
Цветина Борисова за Southeast European Times -- 04.11.11
Игманската иницијатива, која треба да помогне во нормализирањето на врските меѓу земјите од Западен Балкан, беше формирана во март 2001 година.
Истата обединува повеќе од 140 невладини организации од Србија, Црна Гора, Босна и Херцеговина (БиХ) и Хрватска.
Сесијата во средината на октомври во Белград -- 22-ра на иницијативата од нејзиното формирање -- беше насловена како „Европска перспектива, соработка и стабилност“.
Копретседателот на иницијативата за Србија, Александар Попов, разговараше со дописничката на SETimes, Цветина Борисова, во врска со напредокот на помирувањето во регионот.
SETimes:
Петнаесет години по крајот на балканските конфликти, дали сметате дека луѓето во регионот се чувствуваат пообединети и помирени?
Aлександар Попов:
Петнаесет години по војната, раните не се целосно заздравени и има значителни психолошки бариери во главите на луѓето.
Тоа е последица на многу бавниот процес на соочување со минатото [поради] тоа што одредени политички опции и политичари лесно манипулираат со луѓето со еднострано или пристрасно толкување на настаните од неодамнешното минато.
Но, и покрај тоа, создадена е поповолна атмосфера преку активностите на граѓанскиот сектор, што резултираше со намалени меѓуетнички тензии и со тоа потолерантна атмосфера во регионот.
Некои потези на политичарите што се моментно на власт придонесоа за тоа, како што е посетата на [српскиот претседател] Борис Тадиќ на Сребреница по повод 15-тата годишнината од воените злосторства извршени таму од страна на силите на Ратко Младиќ, како и неговата посета на Овчара, во близина на Вуковар, каде што српските сили убија 200 цивили.
И други политичари се извинија за извршените злосторства, и сите овие гестови придонесоа за создавање поповолен амбиент во регионот.
SETimes:
Почнаа ли да зараснуваат раните од конфликтот?
Ако е така, кои се двигателите зад овој процес?
Попов:
Времето ги лечи сите рани, и во текот на овие 15 години тоа и се случи.
Покрај тоа, обновената комуникација меѓу луѓето од регионот резултираше со сфаќањето дека поединци, а не народи, се виновни за извршените злосторства -- а оние што се најодговорни за нив се веќе осудени или се судат во Хаг.
Тоа е претежно резултат на напорите на невладините организации, кои со години упорно работат на справување со минатото и враќање на разбирањето и довербата меѓу народите и земјите вклучени во вооружениот конфликт.
SETimes:
Како може да се создаде атмосферата на единство и стабилност во Западен Балкан?
Попов:
Најдобар начин да се создаде атмосфера на стабилност во регионот е да се забрза решавањето на преостанатите отворени прашања меѓу земјите кои се потписнички на Дејтонскиот договор, и меѓу поранешните републики на Југославија како целина.
Игманската иницијатива дефинираше пет клучни отворени прашања, а тоа се:
границите, судските процеси за воените злосторства, бегалците, наследството и статусните и имотните прашања на граѓаните, кои се појавија како резултат на распадот на поранешна Југославија.
Се прават напори за нивно решавање, бидејќи тие може да имаат негативно влијание во понатамошниот процес, не само на обновувањето на разбирањето и довербата, туку и на интеграцијата во ЕУ.
SETimes:
Колку перспективата на регионот за ЕУ помогна во овој правец?
Попов:
Унијата е еден од главните фактори што ги принудува земјите од Западен Балкан да ја подобрат регионалната соработка, бидејќи й се дава голема важност во извештаите за напредокот на земјите на патот кон ЕУ.
SETimes:
Кои беа главните заклучоци на овогодинешниот самит на Игманската иницијатива во Белград?
Попов:
Главниот заклучок на 22-рата сесија на Игманската иницијатива беше дека европските шанси на регионот може да се реализираат само преку целосно партнерство, како и дека потписничките на Дејтонскиот договор мора да се поддржуваат меѓусебно на патот кон ЕУ врз основа на принципот на солидарност.
На оваа сесија беше договорено идните активности на Игманската иницијатива да се фокусираат на решавање на преостанатите отворени прашања меѓу земјите од Дејтонскиот договор, како и да се пренесе позитивното искуство на нордискиот модел на соработка во нашиот регион.
