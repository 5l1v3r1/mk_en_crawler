08/12/2004
Од Антонио Прленда за Southeast European Times во Сараево – 08/12/04
За време на својата официјална посета на Сараево српскиот претседател Борис Тадиќ во понеделникот (6-ти декември) им се извини на граѓаните на Босна и Херцеговина (БиХ) за воените злосторства извршени за време на конфликтот 1992-1995 година.
Неговата изјава беше дадена за време на прeс-конференцијата по состанокот со трипартитното претседателство на БиХ. 
Таа беше поттикната од прашањето на еден локален новинар, кој праша дали некогаш ќе има извинување.
„Им се извинувам на сите граѓани на БиХ врз кои беа извршени злосторства во име на српскиот народ“, рече Тадиќ. 
Тој, сепак, додаде дека целиот српски народ не е одговорен за истите. 
„Воени злосторства беа, исто така, извршени и врз нашиот народ. 
Во таа смисла, ние треба меѓусебно да се извиниме.“
Тадиќ, кој е роден во Сараево, е првиот српски претседател кој го посетил босанскиот главен град откако земјата стана независна од поранешна Југославија. 
За време на првиот ден од својата тридневна посета тој се состана со министерот за одбрана на БиХ, Никола Радовановиќ, како и со водачите на Федерацијата на БиХ. 
Во вторникот тој ја посети Бања Лука и се состана со својот колега од РС, Драган Чавиќ. 
Тие заеднички побараа од сите оние што ги бара Трибуналот на ОН за воени злосторства да се предадат или да се соочат со апсење. 
Тадиќ ги повика бегалците да се предадат за да „го тргнат товарот од Србија и РС“. 
Тој в среда ќе го посети Мостар.
Извинувањето на Тадиќ во Сараево беше пренесено како главна вест -- во ударните телевизиски вести и на насловните страници -- но наиде на различни реакции. 
Крешимир Зубак, поранешниот хрватски член на Претседателството на БиХ, рече дека изјавата првенствено има цел да ја задоволи меѓународната заедница и претставува обид за избегнување на опасноста од санкции против Србија и РС за нивната несоработка.
Сепак, бошњачкиот член на Претседателството на БиХ, Бериз Белкиќ, рече дека го поддржува извинивањето на Тадиќ. 
„Ги поздравувам неговите зборови“, рече Белкиќ. 
„Политичките водачи на Србија и Црна Гора и на РС го покажаа тој став. 
Тоа е добро за стабилноста на регионот.“
Претставникот на босанските Срби во Претседателството на БиХ, Драго Вуковиќ, рече дека има морална основа за извинувањето. 
Тој, сепак, додаде дека откривањето на вистината во врска со конфликтот во БиХ претставува главниот приоритет.
„Ние не поддржуваме никаков голем бран извинувања едни кон други .. 
ние сме позаинтересирани да видиме дека секој одговара за своите злосторства“, рече Вуковиќ.
