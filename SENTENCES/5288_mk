31/08/2010
Околу Балканот за 50 дена Од Алекс Кристи Милер за Southeast European Times во Истанбул -- 31/08/10
Минатиот месец, турски новинари и академици се качија на воз на станицата Сиркечи во Истанбул за да започнат 50-дневна турнеја низ Балканот.
Патешествијата на Балкан Експрес низ девет земји и 22 градови, емитувани во живо на државната телевизија секој ден преку неделата, имаа цел да ги зајакнат односите на Турција со своите соседи, како и да ги запознае Турците со нивното заедничко културно наследство.
Иницијативата, исто така, го нагласи растечкото користење на земјата на цивилните проекти за да ја прошири својата нова, проактивна надворешна политика во регионот каде отоманското наследство и постоечките турски малцинства може да ги направат односите чувствителни.
„Оваа дипломатија е нешто ново што Турција го учи", изјави за SETimes Инан Рума, професор од областа на балканските односи во Билги универзитетот во Истанбул.
„Тоа не е дипломатија на формална основа на која што ние сме навикнати, туку дипломатија заснована на цивилни актери", рече тој
Финансиран од страна на турските државни железници и јавниот радиодифузен сервис ТРТ, Балкан експрес беше пречекан назад во Истанбул на 20-ти август од страна на министерот за транспорт Бинали Јилдрим, кој го отпоздрави неговото "значење" за "промовирање на историјата на регионот".
Во последниве години, Анкара ја засили својата инволвираност на Балканот, обидувајќи се да се постави како медијатор и инвестирајќи во реконструкцијата на турските споменици - учество кое понекогаш доведе до обвинувања дека тоа е водење на "нео-отоманска" надворешна политика.
Возот посети симболични места, како што е отоманскиот мост во градот Мостар во Босна и Херцеговина, реконструиран од страна на УНЕСКО со турска помош откако беше уништен за време на конфликтот во 1990-тите .
Директорот на проектот, Јилдрим Ескичи, верува дека мостот и неговата реконструкција се симболични за улогата што Турција сега може да ја има во регионот.
„Беше толку возбудливо да се премине мостот", изјави тој за SETimes.
"Хрватите живеат на една страна на реката, а Босанците на другата страна.
Мостот на Мостар ги обединува двете страни, но тој, исто така, и ги одвојува."
Но, професорот Рума предупреди дека Турција мора да чекори внимателно додека ги буди духовите од своето отоманско минато.
„Навраќањата кон отоманската историја секогаш мора да бидат строго културни," рече тој.
„Дури и најмала политичка нота ќе создаде проблеми."
Според Керим Балчи, коментатор и странски уредник во дневниот весник Заман, проектите како Балкан Експрес повлекуваат сила од нивниот капацитет за да профитираат од културните врски на еден посуптилен начин од официјалната дипломатија.
„Овој Балкан Експрес проект не посети само отомански места, и ова е дел од една нова чувствителност", изјави тој за SETimes.
"Ние се повеќе сме сведоци на овој вид на културен активизам“.
Но, проектот, исто така, го одразува сопственото разоткривање на Турците на нивната историја и етнички врски на Балканот, за кои многумина и понатаму се изненадувачки неупатени.
Возот ги посети бројните турски малцинства што постојат во повеќето земји од Југоисточна Европа, вклучително и во Бугарија, каде што Турците сочинуваат повеќе од 9 отсто од населението.
До 1990-тите, последователните турски влади останаа силно посветени на една идеологија инспирирана од основачот на земјата, Мустафа Кемал Ататурк, кој ги пресече сите врски со отоманското минато.
Овој менталитет се прошири до виртуелното негирање на турската култура и малцинствата надвор од границите на републиката, рече Бајрам Чолакоглу, претседател на Асоцијацијата на балканските Турци за култура и солидарност.
„Беше опасно да се користи терминот “странски Турци' во 1980-тите години, изјави тој за SETimes.
„Постоењето на Турците освен во Турција се сметаше за невидливо.
Овие луѓе беа заборавени од сопствената татковина."
Чолакоглу и другите сега се надеваат дека проектите како Балкан Експрес може да помогнат да се обезбеди една идна хармонија во регионот.
"Мислам дека единствен начин да се надминат предрасудите и непријателствата е да се отстранат сите пречки за слобода на движењето и нека луѓето се запознаат едни со други без какви било посредници."
