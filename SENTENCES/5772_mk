24/06/2011
Менексе Токјај за Southeast European Times во Истанбул -- 24.06.11
Како последица на сајбер нападите во Естонија и во Грузија во 2007, односно 2008 година, НАТО заклучи дека сајбер безбедноста мора да се стави во прв план на новите безбедносни предизвици за кои треба да се најде решение во текот на следните години.
Тоа, од друга страна, бара зајакнување на способностите за сајбер одбрана на Алијансата, бидејќи заканите се развиваат и стануваат сé пософистицирани, и со потенцијал да ги поткопаат клучните системи и инфраструктурата.
„Еден сајбер напад може да ја сруши земјата без еден единствен војник да ја премине нејзината граница;
и не е претерување да се каже дека сајбер нападите станаа еден вид постојана војна од ниско ниво“, вели генералниот секретар на НАТО, Андерс Фо Расмузен.
Овој нов безбедносен предизвик беше на агендата на состанокот на министрите за одбрана на НАТО на 8-ми и 9-ти јуни, во Брисел.
Министрите постигнаа согласност за акционен план и ревидирана сајбер одбранбената политика, кои не само што ќе обезбедат побрза и поефикасна заштита на мрежата на НАТО, туку и ќе им обезбедат на сојузниците и партнерите поголема помош во спречувањето на сајбер нападите, справувањето со истите и ограничувањето на нивните последици.
Новата стратегија бара сите структури на НАТО да бидат донесени под централизиран систем на заштита, и сите негови мрежи да бидат следени 24 часа на ден, почнувајќи од 2012 година.
„На овој состанок, НАТО донесе одлука да почне соработка со ЕУ;
но, европскиот пристап кон сајбер одбраната е сé уште ограничен, при што компјутерската безбедност се фокусира само на Тимот за компјутерски итен одговор (ЦЕРТ)“, објаснува Салих Бичакчи, професор по меѓународни односи во Универзитетот Ишик и еден од главните експерти за прашањата на сајбер одбраната.
Во меѓувреме, Европа се бори со потребата за постигнување заедничка стратегија.
Според Кан Бухарали, управител-партнер во Истанбулскиот економски консалтинг (ЕДАМ), со оглед на тоа што ЕУ нема конкретна заедничка област на политиката за одбранбените прашања, моментно не може да спроведе ефикасна заедничка одбранбена политика против сајбер нападите.
САД ја презедоа улогата на потенцијален водач во сајбер одбраната.
Според Бухарали, последната одлука на администрацијата на Обама да одговори на сајбер нападите со конвенционално оружје, покажува дека ова прашање добива на сила низ целиот свет.
Сепак, додава тој, сите овие иницијативи служат само како декларации за намера, барем сега-засега.
Иако клучна членка на НАТО, Турција заостанува во овие сфери и не е на напреднато ниво на организација што се однесува до сајбер одбраната.
„И покрај вклучувањето на прашањето за сајбер безбедноста во документот за Националната безбедносна политика, не е јасно како да се спроведе овој концепт“, рече Бичакчи за SETimes.
Формирањето на ново Министерство за технологија се смета за ветувачки чекор, рече Бичакчи, додавајќи, сепак, дека ниту една држава не може да загарантира сајбер безбедност со исклучување на приватниот сектор.
Според Мустава Унвер, шеф на одделот во Управата за информатички технологии и комуникации (БТК), важно е „државата да преземе одговорност во име на своите граѓани и да се погрижи за тоа јавноста и приватниот сектор да се спротивстават на ваквите напади“.
Со оглед на вклучувањето на повеќе комисии и агенции, еден од главните проблеми во Турција е поклопувањето на надлежностите.
Организациите што играат улога се:
ТУБИТАК-БОМЕ (Интервенциски тим за компјутерски поврзани настани), кој ги спроведува мисиите на ЦЕРТ, БТК и ТИБ (Директоратот за комуникации на Турција), задолжен за заштита на Интернетот;
и ТУБИТАК-УЕКАЕ (Национален истражувачки институт за електроника и криптологија), кој служи како контакт точка на НАТО во Турција.
„Оваа моментна состојба ја спречува Турција да биде важен актер за иницијативите на НАТО.
Сепак, како резултат на нејзиното членство, Турција ќе мора да стори многу повеќе за да ја следи стратегијата на НАТО на зајакнување на сајбер одбраната“, рече Бичакчи за SETimes.
Од друга страна, заменик-директорот на институтот ТУБИТАК-УЕКАЕ, Мет Унери, смета дека на ниво на државата, веќе е воспоставена одредена свест во врска со сајбер заканите.
На крајот од јануари, Турција организираше симулирана операција на национална сајбер безбедност, заедно со раководството на ТУБИТАК и БТК.
Целта беше да се тестира безбедноста на 41 стратешки национални институционални системи против упади и напади.
Според Бинали Јилдирим, операцијата во јануари беше успешно извршена, и во иднина ќе има уште операции.
Сепак, додаде тој, од суштинска важност е да се развие систем кој ќе биде постојано во состојба на готовност.
Сé на сé, велат експертите, Алијансата се движи во вистинската насока имајќи ја предвид важноста на меките безбедносни прашања во променетото безбедносно опкружување.
Но, има уште многу работа што треба да се заврши.
