17/10/2011
Мишко Талески за Southeast European Times во Скопје -- 17.10.11
Македонскиот парламент минатиот викенд по итна постапка усвои закон за престанок на важноста на Законот за попис.
Овој чекор на парламентот уследи откако пописот беше прекинат на 11-ти октомври, по оставките на членовите на Државната пописна комисија (ДПК) четири дена пред закажаниот датум за завршување на пописот.
„Законот не беше подеднакво спроведуван на теренот, поради што моравме да го прекинеме процесот на попишување. 
Ако не го сторевме тоа, немаше да добиеме релевантни податоци“, рече претседателката на ДПК, Слободанка Гиевска.
Оваа одлука ја потврди претпоставката на поранешната претседателката на ДПК Весна Јаневска -- која, исто така, поднесе оставка еден ден пред почетокот на пописот -- дека ќе има нерегуларности.
Голем број критичари искажаа загриженост дека се подготвува повторување на, како што го нарекоа, фалсификатот на пописот од 2002 година -- на кој етничките Албанци сочинуваа повеќе од 20 отсто од населението на Македонија -- што им овозможува да имаат колективни права и привилегии според Охридскиот рамковен договор.
Опозицијата ги игнорираше критичарите, обвинувајќи ја владата за некомпетентност.
„Ова е невиден срам и огромен скандал за земјата. 
Предупредивме дека владата не е способна законски да спроведе ниту една статистичка операција како што е пописот“, рече заменик-претседателката на опозицискиот Социјалдемократски сојуз (СДСМ), Ана Павловска.
Владејачката партија, ВМРО-ДПМНЕ, пак, издаде соопштение во кое тврди дека презела дејства токму поради тоа што се залага за владеење на правото без исклучок.
„За разлика од 2002 година, кога СДСМ дозволи погрешни податоци и го смена директорот на Заводот за статистика на средината од пописот, кога тогашниот претседател на ДПК ги оспори резултатите и поднесе оставка, а поранешниот премиер Бранко Црвенковски никогаш не објасни како избројале 120.000 повеќе Албанци, денес законот мора да се почитува“, рече за SETimes портпаролот на ВМРО, Александар Бичиклиски.
Повеќето албански официјални претставници избегнаа да дадат изјава. 
Вицепремиерот задолжен за спроведувањето на Охридскиот рамковен договор, Муса Џафери, изјави за медиумите дека нема причина за стравување, и дека за неколку месеци ќе биде организиран нов попис.
Аналитичарот Веле Митановски објасни за SETimes дека прекинот на пописот претставува голем чекор кој може да се преземе само со договор меѓу наjвисоките државни водачи.
„Ако премиерот препознал опасности по националните и државните интереси, тие треба јавно да се обелоденат, без оглед на последиците по меѓуетничките односи и [коалициските] меѓупартиски односи. 
Прекинот на пописот, можеби, не е ,крај на светот’, но може да биде крај на институциите и [домашната и меѓународната] доверба во истите“, рече Митановски за SETimes.
Пописот е главната тема во македонските медиуми.
„Пописот не требаше да започне во вакви услови. 
Подобро е да прекине вака, наместо да почне нов конфликт заради, да кажеме, 0.5 отсто Албанци над уставно предвидените 20 отсто“, рече за SETimes уредникот на Канал 5 телевизија, Горан Момировски.
Многумина од 16.000-те попишувачи велат дека било очигледно оти пописот нема да успее, но се надевале дека ќе биде спроведен успешно.
„Едноставно, не можете да имате некои попишувачи кои го следат законот, додека други ги следат инструкциите на албанските политички партии“, рече за SETimes попишувач од Скопје, барајќи да остане анономен.
„Треба вистински да преброиме колку граѓани има во државата, за да знаеме што ќе правиме следно. 
Ниту на нас Албанците, ниту на Македонците, не ни требаат тензии. 
Доста се проблеми; оставете нé еднаш да живееме како луѓе“, рече за SETimes Авни Арифи, 63-годишен жител на Скопје, кој е етнички Албанец.
