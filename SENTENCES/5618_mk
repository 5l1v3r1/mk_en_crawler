03/06/2010
Вториот од серијата во два дела на Линда Карадаку за Southeast European Times - 03/06/10
Како и во повеќето земји во светот, повеќето студенти во Косово и Албанија одат во државните универзитети, опција што можат да си ја дозволат семејствата низ целиот свет.
Меѓу нив е и Универзитетот во Тирана, со студентска популација од 35.000 -- „најдобри студенти од цела Албанија“, вели деканот Дори Куле, кој тврди дека неговиот универзитет нема конкуренција меѓу приватните универзитети.
„Тие ни се дополнување, не конкуренција“, вели Куле, додавајќи дена неговиот персонал и студентите го прават поразличен.
Универзитетот има своја сопствена наставна прграма и добива 75 отсто од финансиите од државата и 25 отсто од студентите, кои плаќаат околу 205 евра годишно школарина.
Една млада жена, Блерина, студира медицина таму.
„Не можев да си дозволам приватен универзитет никаде ...
сепак, јас сум прилично среќна тука“, изјави таа за SETimes.
За споредба може да се земе релативно новиот, Европски универзитет на Тирана (ЕУТ).
Формиран пред пет години од група професори, приватното училиште е финансирано целосно од студентската уписнина, што изнесува околу 2.500 евра годишно.
Запишани се околу 3.300 студенти, со 120 редовни професори и околу четириесеттина други.
„Уписнината е прилично скапа за просечно албанско семејство.
Но, тоа е неизбежен услов за добро образование, претежно да се осигури одличен персонал и инфраструктура“, изјави коосновачот на ЕУТ, Ермал Хасимја, за SETimes.
Тој сака владата да ја преиспита состојбата на статус кво.
„Моментно студентите што одат на приватните универзитети немаат ниту државна, ниту јавна поддршка како студентите на државните универзитети.
Затоа ние ја повикавме владата да го реформира финансискиот систем и да изгради порамноправен, кој им дава иста поддршка на сите категории студенти.
Идејата е да се премине од финансирање на училиштата ...
на финансирање на студентите, каде и да сакаат да учат.“
„Околу 30 отсто од нашите студенти подигаат банкарски кредити, а друг дел има постојана тешкотија со плаќањето.
Тоа значи дека студирањето денес е предизвикувачка борба.
Затоа бараме интервенција од државата со цел да се третираат еднакво сите студенти“, рече Хасимја.
Во Косово државниот Приштински универзитет има околу 40.000 студенти и повеќе од 2.000 професори.
Уписнината се движи меѓу 100 и 500 евра годишно.
Деканот Мује Ругова изјави за SETimes дека универзитетот се разликува многу од приватните, делумно поради „квалитетот на наставата [и] построгите критериуми за оценките“.
Од другата страна на спектарот е малиот Американски универзитет на Косово (АУК), единствен приватен и непрофитен универзитет во земјата.
Предметите се учат целосно на англиски јазик.
Директорот за надворешни односи, Илир Ибрахими, вели дека дипломците на АУК се „100 отсто вработени и многу барани“.
Училиштето е партнер со њујоршкиот Технолошки институт во Рочестер (РИТ), така што студентите на АУК „добиваат исти дипломи“ како нивните колеги од РИТ, изјави Ибраими за SETimes.
АУК има околу 540 додипломци и околу 80 постдипломци.
Уписнината е околу 5.800 евра, што е премногу за локалните стандарди, но не и за други места во светот.
Истата диплома во Соединетите Држави, на пример, ќе чини околу 24.500 евра.
Ибраими вели дека целта е да се понуди стандардно американско образование во Косово за многу помалку и „досега успеавме да го направиме тоа“.
АУК нуди стипендии за оние на кои им треба.
„Оваа академска година понудивме преку 400.000 евра стипендии и работиме напорно да го зголемиме тој број“, рече Ибраими.
