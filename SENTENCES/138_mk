05/02/2007
Од Робер К. 
Остин за Southeast European Times – 05/02/07
Планот на меѓународниот претставник Марти Ахтисари за Косово, предмет на многу шпекулации во изминатите неколку недели, конечно беше изнесен во јавност. 
Тој го презентираше документот за време на посетите на Белград и Приштина во петокот (2-ри февруари). 
Реакциите беа како што се очекуваше. 
Српскиот претседател Борис Тадиќ го одби планот, додека пак албанските лидери во Приштина го отпоздравија. 
По речиси осум години неизвесност, тие конечно имаат карта која води директно до државност. 
Но, претстои тешка работа бидејќи Ахтисари треба да добие одобрување од членовите на Советот за безбедност на ОН.
Содржината на предлогот не беше изненадување. 
Многу од неговите елементи веќе беа изнесени во меѓународните медиуми. 
И покрај тоа што пакетот не го спомнува зборот „независност“, со него Косовските Албанци добиваат најголем дел од тоа што го бараа. 
Досега, предлогот е прифатлив речиси за сите во Приштина, освен за лидерот на младината Албин Курти. 
Тој се спротивставува на одредбата која предвидува меѓународен цивилен претставник со доста значајна надлежност -- идеја која тој ја нарекува „колонијална“.
Косовските Срби, исто така, добија најголем дел од она што го бараа кога станува збор за децентрализацијата и заштитата на културното наследство. 
Меѓутоа, српската влада беше шокирана. 
Иако Белград ќе може да обезбеди транспарентна финансиска поддршка за српската заедница на Косово, неговите барања за некој вид на продолжен суверенитет не беа прифатени. 
Косово ќе има „право да преговара и да склучува меѓународни преговори, како и да бара членство во меѓународните организации“. 
Медиумите, како на Косово, така и во Србија, побрзаа да ги забележат последиците.
Целта на предлогот на Ахтисари е, како што вели тој, да се постават темелите за остварливо, одржливо и стабилно Косово. 
Ако се имплементира, предлогот може да го направи само тоа -- но, само ако Албанците работат со обновен интензитет за изградба на оној вид на Косово што тие реторички го поддржуваа во изминатите осум години. 
Во суштина, предлогот предвидува „контролирана независност“. 
Тоа значи две работи: не е целосна независност и што и да е дадено би можело, теоретски, да биде и одземено.
Во документот клучен нагласок се става врз итната потреба за обновување на мултиетничкиот карактер на Косово во следните недели и месеци. 
Конкретно, ова значи расформирање на Косовските заштитни сили и формирање на нови Косовски безбедносни сили. 
На Косово, исто така, ќе му требаат нови национални симболи. 
Нема да бидат доволни ниту црниот двоглав орел на соседна Албанија ниту пак знамето моделирано од страна на покојниот претседател Ибрахим Ругова, бидејќи новото знаме треба да го претставува секој што живее на Косово. 
Елементите на Охридскиот рамковен договор кој стави крај на конфликтот во Македонија се видливи насекаде, како и одлучноста дека Косово во својата суштина не е само уште една албанска држава. 
Секој аспект на јавниот живот на Косово мора да одрази мултиетнички карактер, а српските зедници на Косово ќе имаат голема моќ. 
Новото Косово ќе биде децентрализирано, а малцинствата ќе добијат дополнителна важност во парламентот.
На косовските лидери им претстои многу работа. 
Доколку биде прифатен планот на Ахтисари, лидерите на Косово мора да се подготват за нова и посиромашна мисија на ЕУ. 
Ќе има сериозни финансиски последици од завршувањето на мисијата на ОН. 
Парламентот мора, исто така, да развие нов устав кој ќе го гарантира она што го предложи Ахтисари.
Еден проблем со договорот е неговиот тајминг. 
Бидејќи национализмот ужива политички препород во Србија, многу е потешко да се добие соработката на Белград за постигнување на спогодба. 
Без оглед на нивните сериозни несогласувања во однос на другите прашања, најголемите партии се единствени зад уставот според кој Косово е составен дел од Србија. 
Само Либерал Демократите и нивните сојузници се залагаат за независност на покраината.
Политичката клима можеше да биде попогодна пред половина деценија, кога Милошевиќ ја изгуби власта, а динамиката во Србија беше убедливо реформаторска. 
Но, два фактора го одложија процесот. 
Еден беше карактерот на Резолуцијата 1244 на Советот за безбедност на ОН. 
Другиот беше бавноста на албанските лидери да ги исполнат очекувањата -- особено кога станува збор за исполнување на стандардите поставени од ОН, како и имплементирање на реформите.
Долго време, официјалната мантра од меѓународната заедница беше „стандарди пред статус“, иако многумина во Косово тврдеа дека немањето на политичко решение ги забавува реформите. 
Со планот на Ахтисари, топката е на теренот на Приштина. 
Од нив ќе зависи да покажат дека можат да го исполнат ветеното. 
Поточно, светот сака да види не само посветеност на мултиетничката иднина, туку една зрела политичка клима. 
Соседна Албанија изгуби десет години во една тешка транзиција, измачувана од внатрешна поларизација. 
Внатрешниот политички живот на Косово веќе покажа некои сличности.
Политичката поларизација и ставањето на личните агенди пред националните само ќе ја попречи транзицијата кон државност. 
Покрај тоа, самата државност не е крај на приказната. 
За да опстане, Косово ќе треба да ја обнови економијата и да привлече инвестиции. 
Ова не може да се случи во една немирна атмосфера. 
Би било кусогледо да ги сфатиме меѓународните очекувања само како список на задачи кои мора да бидат завршени само за да се добие посакуваниот политички договор. 
Долгорочно, исполнувањето на овие очекувања ќе бидат витални за Косово и неговиот народ.
Роберт К. 
Остин предава историја и политика на Југоисточна Европа во центарот за меѓународни студии Манк на универзитетот во Торонто. 
Toronto.
