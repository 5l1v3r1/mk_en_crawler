07/07/2011
Мухарем Нитај и Линда Карадаку за Southeast European Times во Приштина -- 07.07.11
Меѓуминистерска група на Министерството за надворешни моментно работи на идентификување на косовскиот државен имот надвор од земјата, со цел на крајот да се применат правата на истите.
Но, се работи за двонасочна улица, рече за SETimes директорот за Меѓународна економска соработка во косовското Министерство за надворешни работи.
„Бараме листа на [имоти] од косовската Агенција за приватизација надлежна за имотните прашања, и чекаме одговор за имотот на другите [поранешни југословенски] републики кој може да е во Косово.“
„Сите имотни прашања се регулираат преку меѓународни конвенции и ние треба едноставно да ги консултираме овие документи, податоци и другите релевантни индикатори, кои јасно го покажуваат придонесот на Косово во поранешната југословенска федерација“, рече Малоку.
Тој додава дека имотните прашања се засновани на независноста на земјата, која добива право да ги наследи имотите за кои дала придонес во минатото.
Според податоците на косовската Агенција за приватизација 55 јавни претпријатија со повеќе од 155 имоти постојат во поранешните југословенски републики.
Буквално една третина од имотот се наоѓа во Србија.
Портпаролот на агенцијата, Или Калоши, вели дека истата неколкупати го искористила својот законски мандат, застапувајќи и заштитувајќи ги интересите на јавните претпријатија и нивните имоти во странство.
„Но, агенцијата се соочи со тешкотии во спроведувањето на Членот 5.2 од законот за косовската Агенција за приватизација поради нелегитимните интереси на институциите и лицата во републиките каде што е лоциран имотот“, рече Калоши за SETimes.
Тој додава дека тенденцијата за приватизација на претпријатијата или нивните имоти не е поддржана од Косово или меѓународната легислатива.
„Косовската Агенција за приватизација испрати јавни соопштенија до соседните земји, барајќи од граѓаните на овие држави да не бидат жртви на манипулации со косовскиот имот, потсетувајќи ги дека ваквите продажби се нелегални“, рече Калоши.
Вицепремиерот Хајредин Куци смета дека на Косово не му треба нов договор за наследување со поранешните југословенски републики, туку само со Србија.
Тој изјави за косовскиот весник Коха Диторe дека Србија, со Виенскиот договор, „го прифати ваквото право, но исто така и обврската“.
Тој објасни дека за време на процесот на наследување во 2001 година во Виена, поранешните југословенски републики прифатиле дека Косово останува предмет на понатамошните наследни прашања Косово-Србија.
Азем Власи, висок претставник во поранешната југословенска покраина Косово, изјави за Коха Диторe дека имотните права требаше да се решаваат веднаш откако Косово прогласи независност во февруари 2008 година, и преку меѓународните тела.
Министерот за Косово во српската влада, Горан Богдановиќ, изјави за српските медиуми дека Косово не може да ги бара имотите во поранешните југословенски републики бидејќи не беше република во поранешната федерација и Србија не го признава како независна држава.
„Враќањето на имотите на поранешните јавни и државни претпријатија од Косово во централна Србија не е можно врз основа на моделот на претпријатија од Словенија и Хрватска“, рече Богдановиќ за белградската агенција Бетa, додавајќи дека Србија инвестирала околу „18 милијарди долари за развој“ на Косово во последниве три децении.
Албанскиот телевизиски канал Toп ченал објави дека 172 имоти на Косово се во поранешните југословенски држави:
104 се во Србија, 42 се во Црна Гора, 15 се во БиХ, шест во Хрватска, четири во Македонија и еден во Словенија.
