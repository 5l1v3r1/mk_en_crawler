13/09/2010
(Вол Стрит Џрнал, Сиднеј морнинг хералд, Дојче Веле - 13/09/10;
Ројтерс, АП, АФП, Блумберг, ФТ, Маркет воч, Њујорк тајмс, Гардијан, Дојче Веле, ББС, АНА-МПА - 12/09/10;
Ројтерс - 11/09/10)
Грчкиот премиер Јоргос Папандреу во неделата (12-ти септември) рече дека неговата влада нема намера да наметнува нови мерки на штедење, покрај оние што веќе се договорени со ЕУ и ММФ како возврат за големата финансиска помош за одбегнување запирање на плаќање на долгот.
„Нема да ни требаат никакви нови мерки“, рече тој за време на прес-конференцијата на маргините од годишниот Меѓународен саем во Солун.
Тој ја даде оваа изјава еден ден пред заедничкиот тим на експертите на ММФ, ЕУ и Европската централна банка (ЕЦБ) да пристигне во Атина за да го провери напредокот на Грција во спроведувањето на условите за пакетот помош од 110 милијарди евра.
Папандреу рече дека земјата е на пат да ги исполни структурните реформи и целите за намалување на дефицитот предвидени во финансиската помош која завршува во 2013 година, како и дека нема планови да се бара продолжување на програмата.
„Колку побрзо ги завршиме големите реформи во нашата земја ...
толку поскоро ќе можеме да излеземе од овие рестрикции“, рече водачот на владејачката партија ПАСОК.
„Тоа би можело да се случи дури и пред 2013 година, под услов да имаме добри резултати.“
За добивање на заемот од повеќе милијарди евра, Грција требаше да спроведе голем број болни мерки, вклучително и даночни зголемувања, како и кратења на пензиите и платите во јавниот сектор.
Таа се согласи да го намали буџетскиот дефицит на 8,1 отсто од БДП оваа година, што претставува намалување од 13,6 отсто во 2009 година.
„Сигурен сум дека, до крајот на годинава ...
ќе постигнеме 40 отсто намалување на дефицитот“, рече Папандреу.
Тој, сепак, ја потврди потребата за зголемување на приходите, бидејќи земјата сé уште заостанува во исполнувањето на одредената цел, но наведе дека медумските извештаи во врска со недостатокот од околу 3,5 милијарди евра се претерани.
„[Недостатокот] во приходите изнесува околу 1,5 милијарди евра, рече тој.
„Но, со темпото по кое напредуваме и со мерките што ги презедовме, уверени сме дека ќе ја постигнеме целта што ја поставивме за 2010 година.“
Буџетските цифри објавени во петокот покажуваат дека, и покрај различните мерки што ги преземаат властите, даночните приходи се зголемиле за само 3,3 отсто во осумте месеци до август, што е далеку зад целта од 13,7 отсто за оваа година.
Но, од позитивната страна, јавните трошоци за тој период паднале за 12 отсто, повеќе од двојно од целта од 5,8 отсто за крајот на 2010 година.
Позитивната оценка од ММФ и европските експерти ќе й дозволи на Грција да ја добие третата транша од 9 милијарди евра од заемот од 110 милијарди евра, пред крајот на оваа година.
Во меѓувреме, загриженоста за потенцијалното грчко неплаќање на долгот, или дека Атина ќе мора да го реструктуира својот национален долг на околу 300 милијарди евра, ги зголеми каматните распони за грчките обврзници на меѓународните пазари.
Континуираните национални штрајкови и протести -- од кои некои се одржаа на Меѓународниот саем -- против мерките на штедење само го поттикнаа таквото расположение.
Сепак, Папандреу во неделата истакна дека какво било реструктуирање на националниот долг не доаѓа предвид, бидејќи тоа би било катастрофално за економијата и нацијата.
„Реструктуирањето на долгот би било катастрофално за економијата, кредибилитетот и за нашата иднина ...
ние би разговарале за колапсот на нашиот банкарски систем;
тоа би било трагедија за домаќинствата“, изјави тој за новинарите во Солун.
„Ние не ни разговараме за тоа.“
Тој изрази уверување дека чекорите што неговата влада ги презеде досега наскоро ќе водат до попозитивен одговор од меѓународните пазари.
„Убеден сум дека оваа доверба што расте ќе има силно влијание на пазарите“, и ќе ги намали трошоците за позајмување, рече Папандреу.
Изминатиот викенд, тој исто така ги повика Грците да работат заедно за да й помогнат на земјата да заздрави од економските проблеми со кои моментно се соочува.
