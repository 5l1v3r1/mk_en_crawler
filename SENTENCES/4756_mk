08/12/2008
(Ројтерс, АФП, ББС, Еуроњус, Катимерини, Шпигел - 08/12/08;
AП, ДПА, ФТ, Интернешнал хералд трибјун, АНА-МПА - 07/12/08)
Студентите се судрија со полицијата во грчкиот северен град Солун во понеделникот изутрина (8-ми декември), додека државата се подготвуваше за продолжението на протестите поради убиството од страна на полицијата на еден 15-годишен ученик во Атина изминатиот викенд.
Немирите, кои се опишуваат како најжестоки во Грција во изминативе децении, избија во саботата вечер, веднаш откако полицаец смртно го застрела Андреас Григоропулос во немирната облат Егзархија на главниот град.
Жртвата била помеѓу групата од околу 30 млади кои го каменувале полицискиот автомобил кој патролирал во областа, во која досега се случија бројни судири помеѓу самопрогласените анархисти и властите.
Како одговор на ова, полицаецот идентификуван како Епаминондас Корконеас (37) се качил на автомобилот и пукал трипати.
Куршумите го убиле Григоропулос на лице место.
Корконеас, кој сега се наоѓа во притвор поради убиство со предумисла, тврди дека смртта на момчето е резултат на одбивање, бидејќи тој испукал само предупредувачки куршуми.
Но, неколку сведоци потврдија дека тој пукал директно во момчето.
Полицијата, исто така, уапси и друг полицаец, Василис Саралиотис (31), кој бил во автомобилот, за наводно соучество.
Скоро 5.000 луѓе се приклучија на протестите во Атина во неделата, кога немирите се раширија и во другите грчки градови, вклучително и Солун, Патрас, Јанина и Волос, како и во градовите на островот Крит.
За време на немирите во неделата, полицијата употребила и солзавец кон толпата во Атина, каде што, наводно, биле приведени 20 демонстранти.
Најмалку 34 лица беа повредени во судирите во неделата.
Десетици банки, супермаркети и други претпријатија претрпеа материјална штета -- некои и значителна -- кога протестите станаа насилни, и покрај ветувањето од премиерот Костас Караманлис дека одговорните за смртта на момчето ќе добијат заслужена казна.
Во писмото со сочувство до семејството на момчето Караманлис, исто така, вети:
„Државата, како своја обврска, ќе стори сé што е можно за да не се повтори вчерашната трагедија“.
Караманлис, чија сé понепопуларна влада изгуби двајца министри во последниот финансиски скандал, ја отфрли понудата на министерот за внатрешни работи, Прокопис Павлопулос, да поднесе оставка во неделата.
Поддршката на јавноста за конзервативната партија на премиерот, Нова демократија, се намалува, и неодамнешните анкети покажуваат дека таа заостанува зад социјалистичката партија, ПАСОК.
Павлопулос апелираше на смиреност и помош од јавноста во неделата, велејќи дека убиството на момчето беше „изолиран инцидент“.
„Полицијата има и ќе има одбранбена улога за заштита на имотот и животите на сите грчки граѓани“, рече тој за Атинската новинска агенција.
Во меѓувреме, Грчката комунистичка партија и ПАСОК, меѓу другите партии, закажаа пет демонстрации за понеделник.
Демонстрантите повикаа на 24-часовен општ штрајк против пензиските реформи и економската политика на владата за среда.
