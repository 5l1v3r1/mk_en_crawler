22/04/2011
Од Бојана Миловановиќ за Southeast European Times во Белград -- 22/04/11
Додека политиката и војната не ги разделија, Владе Дивац и Дражен Петровиќ, беа најдобри пријатели.
Двајцата беа кошаркарски легенди, ѕвезди на поранешна Југославија, кои продолжија со меѓународен и НБА успех.
Во текот на 1980-тите, југословенската репрезентација беше една од најдобрите во светот, и Дивац и Петровиќ беа меѓу нејзините водачи.
Но, нивните лични врски беа раскинати кога се распадна државата, и тие никогаш потоа не добија шанса да се смират.
Во 1993 година Петровиќ загина кога камион на германскиот Аутобан изгуби контрола поради дождливите услови и удри во неговиот автомобил.
Години подоцна, на Дивац сé уште му недостасува неговиот стар соиграч.
„Секогаш ќе жалам за тоа.
Долго време не можев да прифатам дека повеќе го нема Дражен“, рече тој за белградскиот весник Блиц, по прикажувањето на документарниот филм кој го следи хронолошки нивното пријателство.
Филмот „Некогаш браќа“ за првпат беше прикажан на американската телевизиска станица ЕСПН во декември 2010 година.
Потоа беше прикажан во Белград, Сараево и Бања Лука.
Поради големиот интерес, истиот беше прикажан трипати во ЗагребДокс 2011, филмски фестивал во хрватскиот главен град.
Од продажбата на билети во февруари и март беа собрани 5.900 евра, кои отидоа во фондот Ана и Владе Дивац, хуманитарна организација.
„Многу беше тажно кога го посетив неговиот гроб, долго пред да биде направен филмот „Некогаш браќа“, рече Дивац во интервју за Блиц.
„Ги посетив родителите на Дражен во Загреб, приватно.
Дури тогаш вистински сфатив дека повеќе го нема.
Секогаш е тешко кога некој толку млад ќе почине.
Можеше да направи уште толку многу.“
Водачите на времето, вели тој, ја користеа пропагандата за да ја разгорат омразата меѓу народите на поранешна Југославија.
„За политичарите конфликтот беше игра, а за нив убивањето не беше ништо.
Но, ние, обичниот народ, моравме да избереме страна“, вели тој во филмот.
„Како што конфликтот добиваше на интензитет, побарав од моите пријатели [кои не беа Срби] да го зачуваме пријателството.
Тие сакаа да продолжиме со контактите кога работите малку ќе се средат.
Јас разбирав од каде доаѓаат.
За мене, беше важно да останеме во контакт, без оглед на сé“, рече Дивац.
Денес тој е претседател на Српскиот олимписки комитет, додека неговиот поранешен пријател на теренот останува извор на гордост на Хрватите.
За младите луѓе, документарецот е прозорец за времето кое никогаше не го искусија.
„Јас сум роден тогаш и сега слушам приказни за таа голема земја и големите пријателство.
Сé изгледа многу нереално и далечно;
во мојата глава таа голема Југославија се чини како никогаш да не постоела.
Сигурен сум само во едно -- таа војна не мораше да се случи“, рече Никола Марковиќ, 20-годишен студент од Белград, за SETimes.
