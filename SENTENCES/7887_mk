15/02/2013
Сафет Кабашај за Southeast European Times во Приштина -- 15.02.13
Косовската влада се обидува да најде решение за северот со албанските локални власти, за тие да се придржуваат на одлуката на косовскиот Врховен суд и законите, кои предвидуваат подобра заштита на правата и наследството на српската заедница.
Двата закона влегоа во сила во јули 2012 година и предвидуваат дека општинските собранија во Призрен и Раховац, каде што се наоѓа српското село Хоча, мора да формираат совети за културното наследство.
Центарот во Призрен и Хоча се меѓу повеќе од 50 законски заштитени зони врз основа на Планот на Ахтисари.
Националните совети ќе ги штитат, водат и промовираат зоните.
„Прашањето е скоро решено, бидејќи очекуваме да го објавиме формирањето на советите за неколку денови“, рече заSETimesДардан Гаши, министер за животна средина и просторно планирање.
Советот во Призрен ќе го сочинуваат неколку членови, вклучително и исламски, српски православни и католички преставници.
Советот во Хоча ќе се состои од пет членови -- двајца избрани од општинското собрание, двајца од граѓаните во Хоча и еден од Српската православна црква.
Локалните власти се спротивставија на советите, тврдејќи дека верските заедници, особено Српската православна црква, добија премногу власт за управување со големата област на округот Призрен.
„Во Призрен сите три најголеми верски заедници ќе имаат можност да ја искажат својата загриженост во одреден комитет во случај на несоодветно градење во близина на нивните свети места“, рече отец Сава Јањиќ, игумен на српскиот Дечански манастир.
„Двата закони им го гарантираат на локалните заедници правото на подобра заштита на културното наследство, што е основно за сите нас“, рече Јањиќ.
Некои локални Албанци, исто така, не се согласуваат со одлуката на Врховниот совет на Косово, дека парцелата од 23 хектари во општина Дечани му припаѓа на Дечанскиот манастир.
Јањиќ рече дека српскиот манастир го поседувал земјиштето до 1946 година, кога комунистичките власти го национализирале.
„Земјиштето беше вратено во 1997 година ...
иако државните субјекти тогаш не беа активни на ова земјиште“, изјави Јањиќ заSETimes.
Но, властите во Дечани и албанските жители протестираат на оваа одлука.
„Нема законска основа за одлуката, бидејќи истата се однесува на одлуката од 1997 година од страна на српската влада, додека сите ние знаеме дека УНМИК ги укина законите од тој период, класифицирајќи ги како дискриминаторски“, рече Расим Селманај, претседател на општина Дечани, заSETimes
Селманај рече дека земјиштето им припаѓа на две претпријатија, а не на манастирот, и треба да биде приватизирано.
Тој рече дека општината ќе ја обжали одлуката.
Гаши, кој ги предводи владините напори за решавање на спорот, рече дека двете страни се заинтересирани за решение.
„Владата е длабоко заинтересирана за [решавање] на ова“, рече Гаши.
А исто така и меѓународната заедница.
Законите се недвосмислено споменати во физибилити студијата на косовската спогодба за стабилизација и асоцијација;
нивното неспроведување ќе има негативно влијание врз косовскиот процес на пристапување во ЕУ.
„Меѓународната заедница ...
го смета ова за ,случај кој ќе биде тест’ за способноста на Косово да покаже дека судските одлуки се почитуваат и коректно се спроведуваат“, вели истата.
„Позитивните односи, задоволителното ниво на толеранција и разбирање меѓу локалните жители и манастирот [се] важни за владата“, рече Гаши за SETimes.
