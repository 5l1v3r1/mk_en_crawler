27/08/2007
Од Јоргос Анагностопулос за Southeast European Times во Атина -- 27/08/07
Со години наназад пожарите се вообичана појава во Грција, при што голем дел од нив ги подметнуваат потенцијалните градители кои сакаат заштитеното земјиште да го направат достапно за употреба.
Но, пожарите кои се раширија низ целата земја во последниве денови се без преседан.
Пожари горат на повеќе од половина од грчката територија, велат властите.
Бројот на загинатите достигна 62 и се очекува да расте.
Додека пожарникарите веќе ги даваат своите максимални напори, нови пожари избија во понеделникот (27-ми август), четврт ден по ред, при што десетици од нив се сериозни.
Еден од највредните културни споменици во земјата -- атничкото родно место на Олимписките игри -- едвај се спаси од уништување.
„Музејот е онаков каков што беше и археолошкиот локалитет нема да има никаков проблем“, рече министерот за култура, Јоргос Вулгаракис, по општите напори за спасување на Олимпија.
Додека пожарите се приближуваа до местото, пожарникарите употребија авион за истурање вода и пена врз рушевините стари 2.800 години.
Но, темелите на Меѓународната олимписка академија, беа целосно изгорени.
Исто така изгоре и овошниот насад каде што е закопано срцето на Пјер де Кубертин -- основачот на Меѓународниот олимписки комитет.
Иако пожарите ја зафатија целата земја, најпогоден е регионот на Пелопонез, јужно од главното копно.
Селата се испикани низ ридовите и планините и многу од нив се изгорени до пепел.
Разгорен од силните ветришта, пожарот ги зароби жителите во нивните домови или на патиштата.
Најголема штета претрпе селото Закаро, каде што загинаа 30 лица, а пожарите сé уште беснеат.
Луѓето во Атина во саботата се разбудија со шокантна вест -- областа на Имитос, планина најблиска до главниот град, беше во пламен.
Зградите и манастирите во близина на областа беа брзо евакуирани и жителите презедоа решителна акција со црева, кофи вода и дури и гранки од дрвја.
Противпожарникарската служба и временските претпријатија брзо реагираа и успеаја да го стават пожарот делумно под контрола во рок од неколку часа.
Пожарот се рашири до предградијата на градот, кон Кератеа и Лаврио, во близина на државното претпријатие за електростопанство.
Премиерот Костас Караманлис прогласи вонредна состојба.
Тој, исто така, изрази сомневање кое го делат голем број Грци -- дека самата природа не е виновна.
И покрај тоа што топлината и силните ветришта неспорно ги зголемија пожарите, сомневањето е дека пожарите се подметнати.
„Толку многу пожари да избијат истовремено во толку многу делови од земјата, не може да биде случајно.
Државата ќе стори сé за да ги најде луѓето што се одговорни и да ги казни“, рече Караманлис.
Грција честопати во изминатите години беше обвинувана за лабава заштита на животната средина.
И покрај тоа што шумското земјиште е заштитено со закон, експертите велат дека спроведувањето е тешко, делумно поради несоодветната документација.
Развојот, пак, е само лабаво регулиран.
Земјата ќе одржи општи парламентарни избори на 16-ти септември.
Во официјалното писмо до претседателот Каролос Папуљас, грчките еколошки организации побараа гласањето да биде одложено за три месеци.
Во меѓувреме, водачот на најголемата опозициска партија ПАСОК, Јоргос Папандеру, го повика претседателот да свика итен состанок на сите политички водачи.
