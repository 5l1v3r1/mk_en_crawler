09/03/2012
Пол Чикои за Southeast European Times во Букурешт -- 09.03.12
Критичарите велат дека ревидираниот закон за лустрација на Романија, одобрен на 28-ми февруари од Домот на делегатите, тешко дека ги одговара сите прашања на општеството.
Законот, кој беше официјално објавен од претседателот Трајан Басеску, беше конечно одобрен од делегатите на владејачката трипартиска коалиција дури откако опозицијата го започна парламентарниот штрајк пред неколку недели, и две години откако првичниот предлог-текст беше отфрлен од највисокиот суд на Романија.
„Овој закон го даде својот ефект пред 20 години;
сега има само симболичен ефект“, рече за SETimes Јоан Станомир, извршен директор на романскиот Институт за истражување на комунистичките кривични дела и спомен на романскиот егзил (ИИЦМЕР).
Но, законот претставува обид да се прекине со минатото и да се консолидираат демократските елити на оваа земја.“
Причините се наоѓаат во романските посткомунистички политики.
„Немаше доволно транспарентност и решителност од страна на политичката класа во текот на изминатите 20 години да се притисне за усвојување на овој закон порано“, рече тој.
Законот му забранува на кој било поранешен комунистички функционер или јавен службеник на кое било ниво од администрацијата, централно или локално, да врши јавна функција во период од пет години откако законот ќе влезе во сила.
Во рок од 30 дена од неговото влегување во сила, секој актуелен функционер мора да даде изјава дали бил дел од поранешната комунистичка номенклатура меѓу 1945 и 1989 година.
Но, законот не спречува поранешен комунистички функционер да биде избран на јавна позиција, додека одредбата што се однесуваше на поранешните членови на Сојузот на младите комунисти (УТК) на крајот беше отстранета.
„Теоретски, не е премногу доцна за вистината, дури и таа вистина да е делумна“, рече за SETimes историчарот Мариус Опреа, претседател на Зружението за спомен на жртвите на комунизмот и поранешен шеф на ИИЦМЕР.
„Постои голема разлика меѓу насловот и содржината на законот:
насловот е великодушен, додека содржината е осакатена од интересот сепак да се заштитат некои лица и политичката расправија.“
Опреа вели дека законот ќе има минимален ефект.
„Овој закон сигурно ќе удри на пониско ниво, како што е локалната администрација“, рече тој.
„Сепак, законот не е целосно неоперативен бидејќи е подобро да се измени еден закон во ново парламентарно мнозинство отколку да се почне од почеток.“
Новиот закон веќе се најде на удар на судиите кои поднесоа жалба до Уставниот суд.
Околу 60 обвинители кои држеа вакви позиции за време на режимот на Чаушеску, се смета дека и денес се професионално активни, според некои статистички податоци.
Во јуни 2010 година Уставниот суд го прогласи првиот закон за лустрација за неуставен и го врати предлог-законот назад во парламентот, за измена.
Теодор Мариес, претседател на Здружението 21 декември, кој групира поранешни учесници во антикомунистичката револуција во 1989 година, ја гледа ползата од законот.
„Овој закон беше неопходен, иако неговата неопходност беше уште поакутна во 1990-тите.
Тоа е закон кој уште еднаш го осудува комунистичкиот режим, кој е морално добредојден и покрај минималното влијание врз поранешната номенклатура, на крајот истиот го прави романското општество поздраво“, рече тој за SETimes.
Кристеа Думитраску, 67-годишен пензионер од Букурешт, не е сигурен.
„Не верувам во вакви симболични закони, кои многу говорат за тоа колку брзо напредуваме како демократско општество.
Единствениот начин на кој поранешните комунистички функционери и службеници ќе бидат остранети од јавниот живот ќе биде преку природно истребување, а не со некаков вештачки закон, кој е направен само за да остави впечаток дека сме се помириле со минатото“, рече Думитраску за SETimes.
