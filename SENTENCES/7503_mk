29/12/2012
Хариет Салем за Southeast European Times во Приштина – 29.12.12
Четири дена по ред во косовскиот главен град Приштина се одржува „Ролинг филм фестивал“ со филмови од и за Ромите.
Далеку од гламурозните холивудски блокбастери, ова беа нискобуџетски, храбри прикажувања на ромската историја и култура, истовремено сурови и сочувствени.
Мешавина од документарни филмови, фикција и лични раскажувања, фестивалот се одржа во Германија, Косово, Словенија, Унгарија и на други места, одразувајќи ја комплексноста, разновидноста и распространетоста на ромската дијаспора низ цела Европа.
Една од најголемите групи на етничко малцинство во Европа која брои 10 до 12 милиони луѓе, Ромите се истовремено една од, веројатно, најдискриминираните.
Повеќето живеат во централна и источна Европа и Балканот во голема сиромаштија;
нивоата на образование и писменост се ниски, процентот на невработеност е исклучително висок.
Многумина се официјално без државјанство.
Без документи за лична идентификација тие немаат пристап до социјалните програми и помош.
Нивната маргинализирана позиција ги прави Ромите исклучително ранливи на надворешни притисоци и политички сили.
Во 1998 година, кога започна отворена борба во Косово меѓу Србите и етничките Албанци, Ромите се најдоа меѓу два огна.
Обвинети за соработка со српските соседи, по интервенцијата на НАТО во 1999 година, тие беа изложени на напади од етничките Албанци, вклучително и физичко насилство.
Честопати во нивната историја полна со проблеми, Ромите беа невидливи жртви.
Меѓународните медиуми и хуманитарните организации се фокусираа претежно на етничките Албанци и, во помал степен, на српските бегалци.
Соседна Македонија врати назад многу Роми, а оние што најдоа засолниште во Црна Гора и Србија се соочија со непријателство и мизерни животни услови.
Мал број од Ромите почнаа да се враќаат во Косово.
Но, повеќето се присилно репатрирани, особено од Германија и Франција.
Според извештајот на Хјуман рајтс воч за 2010 година, „eкстремната сиромаштија, социјалната исклученост, постојаната дискриминација, политичката нестабилност и недостатокот на соодветна помош“ и понатаму се бариери за одржливи програми за враќање.
Дискриминацијата против Ромите останува реалност во Косово.
„За време на војната ние бевме фатени меѓу два огна“, рече Дритон Бериша, Ром бегалец од Племонита.
„Сега е малку помалку, можеби можеме да кажеме, меѓу ќекан и наковална.
Не можам да направам разлика меѓу односот на Ромите со Србите и со Албанците.
Зависи од местото и контекстот.
На пример, можам да видам дека на одредени групи им е важно кој јазик јас го говорам, дали користам Албански или српски правопис за моето име.
Тоа се гледа како знак на поддршка за едната или другата страна, но Ромите не сакаат да бираат.“
Бериша помогна во формирањето на „Ролинг филм фестивал“, кој се одржа во Приштина од 12-ти до 16-ти декември.
Тој е еден од малкуте Роми што студирале на универзитетот во Косово.
Овој успех тој го припишува на невладината организација „Балкански сончоглед“.
„Тие ме научија како да ловам риба, наместо само да ми дадат риба“, рече тој.
„Гледам малку напредок од владата во однос на стратегијата.
Тие градат куќи за Ромите, што е добро, и им даваат да водат мали бизниси, за да се одржуваат.
Но, денес не гледам никаков бизнис воден од Роми.
Луѓето немаат вештини да ги водат и на крајот ги продаваат.
Не можете да јадете ѕидови.“
Недостигот на образование и последователната сиромаштија, исто така, ја поткрепуваат невработеноста.
Истата изнесува повеќе од 90 проценти меѓу косовските Роми.
„Многумина немаат време да се ангажираат.
Приоритет број еден е да обезбедат храна за своите семејства.“
За Бериша и колегата долгогодишен активист Сами Мустафа, исто така, основач на „Ролинг филм фестивал“, ова е целта на нивните проекти -- да се стекнат вештини и да се започне со активизам.
Секоја година програмата ги поддржува младите Роми во правењето краткометражни филмови.
Опремата е базична, претежно се снима на мобилни телефони, но гледањето на овогодинешните учеснички филмови покажува како ангажманот со историјата и околностите го олеснува еманципирањето.
Косовските Роми не можат да седат и да чекаат промени, историјата покажува дека тоа нема да се случи;
тие мора да ја водат.
„Секогаш посилниот одлучува што е правилно, а што погрешно“, рече Бериша.
„Победникот во војната е херој.
Губитникот е терорист.
Ромите мора да го кренат својот глас.
Со поголем број, поголеми се шансите да бидат слушнати.“
