19/02/2013
Нохад Топалиан за Southeast European Times во Бејрут -- 19.02.13
Минатиот месец ОН ја избраа „Против убивањето“ на либанскиот пејач Николас Саадех Накхлех, како повик до светот да се запре насилството, агресијата и убивањето во сите негови форми.
Песната, која истовремено има значење и е хуманитарна, беше објавена на 11-ти јануари, во соработка со Информативниот центар на ОН во Бејрут.
Накхлех рече дека ОН го избрале да ја претстави песната по повод одбележувањето на Светскиот ден на мирот, кој се прославува секоја година на 23-ти септември. 
„ОН сакаа да претстават проект со значење и јас ја предложив идејата за песна која повикува на ставање крај на убиствата. 
Тие сметаа дека тоа е во согласност со нивните цели“, рече тој.
Тој го избра концептот „Против убивањето“ во име на мирот, како што рече.
„Како луѓе, ние сме на земјата ограничен број години. 
Според тоа, не треба да ги потрошиме во омраза и суровост која го тера човештвото да врши убиства и да ги прекинува животите на другите, од која било причина“, рече Накхлех. 
„Од рана возраст, отсекогаш сум мислел дека има други начини да се решаваат проблемите, без оглед колку се длабоки.“
„Многу е важно за мене луѓето да ме слушнат и да размислат за зборовите на песната“, рече тој. 
„Причините за овие убиства не се поврзани само со војните и борбите за власт. 
Има други мотиви како што е барањето слобода и демократија или барањето љубов, пари и правда. 
Јас сум дури и против смртната казна бидејќи нејзиниот краен резултат е убивањето.“
Накхлех рече дека неговите верувања се делумно оформени и од неговото искуство од војната.
„Јас страдав во либанската војна и сфатив дека убивањата што се случуваа можеа да се решат на друг начин кој ќе ги зачуваше човечките животи“, рече тој. 
„Денес истото сценарио се повторува во многу делови од светот, бидејќи тензиите и тврдоглавоста -- без оглед дали за власт или во работен контекст -- за жал водат до убивање. 
Во арапскиот свет, ние живееме во состојба на криза, така што итно ни треба, како што повикува песната: користење на хумани средства за решавање на проблемите, а не убивање. 
Се надевам дека медиумите ќе се фокусираат на подигање на свеста и ширење на мирот.“
Накхлех е познат и со својата песна: „Куни Мар’а“ (Биди жена).
„Жените се темелот на општеството и важни во градењето на човештвото“, рече тој. 
„Тие се оние што ги градат, подигаат и всадуваат принципите. 
Поради моето верување во основната улога што жените ја имаат и колку ни се потребни, наша должност е да ги почитуваме, како што и тие нè почитуваат нас. 
Жените, исто така, се одговорни за зачувувањето на мирот и статусот, и покрај злоупотребите на граѓанските права, кои се вршат од страна на некои режими.“
Пејач и композитор, Накхлех пее исклучиво на либански дијалект.
„Верувам дека секој пејач треба да пее на својот [национален] идентитет, за истиот да не се изгуби“, рече тој. 
„Песната одразува конкретно опкружување, култура и општество, така што секој уметник мора да го одразува своето сопствено општество. 
Погрешно е еден уметник да пее на друг дијалект, под услов повеќето негови песни да се за неговото општество, така што преку музиката тој може да им ги пренесе на другите начинот на размислување на неговото општество, животен стил и проблеми.
„На пример, 40 години отсега, ако не пееме на својот дијалект, нема да знаеме што се случувало во оваа ера“, рече тој. 
„Кога ги преведувам темите користејќи го својот дијалект, го зачувувам дијалектот и мојот единствен начин на размислување.“
