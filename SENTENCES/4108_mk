22/05/2008
(AП, ДПА, Балкан инсајт, Софија ечо, СНА, БТА, Дневник, АНА-МПА, Бета, Б92, МИА, Макфакс, Тркиш прес, Бугарска влада - 21/05/08)
Водачите на земјите од Процесот на соработка во Југоисточна Европа (СЕЕЦП) потпишаа заедничка декларација на крајот од самитот во бугарскиот црноморски град Поморие во средата (21-ви мај), ветувајќи понатамошен развој на регионалната соработка.
Тие, исто така, ја потврдија решеноста на 11-те земји да работат заедно на патот до регионалната евроатланска интеграција.
„За мене од исклучителна важност е тоа што успеавме да дојдеме до заеднички текст ... 
и да испратиме јасна порака за политичката волја на сите земји во регионот да го развијат процесот на соработка“, рече бугарскиот премиер Сергеј Станишев, претседавач на состанокот во средата.
На самитот, кој го означи крајот на едногодишниот мандат на Бугарија како претседавач, присуствуваа претседателите Бранко Црвенковски од Македонија, Борис Тадиќ од Србија и Владимир Воронин од Молдавија -- чија земја ќе претседава со лабавата групација во текот на следните 12 месеци. 
Грција и Црна Гора ги претставуваа нивните премиери, Костас Караманлис и Мило Ѓукановиќ. 
Други членови на организацијата, формирана на бугарска иницијатива во 1996 година, се: Албанија, Босна и Херцеговина, Хрватска, Романија и Турција.
Преземајќи го претседателството на СЕЕЦП, молдавскиот претседател рече дека интеграцијата во ЕУ претставува главен приоритет за неговата земја.
„СЕЕЦП претставува ефикасен инструмент за нашите земји да промовираат единствена политика за решавање на предизвиците и проблемите на регионот“, бугарскиот весник на англиски јазик Софија ечo го цитираше Воронин.
Официјалната агенда вклучуваше усвојување на извештај на бугарското претседателство на СЕЕЦП и на работната програма 2008-2009 на Регионалниот совет за соработка (РЦЦ), чиј генерален секретар, Хидо Бишчевиќ, исто така, присуствуваше на состанокот.
Отворајќи го самитот, Станишев ги повика земјите во регионот да се погрижат нивните различни ставови за независноста на Косово да не го спречат остварувањето на заедничките цели на регионот за иднината.
Во вторникот се одржа состанок на министрите за надворешни работи на земјите-членки. 
Вук Јеремиќ го блокираше усвојувањето на министерската декларација во која Косово се споменува „во контекст кој може да имплицира независна држава во регионот“.
Српската делегација подоцна го критикуваше бугарското претседателство што му ја отстапи говорницата на косовскиот министер за надворешни работи Скендер Хисени, инсистирајќи дека само УНМИК може да говори во име на поранешната српска покраина. 
Тадиќ и Јеремиќ излегоа од состанокот откако политичкиот директор на УНМИК Јолјон Наегеле му дозволи на Хисени да се обрати на форумот.
Јеремиќ, наводно, испратил писмо до генералниот секретар на ОН, Бан Ки-Мун, барајќи претставникот на УНМИК да биде санкциониран за кршење на инструкциите на организацијата.
„Јасна инструкција на ОН е дека претставниците на ОН не се овластени да им даваат право на говор на претставниците на привремените институции во Приштина“, изјави Јеремиќ за белградски Б92. 
„Наегеле ја прекрши таа директна инструкција. 
Ние поднесовме официјална протесна нота и очекуваме дисциплинска мерка против него за ова.“
