10/07/2012
Линда Карадаку за Southeast European Times во Приштина -- 10.07.12
Европскиот суд на ревизори (ЕКА) го ревидира управувањето со средствата на даночните обврзници на ЕУ доделени за Косово од 2007 до 2011 година, вклучително и буџетот на најскапата европска мисија, ЕУЛЕКС. 
Мисијата има буџет од околу 150 милиони евра годишно, според Eурополитикс.
Судот беше формиран во 1975 година, и спроведува ревизија на финансиските средства на ЕУ како надворешен ревизор кој „дејствува како независен чувар на финансиските интереси на граѓаните на Унијата“.
„Оваа ревизија, како и сите други ревизии на ЕКА, е во согласност со нашата мисија за ревидирање на буџетот на ЕУ, односно ревизија на трошоците создадени преку буџетот на ЕУ. 
Ревизијата ... 
започна во летото 2011 година, и најверојатно ќе биде објавена на почетокот од 2013 година“, рече за SETimes Аидас Палубинскас, претставник за комуникации на судот.
Косовската канцеларија на ЕУ објави дека ревизиите требаше да се очекуваат, со оглед на сумата пари што ЕУ ги потроши во Косово.
„ЕУ го поддржа Косово со околу 3 милијарди евра од 1999 година, вклучително и УНМИК, ЕУЛЕКС и ИКО структурите. 
Финансиската помош на ЕУ за Косово е предмет на нормална финансиска контрола на ЕУ и ревизорски процедури“, рече за SETimes Фјола Чеку, претставник за информации и комуникации во ЕУ Косово.
Косовскиот весник Коха Диторe во средата (4-ти јули) ги објави деталите од ревизијата, почнувајќи со тоа дека ЕП побарал од ЕУЛЕКС да се посвети повеќе на испитувањето што се случило со милионите евра донирани за аеродромот во Приштина и КЕК, Косовското претпријатие за електрична енергија.
Радио Косово го цитираше Џејмс Дач, портпарол на ЕП, дека има извештај за овие два случаи и други, кои датираат од времето кога Косово беше управувано од УНМИК, што сé уште не се финансиски расчистени.
Коха Диторe објави дека претставниците на ЕУ говореле за најмалку 27 случаи на корупција кои се испитуваат, од кои 12 се сериозни случаи на корупција, вклучително и милиони злоупотребени евра.
Авни Зогиани, директор на Коху, косовска антикорупциска организација, рече дека добар дел од средствата на ЕУ завршиле во енергетскиот сектор.
„Дознавме дека десетици милиони евра им биле дадени на некои претпријатија што имаат врски со политиката. 
Во едно време овие претпријатија му продавале на КЕК поправени отпадни машини како нова опрема. 
Опремата работела неколку дена, или воопшто не проработувала“, рече Зогиани за SETimes.
Тој рече дека иако овие претпријатија не ги почитувале договорите, тие продолжиле да добиваат тендери во енергетскиот сектор.
„Мислам дека косовскиот народ треба да знае што беше потрошено за помош во различни сектори во нивно име. 
Би било добро да има сериозна истрага за овие средства“, рече Зогиани.
Повеќето ревизии на ЕКА резултираат со специјални извештаи и се поднесени до ЕП, кој потоа ги користи за процедура на буџетска исплата.
