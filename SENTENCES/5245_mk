25/10/2010
Од Бојана Миловановиќ за Southeast European Times во Белград --25/10/10
На Србија й требаат донации на органи.
Моментно расположливоста на органите за трансплантација е мала и примателите се соочуваат со долги листи на чекање. 
Повеќе од 1.500 пациенти се моментно во неизвесност.
„Основно е да се зголеми свеста за потребата од донации на органи или согласноста за земање на органите од [близок] роднина кој доживеал смрт на мозокот“, вели Небојша Станковиќ, член на тимот за трансплантации на белградската Воено-медицинска академија.
„Нивните органи може да го спасат или продолжат животот на најмалку четворица пациенти“, рече тој за SETimes.
Според Зоран Ковачевиќ, еден од директорите на тимот за трансплантации, околу 40.000 карти за донација на органи се предадени во Србија, при што 30.000 се дистрибуирани само во Воено-медицинската академија.
„Меѓу донаторите е и српскиот претседател Борис Тадиќ“, рече тој.
Сепак, бројот е сé уште помал од потребата на земјата. 
Експертите сакаат да видат зголемување на најмалку еден милион; три до четири милиони би било идеално.
Околу 400 до 500 трансплантации на бубрези, 100 до 150 трансплантации на црн дроб и 20 до 30 трансплантации за срце се изведуваат во Србија секоја година, рече Ковачевиќ. 
Од 1996 година, 298 трансплантации на бубрег и 13 трансплантации на црн дроб се изведуваат на Военомедицинската академија.
Академијата беше прва здравствена институција во Србија што почна со донација на органи и програма за издавање донаторски карти во 2002 година. 
Нејзиниот пример подоцна беше следен од медицинските центри во Ниш и Нови Сад.
Новите регулативи, што се очекува да бидат усвоени наскоро, ќе го отворат патот за дистрибуција на донаторски карти во единиците на примарната здравствена заштита, и здравственото досие на секој пациент ќе вклучува податок дали тој или таа е донатор.
Ваквите мерки, како што смета Ковачевиќ, ќе помогнат да се зголеми бројот на донаторите и со тоа, бројот на трансплантациите.
Ковачевиќ и Станковиќ имаат свои донаторски карти. 
Двајцата велат дека би било лицемерно од нив да проповедаат за потребата од донации на органи, а да не го применат и самите тоа.
Многу Срби велат дека ја поддржуваат идејата, но едноставно се уште не презеле ништо во врска со тоа. 
Кога го прават тоа, најчесто некој нивен близок има потреба.
„Не знам зошто немам донаторска карта. 
Додека некој не се најде во тешкотија, или некој близок на него, не мисли на фактот дека ова може да спаси животи. 
Јас сериозно размислувам да ги донирам моите органи“, рече Миона Срејиќ (39) за SETimes.
