20/10/2009
Од Игор Јовановиќ за Southeast European Times во Белград – 20/10/09
Европската комисија (ЕК) минатата недела го одобри спроведувањето од страна на Србија на европските стандарди на патот кон членството во ЕУ и ја повика Унијата да го спроведе својот Привремен трговски договор со Србија.
Србија потпиша согласност и договор за стабилизација и асоцијација со ЕУ во април 2008 година.
Двата договори беа привремено одложени, во очекување на целосната соработка на Србија со Хашкиот трибунал.
Во моментов, единствена членка на ЕУ која го блокира Привремениот трговски договор е Холандија, која бара бегалецот Ратко Младиќ да биде уапсен и екстрадиран.
Комесарот за проширување на ЕУ, Оли Рен, рече дека Србија „заврши добра и сериозна работа соработувајќи со Хашкиот трибунал и исполнувајќи ги своите обврски во врска со воените злосторства“.
Тој додаде дека Србија „покажа волја да се доближи до ЕУ со спроведување на одредбите на привремениот договор со ЕУ и со спроведување на неопходните реформи“.
Српскиот премиер Мирко Цветковиќ рече дека извештајот на ЕК претставува „добра вест“ која може значително да го намали патот до кандидатскиот статус за Србија.
Според Цветковиќ, извештајот на ЕК за 2009 година е најповолен досега.
Бранко Ружиќ од Социјалистичката партија на Србија го опиша извештајот како „позитивна порака и охрабрување за Србија во понатамошниот процес на интеграција, потврдувајќи ја посветеноста на српската влада на патот до ЕУ“.
Сепак, Србија ја чекаат уште домашни задачи.
Земјата мора да заземе конструктивен став во однос на Косово, да го усвои статутот на Војводина, да се бори против корупцијата и криминалот, да продолжи со судските реформи, да ги охрабри правата на малцинствата, и да помогне оние што ги напаѓаат новинарите, активистите за човекови права и припадниците на геј и лезбејската популација, да бидат изведени пред лицето на правдата.
Томислав Николиќ, водач на Српската напредна партија, исто така, истакна дека европските власти ја прекориле Србија поради прекумерните буџетски трошоци, додавајќи дека ако тој тренд продолжи, „Србија ќе биде презадолжена, без корист од станувањето членка на ЕУ“.
Tања Мишчевиќ, директорка на српската Канцеларија за интеграција во ЕУ од 2005 до 2008 година, исто така искажа воздржаност при анализата на извештајот.
„Извештајот на ЕК треба да се чита како водич за понатамошните дејствувања, односно, показател за тоа што мора да се стори за да се загарантира успешен крај на започнатото.“
