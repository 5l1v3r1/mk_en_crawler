15/09/2005
Од Ерлис Селимај за Southeast European Times во Тирана -- 15/09/05
ЕУ и САД го поздравија наименувањето на новата влада во Албанија, предводена од страна на водачот на Демократската партија (ДП), Сали Бериша.
Владата даде свечена заклетва во неделата (11-ти септември) откако беше одобрена од парламентот еден ден претходно.
„ЕУ ја поздрави одлуката за изборниот процес во Албанија, која резултираше со првиот мирен трансфер на власта од падот на комунизмот“, се вели во изјавата на британското претседателство на ЕУ.
Истовремено се повикуваат пратениците да започнат со спроведувањето на промените со цел да „ја насочат земјата кон интеграцијата во Европа“ -- и особено да го зајакнат владеењето на правото и напредокот во изборните реформи.
И покрај тоа што ЕУ ги поддржува реформските напори, клучот за напорот „е во рацете на албанските власти“ се вели во изјавата.
Комесарот за проширување на ЕУ, Оли Рен, во меѓувреме, говореше со Бериша по телефон.
Тој повика на спроведување на антикорупциските мерки и зајакнување на државната администрација.
Преку својот заменик-министер за надворешни работи, сенаторот Роберт Антониони, земјата-членка на ЕУ Италија официјално го покани Бериша да го посети Рим и да се состане со својот колега, Силвио Берлускони.
„Италија останува силен и долгорочен партнер на Албанија за нејзиниот развој, спроведувањето на реформите и евроатланската интеграција“, рече Антониони во Тирана.
САД, преку амбасадорката Марси Рис, ги поздравија „успешните парламентарни избори и предавањето на власта“, за кои таа рече дека го покажуваат напредокот на демократијата.
Нејзината изјава уследи по состанокот во понеделникот со Бериша, koгa таа му ги пренесе честитките од американскиот претседател Џорџ В. Буш.
Според соопштението за печатот на Белата куќа Буш му рекол на Бериша дека неговата земја треба да се гордее од мирното предавање на власта.
Тој го повика новиот парламент и влада да продолжат со напорите против корупцијата и со создавањето на подобра бизнис клима.
Тој, исто така, й се заблагодари на Албанија за нејзиниот придонес во глобалната борба против тероризмот.
Бериша, во меѓувреме, веќе се состана со експерти од Светската банка со цел да разговара околу понатамошниот економски напредок на земјата.
На семинарот во крајбрежниот град Драч тој побара од Банката да й помогне на владата во спроведувањето на нејзината програма, вклучувајќи ја и клучната цел за борба против корупцијата.
