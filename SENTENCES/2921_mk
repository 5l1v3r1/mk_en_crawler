27/06/2006
Од Ерлис Селимај за Southeast European Times во Тирана -- 27/06/06
Експертите за образование од Албанија, Косово и Македонија работат на создавање единствена образовна програма за предуниверзитетските предмети со примена на заднички книги и методи -- во науката, литературата, историјата и филозофијата -- кои ќе можат да се користат во двете земји и покраината.
„Спроведувањето на оваа иницијатива е возможно [имајќи предвид дека] во изминативе три години, постои иста наставна програма“, рече албанскиот министер за образование и наука, Генц Поло.
„Идејата е учебникот по математика за шесто одделение во основно училиште кој ќе се печати во Тирана да може да се користи и во Тетово (Македонија) и во Подујево (Косово).“
„Истото ова ќе се случи и со учебникот по биологија во Албанија, кој се печати во Скопје.
Тој може да се користи во Косово, но исто така и во Скадар и Драч“, изјави Поло за „Дојче веле“.
Експертските групи веќе одржаа состаноци на кои се разговараше за идеите кои ги предложија сите страни вклучени во процесот.
Според македонскиот министер за образование, Азиз Положани, не постои пречка за спроведување на проектот во неговата земја.
Истиот може да профункционира за кусо време и ќе даде позитивни, конкретни резултати, рече тој.
„Ние ќе започнеме со најелементарните и најлесните за спроведување.
Потоа ќе продолжиме со другите предмети“, рече Положани за време на посетата на Тирана.
Албанското Министерство за образование е во контакт со претставниците на меѓународната администрација и министерството во Косово.
Идејата за проектот беше изнесена за време на посетата на Поло на Приштина во мај, каде што тој потпиша договор со косовскиот министер за образование, Агим Велиу.
„Дел од овој договор е, исто така, размената на наставната програма за предуниверзитетскиот образовен систем.
Ние работиме заеднички на обуката на професорите и прилагодувањето на учебниците.
Нашата цел е да се користат истите учебници во Албанија и во Косово, за да можат книгите на албански јазик да се користат како во Албанија така и во Косово“, рече Поло во Приштина.
Неговиот косовски колега, Велиу, ја поздрави иницијативата и договорот.
„Ова е прв чекор кон институционалната соработка помеѓу двете министерства“, рече тој.
