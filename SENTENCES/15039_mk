02/11/2005
AНКАРА, Турција -- Министерот за надворешни работи, Абдула Ѓул, во вторникот (1-ви ноември) ги пофали САД за мерките што ги усвоија со цел да ги спречат нападите на турската територија од страна на курдските милитанти од Ирак.
Ѓул рече дека двете земји влегле во „нова ера“ на борбата против насилничкиот екстремизам.
Во другите вести, двајца војници и еден чувар загинаа во судирите со терористите на Курдистанската работничка партија во југоисточната провинција Сирнак, во близина на границата со Ирак.
Еден од милитантите беше, исто така, убиен.
Во понеделникот вечер 18 луѓе беа повредени при експлозија на автомобил-бомба во Семдинли, во југоисточната провинција Хакари.
Според извештаите во медиумите експлозијата се случи во близина на седиштето на локалната жандармерија и предизвика прекин на електричната енергија во еден поширок регион.
(Фокус - 02/11/05;
Ројтерс, АФП, НТВ - 01/11/05)
