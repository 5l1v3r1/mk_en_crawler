18/01/2007
Од Игор Јовановиќ за Southeast European Times во Белград – 18/01/07
Две од вкупно четири албански партии од јужна Србија -- Партијата за демократска акција и Демократскиот сојуз од долината -- поднесоа заедничка листа на кандидати до Изборната комисија, за парламентарните избори в недела (21-ви јануари). 
Ова е првпат од 1993 година Албанците од јужните српските општини Прешево, Бујановац и Медвеѓа, да учествуваат на парламентарните избори.
Двете партии ќе учествуваат на изборите како коалиција на Албанците од Прешевската долина, како што Албанците ја нарекуваат јужна Србија.
Водачот Риза Халими рече дека очекува коалицијата да освои две од 250 места во парламентот. 
„Ние ќе се заложиме за подобар живот за Албанците со подигање на нивото на безбедноста, развојот на економијата и правниот и политичкиот статус на Албанците во Прешевската долина“, рече тој.
Претставникот на албанските партии кој не учествува на изборите, Јонуз Муслиу, рече дека чувствува оти условите сé уште не се созреани. 
Србија сé уште не постигнала доволен степен на децентрализација, рече тој.
Според Муслиу, договорот од мај 2001 година помеѓу Албанците и српските власти, постигнат по вооружените судири во Прешево и Бујановац, не е спроведен целосно.
Косовскиот премиер Агим Чеку минатиот месец ги повика своите сонародници во јужна Србија да гласаат. 
„Треба да учествувате во сите процеси кои го помагаат влезот на демократијата, вклучувајќи ги и јануарските избори“, рече Чеку.
Аналитичарите велат дека албанското учество би можело да го зголеми притисокот врз Белград за совет до косовските Срби да учествуваат во косовските институции. 
Меѓународните претставници, во неколку прилики, го критикуваа Белград што не го охрабрува ова.
Водечките српски политичари ја поздравија одлуката на Албанците за учество. 
Српскиот премиер Воислав Коштуница рече дека вклучувањето на албанското етничко малцинство во парламентот ќе биде од корист за целата земја, како што е и вклучувањето на другите етнички малцинства.
Демократската партија (ДП), предводена од српскиот претседател Борис Тадиќ, ја поздрави одлуката на Албанците. 
„Ние сакаме тие да им бидат партнери на мнозинските политички партии во владата, различните институции, извршната власт -- да се интегрираат на ист начин како што се интегрирани во јужна Србија“, рече портпаролката на ДП, Јелена Марковиќ.
Околу 58.000 Албанци живеат во три општини во јужна Србија. 
Повеќето живеат во Прешево, каде што сочинуваат 90 отсто од населението.
