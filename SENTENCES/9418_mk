03/03/2012
Енди Дабилис за Southeast European Times во Атина – 03.03.12
Кога Ставрос Каркалецис ќе го погледне договорот што Грција го потпиша со меѓународните кредитори за да ја добие втората финансиска помош, тој гледа колку неговата земја е беспомошна -- борбен авион паркиран бидејќи нема доволно гориво.
Танаси Антониу, кој има скоро 83 години, гледа дека мора да се врати на својата маса за шиење, каде што работел како шнајдер половина век, бидејќи владата продолжува да колва од неговата намалена пензија.
Од намалувања за постарите, до минимална плата намалена за 22 отсто -- 32 отсто за оние помлади од 25 години -- Грците стравуваат од пад на нивниот животен стандард од раѓање до смрт, иако владата објави дека договорот ја спаси земјата за идните генерации.
Привремениот премиер Лукас Пападимос го истурка пакетот за ратификување на втората финансиска помош од Тројката ЕУ-ММФ-ЕЦБ -- оваа за 130 милијарди евра, како дополнување на тековната серија од 109 милијарди од заемот на првиот пакет -- преку парламентот, но со приближно исти мерки на штедење кои ја втурнаа Грција во длабока рецесија.
Невработеноста изнесува близу 21 отсто -- 48 отсто меѓу младите -- и повеќе од 111.000 бизниси се затворени, со предвидувања дека ќе биде полошо на краткорочен план.
Парламентот, исто така, гласаше за 3,2 милијарди евра кратења во овогодинешниот буџет, при што главни цели се пензиите, платите, здравствената заштита и фармацевтските производи, и трошоците во одбраната -- кои ќе бидат скратени за 400 милиони евра.
Тоа беа условите што ги одредија на 21-ви февруари министрите за финансии на Еврозоната, кои рекоа дека се обидуваат да ја задржат безбедноста на финансискиот блок на регионот, истовремено потпомагајќи ја и Грција, и да й помогнат да обезбеди отпишувањето на долгот од 100 милијарди евра како дел од т.н. 
Договор за вклучување на приватниот сектор (ПСИ) со колебливите инвеститори.
„Работите се и ќе бидат тешки“, рече министерот за финансии, Евангелос Венизелос, во домот пред гласањето. 
„Сега добиваме безбедна рамка со одлуките од 21-ви февруари, со вклучување на приватниот сектор, рекапитализација на банките, но потребна е работа, работа, работа, единство, консензус, сериозност.“
Каркалецис, кој ја води атинската експертска група за одбранбени анализи, Грчки центар за европски и меѓународни анализи и е претставник за одбрана во Кипар на водачот на Нова демократија, Антонис Самарас, изјави за SETimes: „Моравме да скратиме од секаде освен од одбраната. 
Можете да изградите нова економија, но ако изгубите грчка територија, дури и мал остров, не можете да го вратите“ -- упатување на Кипар, кој е сé уште отцепен од турската инвазија пред 38 години, и која тој смета дека ќе ја искористи кризата за да стане поекспанзионистичка и поагресивна.
Антониу, кој живее во еднособен стан во зграда каде што живее неговата ќерка и му помага, рече: „Се чувствувам несигурен иако се грижам само за себе и има луѓе со семејства“, рече тој за SETimes. 
Тој ја зачувал својата машина за шиење, од носталгични причини, рече тој, но додаде: „Сега се прашува како би било да ја употребам повторно, ако морам“.
Пападимос рече дека беше многу тешка одлука да се направат кратења за да продолжи доаѓањето на парите, но алтернативата беше хаос и финансиски колапс.
Венизелос, кој двојно ги зголеми даноците на доход и имот и почна да ги оданочува сиромашните, рече дека договорот ја отвора вратата за склучување ПСИ договор и ќе биде од корист за земјата на долгорочен план.
„Секој друг предлог создава несигурност, неизвесност и може да води до трагични ситуации“, рече тој.
Сепак, рече Самарас, „Со овој нов договор за заем, со ова драстично кратење на долгот, го спречивме бркањето на земјата од еврото ... 
и ја спасивме социјалната кохезија, барам засега.“
Овие аргументи не се прифатливи за работниците, оние во јавниот сектор чии плати се скратени за 30 отсто. 
Некои плати во приватниот сектор се скратени и до 50 отсто за да се одржи темпото со падот на минималната плата, а некои работници може да завршат со плата од помалку од 400 евра месечно.
Притисокот веќе достигна точка на вриење. 
Избезумен невработен работник се втурна во фабика за пластика во Комотини во петокот, застрелувајќи и ранувајќи три лица и однесувајќи неколку други како заложници, во период од неколку часа, пред да й се предаде на полицијата.
Пантелис Магалиос, шеф на центарот за труд во Комотини, изјави за новинаритре дека напаѓачот останал без пари. 
„Го осудуваме овој инцидент, кој не требаше да се случи. 
Но, проблемот за кој треба да размислиме е што го предизвикало овој маж да земе пиштол в раце. 
Што го натерало да стигне до оваа точка: невработеноста, која е во пораст, и кратењето на платите. 
Ова се проблеми со кои ќе продолжиме да се соочуваме.“
Агелос Цаканикас, инженер кој е шеф за истражување на атинската Фондација за економско и индустриско истражување, рече дека Грција се соочува со меч со две острици -- чувството на олеснување намалено од константниот страв.
„Тоа е многу тешка програма која ќе ја продлабочи рецесијата. 
Наместо -3 отсто од БДП, ние пресметуваме -4,5 отсто бидејќи овие мерки влијаат на реалниот приход и платите“, рече тој за SETimes.
Но, тој додаде: „Ова беше договор за добивање втор заем, а особено ПСИ, кој ќе има позитивно влијание врз долгот“.
Пападимос рече дека верува оти економијата може да се поврати за 18 месеци, но само ако функционираат новите идеи за раст.
Пантелис Камас, професор по економија на Универзитетот во Јанина, рече дека Грција ја чека долг пат за обнова. 
„Проблемот со фискалните мерки на штедење е рецесијата, намалените даночни приходи“, рече тој за SETimes, и трошењето на потрошувачите е намалено, што доведе до пад на приходите од 33 милиони евра во јануари оваа година, во однос на бројките од 2011 година.
„Единствениот начин да се прекине овој маѓепсан круг е да се унапредат реформите што носат раст“, рече тој, вклучително и прекинувањето на монополот кој го имаат многу грчки професионалци -- фармацевти, инженери, архитекти и адвокати -- а кое владата се колеба да го направи.
Алекс Афуксенидис, истражувач со образование во Велика Британија, кој работи во Институтот за политичка социологија, Национален центар за социјално истражување во Атина, рече дека мерките ќе пропаднат и ќе земат големи човечки жртви, особено кај младите кои не гледаат иднина со намалените минимални плати и малку перспектива.
„Ова е пуста земја, обновата ќе трае со години“, рече тој за SETimes. 
„Се случи целосно распаѓање на онаа социјална заштита што ја имавме. 
Целата земја изгуби способности ... 
ако не сте отпорни на ова, немате надеж.“
