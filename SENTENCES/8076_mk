01/02/2013
Марина Стојановска за Southeast European Times во Скопје -- 01.02.13
Комесарот за проширување на ЕУ, Штефан Филе, дојде во ненајавена посета на Скопје, за да се состане со политичките водачи во врска со парламентарниот ќор-сокак, кој трае веќе два месеци.
Разговорите минатата недела не дадоа резултати и аналитичарите велат дека нарушувањата предизвикани од опозицискиот Социјалдемократски сојуз на Македонија (СДСМ), најверојатно, ќе влијаат на престојниот извештај на Европската комисија за земјата.
„Нема сомневање дека настаните од 24-ти декември ќе бидат опфатени во следниот извештај на Европската комисија“, рече за SETimesБилјана Ванковска, професорка на Филозофскиот факултет во Скопје. 
„Но, сега ние веројатно гледаме тактика на морков и стап, со која можеби се прават напори извештајот да не й предизвика голема штета на земјата.“
Проблемите почнаа на 24-ти декември, кога пратениците на СДСМ беа отстранети од парламентарната сала откако предизвикаа нереди пред седницата за буџетот за 2013 година.
Филе се состана со премиерот Никола Груевски, кој е претседател на владејачката ВМРО-ДПМНЕ; претседателот на СДСМ, Бранко Црвеновски, и претседателот Ѓорге Иванов.
„Сето ова беше во рамките на подготовките за пролетниот извештај на Европската комисија во врска со напредокот на земјата“, рече Филе во врска со неговата посета на 23-ти јануари.
Парламентот продолжи со работа без коалицијата на СДСМ, чии членови одржуваат улични протести и се закануваат со бојкот на следните локални избори.
„Сега засега нема видливи ефекти од посетата, барем не во однесувањето на главните играчи“, рече Ванковска.
Иванов најави формирање комисија која требa да ги расчисти настаните од 24-ти декември, но Црвенковски одби да учествува. 
Иницијативата беше поддржана од Европската комисија.
Јове Кекеновски, професор по политички науки на Универзитетот Св. 
Климент Охридски во Битола, рече дека посетата на Филе била обид да се изврши влијание за наоѓање решение.
„Политичката криза ќе добие место во пролетниот извештај, но јас, исто така, мислам дека европскиот комесар се обидува да ја намали длабочината на последиците што истата ќе ги остави врз обидите за решавање на спорот околу името и отворање преговори со Европската унија, односно да се зајакне евроатланската интеграција на земјата“, рече Кекеновски.
Но, некои имаат поинакво мислење.
Владимир Божиновски, аналитичар во Институтот за политичко истражување во Скопје, рече дека Црвенковски можеби ќе ги искористи настаните во декември како тактика за да не учествува на изборите во март и да избегне седми по ред пораз, и да ја зачува својата претседателска позиција во СДСМ.
„Создавањето политички тензии со надеж дека ќе се добијат политички поени од гласачите е губитничка стратегија“, рече Божиновски за SETimes. 
„Практикувањето ,улична демократија’ од страна на Црвенковски во една демократска држава со легитимно избрана влада е смешно.“
