24/01/2006
БЕЛГРАД, Србија и Црна Гора -- Бранислав Медиќ, еден од петмината поранешни припадници на „Скорпионите“ на кои им се суди во Специјалниот суд за воени злосторства во Белград, во понеделникот (23-ти јануари) се изјасни за невин во врска со обвиненијата за убиството на шестмината босански муслимани заробени во близина на Сребреница во јули 1995 година. 
Медиќ призна дека бил на местото на злосторството, но рече дека не пукал. 
Тој и четворица други припадници беа уапсени минатиот јуни, по обелоденувањето на видео-снимката со убиствата.
Во другите вести од понеделникот, Мостарскиот кантонски суд го осуди Бошњакот Миралем Омановиќ на 14 години затвор за воените злосторства извршени врз хрватските цивили. 
Омановиќ е осуден за убиството на три лица во логорот Потоци во 1993 година.
Исто така во понеделникот, САД објавија дека ќе го депортираат босанскиот Србин кој е обвинет дека ги лажел имиграционите власти кога аплицирал за статусот на бегалец. 
Рајко Нинковиќ е еден од 13-те Срби што живееле во околината на Феникс обвинети минатиот септември дека не кажале оти служеле во војската на босанските Срби за време на конфликтот во периодот 1992-1995 година. 
(Данас, ААП - 24/01/06; ПБС БиХ, НТВ Хајат, АП - 23/01/06)
