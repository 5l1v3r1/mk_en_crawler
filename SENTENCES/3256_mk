30/11/2006
Од Зоран Николовски за Southeast European Times во Скопје – 30/11/06
Девет странски и четири домашни телеком претпријатија искажаа интерес да станат трет мобилен оператор во Македонија. 
Тендерот беше објавен на крајот од минатиот месец и понудите ќе се собираат до 12-ти јануари. 
До јули 2007 година претпријатието се очекува да започне со работа.
Еден од условите за едно претпријатие да влезе на пазарот во Македонија е да се платат еднократно најмалку 5 милиони евра за користење на фрекфенциите. 
Претпријатијата што конкурираат мора да ја потврдат усогласеноста со овој услов со банкарска гарантна обврзница за сумата што планираат да ја платат.
Третиот мобилен оператор ќе има право на користење на фрекфенциите во следните десет години, со можност за десетгодишно продолжување.
Постојат неколку услови кои понудата што ќе биде избрана мора да ги исполни. 
Претпријатието мора да започне со работа во следните шест месеци. 
Неговиот сигнал мора да покрие 30 отсто од земјата во првата година, 50 отсто во втората година и 90 отсто до четвртата година. 
Министерството за транспорт и комуникации ќе му издаде лиценци за изградба за базичните станици на новиот мобилен оператор.
Друг клучен услов е дека кандидатите мора во моментов да имаат најмалку два милиони корисници и годишен профит од повеќе од 300 милиони евра во 2004 и 2005 година. 
Сепак, најважен критериум за изборот ќе биде понудената цена.
„Владата вети дека ќе го направи овој голем чекор во рок од 60 дена од доаѓањето на власт“, рече премиерот Никола Груевски. 
„Владата го исполни ветувањето.“
Двата сегашни мобилни оператори во Македонија -- Ти-мобајл и Космофон -- имаат 1,3 милиони корисници, односно околу 62 отсто од населението. 
Компаративните анализи покажаа дека оваа бројка е под просекот во земјите од регионот и далеку зад земјите од ЕУ. 
Ако третиот мобилен оператор придонесе за намалување на цените и подобрување на условите за услугите, користењето на истите се очекува да се зголеми.
