15/03/2012
Светла Димитрова за Southeast European Times во Софија -- 15.03.12
Бугарската заменик-претседателка на почетокот од март се обврза дека ќе ги помилува осудените криминалци само по прецизни детални испитување на секој случај, ветувајќи, исто така, дека ќе се погрижи за тоа секоја ваква одлука да биде носена со целосна транспарентност.
Таа го вети ова поради контроверзноста што ја предизвика претходната администрација, која помилува вкупно 533 осудени криминалци во своите десет години на власт, кои завршија во јануари 2012 година.
Уставот му дава на претседателот надлежност да спроведе помилување, но исто така му дозволува на шефот на државата да му ги распредели тие или некои други надлежности на заменик-претседателот.
Во согласност со таа одредба, претседателот Росен Плевнелиев й довери на Попова овластување да ослободува луѓе, откако двајцата ги презедоа функциите на 22-ри јануари.
Неговиот претходник, Георги Парванов, го стори истото во 2002 година, кога му ја додели оваа должност на својот заменик-претседател Ангел Марин.
Формиран е парламентарен комитет да ја утврди законитоста на декретите за помилување што Марин ги издаде за време на својот втор мандат на функцијата.
„Помилувањето претставува чин на милост и добродушност во име на шефот на државата, и рамнотежата меѓу хуманоста и правдата е многу суптилна“, рече Попова за медиумите.
Поранешна министерка за правда, таа им рече на новинарите и дека петчленото тело веќе простудира околу 80 од 380 барања за помилување, поднесени до институцијата во изминатите месеци.
Сите разгледани барања се отфрлени, рече заменик-претседателката.
Помилувањото на сторителите на кривични дела од страна на институцијата претседател не го привлече вниманието на медиумите сé до минатиот август, кога софискиот весник Сега објави дека Марин помилувал вкупно 431 криминалец од 2002 година.
Речиси половина од нив биле осудени за тешки кривични дела, како што е убиство или силување, објави весникот, врз основа на информациите добиени од одделението за извршување на казни при Министерството за правда.
Властите одбиле да ги откријат имињата на оние што се помилувани, наведувајќи го законот за заштита за личните податоци.
Бројот на помилувања беше обелоденет девет недели пред изборите на 23-ти октомври за наследник на Парванов.
Контроверзноста повторно изби на површина претходно оваа година, кога стана јасно дека поранешниот претседател не издал нов декрет со кој ќе му ги додели своите ингеренции на својот заменик, на почетокот од нивниот втор мандат на функцијата, во јануари 2006 година.
Минатиот месец беше формирана 13-члена привремена парламентарна анкетна комисија, да го утврди наследството од одлуките за помилување на Марин и одобрените барања за доделување бугарско државјанство за време на тој период.
Во своето обраќање пред новинарите на прес-конференцијата на 23-ти февруари, поранешниот заменик-претседател рече дека помилувал вкупно 533 криминалци и ги отфрлил барањата за други 7.900 осуденици во период од десет години до јануари 2012 година.
Од казната се ослободени 233 лица осудени за убиства и 74 други затворени за вмешаност во кривични дела поврзани со дрога, рече Марин.
Неодамна стана јасно дека тој помилувал 49 криминалци, игнирирајќи го отфрлањето на комитетот за помилување на нивните барања, и дека 77 од сите 533 се ослободени веднаш по декретот на Марин.
Но, 13 од нив извршиле нови тешки кривични дела и се вратени во затвор набргу потоа, како што рекол Митко Димитров, шеф на одделението за извршување казни при Министерството за правда, пред привремената парламентарна комисија на почетокот од март.
„Не можам да коментирам дали бројот на помилувани криминалци е голем или мал, бидејќи нема основа за споредување“, рече за SETimes Борислав Цеков, шеф на експертската група на софискиот Институт за современа политика.
„Поголемото прашање тука се однесува на критериумите на кои се засновани овие одлуки, во поглед на сомневањата дека не биле сите (осуденици) помилувани врз основа на некои социјални и здравствени обѕири.“
„Сите се сеќаваме на случајот на Цветелин Кунчев“, додаде тој, реферирајќи на водачот на партијата Еуророма и поранешен пратеник, кој е, исто така, единствено јавно познато помилувано лице од страна на Марин.
Тоа беше јасно политички мотивирана одлука, рече Цеков, искажувајќи го раширеното мислење во Бугарија во врска со ослободувањето на водачот на Ромите од затвор во 2005 година, пред претседателските избори следната година.
Недостатокот на транспарентност околу претседателските помилувања само ги подгрева сомневањата, истакна тој.
Кунчев и неговата партија отворено го поддржаа Парванов во својата кандидатура за реизбор во втор мандат во 2006 година.
„Невидено и срамно е колку лесно криминалците се помилуваат“, рече за SETimes Лили Стоилова, 67-годишна пензионерка од Софија, која била ограбена додека патувала во преполн трамвај минатиот месец.
„Зошто ги ослободувате?
За да можат да прават нови кривични дела?“
