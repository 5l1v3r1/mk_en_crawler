21/12/2011
Пол Чикои за Southeast European Times во Букурешт -- 21.12.11
Разрешувањето на Мирчеа Џоана од функцијата претседател на романскиот сенат минатиот месец, додека траеше жестоката борба за власт во опозициската Социјалдемократска партија (ПСД), предизвика зачуденост -- при што многумина се запрашаа дали краткорочните интереси имаат предност над партиските политички вредности и нејзиниот однос со гласачите.
Аналитичарите велат дека ваквите партиски борби покажуваат лоша состојба на политичката зрелост.
„Лесно може да се забележи дека шефовите на романските политички партии не можат да поднесат спротивставени мислења во партиските редови, кои тие потоа се обидуваат да ги намалат до молк“, рече за SETimes уредникот на политичкиот оддел во Evenimentul Zilei.
„Ваквите конфликти може да го разјадат и фрагментираат партискиот електорат, теорија која очигледно важи и за случајот на Џоана, кој беше и останува прилично популарен“, додаде тој.
Џоана, поранешен амбасадор и министер за надворешни работи, имаше однос на љубов и омраза со сегашниот претседател на партијата, Виктор Понта, кој ја водеше предизборната кампања на Џоана за претседателските избори во 2009 година.
Тој изгуби со мала разлика од Трајан Басеску.
Неуспехот на Џоана резултираше со партиски конгрес на кој Понта беше избран да го замени Џоана на чело на партијата, предизвикувајќи бурен однос меѓу нив двајцата.
Серијата јавни коментари што Џоана ги даде откако го изгуби партиското водство, го налути Понта, поттикнувајќи го да го дисциплинира поранешниот претседателски кандидат.
За Виктор Понта, Џоана беше двоен ризик, според Чорнеи.
„Џоана само изгледаше како изолиран политички карактер.
Но, тој беше добро позициониран на анкетите на јавното мислење, и со тоа можеше да се покаже претенциозен за следните претседателски избори.
Таквата опција би го загрозила политичкиот партнер на Понта, либералот Крин Антонеску, со кого тој договори коалиција во опозицијата.
Договорот меѓу двајцата беше Антонеску да се кандидира за претседател.
Вака, не само што Понта се ослободи од внатрешниот непријател, туку и го реши проблемот со Антонеску“, објасни Чорнеи.
Во декември 2010 година, Џоана беше суспендиран на период од шест месеци, заради наводни изјави кои й наштетиле на партијата.
Меѓу другото, Џоана имплицираше на неговиот личен блог дека Понта лошо го советувал за време на претседателската кампања за неговата посета на контроверзниот романски бизнисмен неколку дена пред вториот круг, за што медиумите едногласно се согласија дека Џоана го плати со губење на изборите.
За време на посетата на САД во октомври, каде што Џоана се претстави себеси како водач на романската опозиција, тој вети дека повторно ќе се кандидира за претседател, иако партијата не покажа поддршка за ова.
На крајот од ноември, Џоана беше исклучен од партиските редови и потоа беше сменет од функцијата претседател на сенатот.
Но, победата на Понта имаше и придружни ефекти:
социјалдемократите го изгубија претседавањето со сенатот од владејачките либерал-демократи.
Последиците од ваквите расправии се главно на ниво на електоратот.
„Последиците од ваквата ситуација врз романската демократија не се големи или директни, но последиците врз перцепцијата на гласачите во однос на стабилноста на високите јавни функции не треба да се занемаруваат во перспективата на следните избори“, рече за SETimes Ливиу Дадакус, политички уредник во електронскиот весник Mediafax.
„Истовремено, цената за општеството е тешко да се квантификува, со оглед на тоа што односот меѓу нестабилноста на ваквите високи јавни функции и, да речеме, финансиските пазари и странските заеми, не е директен.
Но, ваквиот однос, па макар и индиректен, не треба да се игнорира, со оглед на тоа што ние говориме за поранешен втор човек во државата“, додаде Дадакус.
Тој, исто така, истакна дека случајот на Џоана има претходник -- социјалдемократот Адријан Настасе -- кој во 2006 година, за време на внатрешниот партиски конфликт, поднесе оставка од функцијата претседател на Домот на делегатите, трета најмоќна позиција во државната хиерархија.
Неговата алтернатива тогаш беше, исто така, отстранет од партиските редови, подвлече Дадакус.
Политичкото шоу што неодамна го приреди ПСД им остави горчлив вкус на симпатизерите.
„Што можам да сфатам од овој конфликт, кој заврши со отстранување на Џоана, но исто така и со губење на ПСД на високото јавно достоинство?
Дека се работи за краткорочни лични интереси, а не за партиски долгорочни интереси?“, рече за SETimes Овидиу Дамијан, 43-годишен наставник.
„Исто така, јас сфаќам дека моето гласање не се почитува, бидејќи мојот глас, меѓу другото, й даде на партијата политичко право да ја добие таа позиција.
Разочарувачки е дека по 21 година демократија, сé уште сме сведоци на вакви ,јавни егзекуции’ во романската политика“, заклучи тој.
