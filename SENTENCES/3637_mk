03/04/2007
Од Давор Коњикушиќ за Southeast European Times во Белград -- 03/04/07
Поголем дел од Србите ја поддржуваат соработката со Меѓународниот кривичен трибунал за поранешна Југославија (МКТЈ), но погрешните информации за прашањата на воените злосторства и понатаму се многу раширени, покажа новото истражување нарачано од Белградскиот центар за човекови права, а спроведено од Стратешки маркетинг.
Од вкупно 1.000 испитани граѓани, 69 отсто рекле дека ја поддржуваат српската соработка со Хашкиот суд. 
Околу 19 отсто се решително против каков било вид соработка. 
Истражувањето, што беше спроведено во декември минатата година, беше објавено минатиот месец.
Околу 15 отсто рекле дека соработката треба да се одржи во име на правдата, додека 26 отсто рекле дека истата е неопходна со цел да се оди напред со кандидатурата на Србија за членство во ЕУ. 
Минималната соработка со МКТЈ -- со цел избегнување санкции -- беше поддржана од 28 отсто испитаници.
Србите и понатаму имаат погрешни информации за воените злосторства и се склони или да ја негираат српската вмешаност во истите или да ја минимизираат. 
На пример, додека 71 отсто слушнале за масакрот во Сребреница, повеќе од половина негираат дека Бошњаците биле убивани во такви големи бројки. 
Сепак, процентот на оние што ги признаваат злосторствата е зголемен во споредба со 2005 година.
Истражувањето, исто така, фрли акцент на ситуацијата со човековите права во Србија, и покажа дека условите се влошени во изминатава година. 
Ромите се најзагрозената група, и трпат дискриминација и насилство. 
Властите реагираат бавно или воопшто не реагираат, со што премолчено го охрабруваат ваквото однесување, покажа истражувањето.
Според директорот на Белградскиот центар, професорот Војин Димитријевиќ, Декларацијата на ОН за човековите права е вклучена во српскиот устав на нејасен, непромислен и нетранспарентен начин.
„Сегашното спроведување на овие регулативи, кои се потенцијално добри, сé повеќе зависи од судството“, рече тој. 
„Помеѓу другите грижи и преокупации, човековите права се повторно близу до легендарната пуста желба.“
Анализите во медиумите покажуваат зголемен притисок од страна на власта и влијателните групи, според Центарот. 
И покрај тоа што покривањето на проблемите поврзани со човековите права е минимално, медиумите посветуваат големо внимание -- претежно негативно -- на МКТЈ и администрацијата на ОН во Косово, со особен фокус на проблемите на Србите.
