27/07/2011
Мухамет Брајшори за Southeast European Times во Митровица – 27.07.11
Додека напорите за решавање на кризата на косовската северна граница продолжуваат, премиерот на земјата ја брани одлуката за распоредување полициски единици на пограничните премини со Србија.
Потегот беше „законски и легитимен“, рече Хашим Тачи во обраќањето до нацијата. 
„Не можеме засекогаш да сме рамнодушни и да го толерираме кршењето на нашиот суверенитет и тоа што дел од земјата се користи за шверц.“
Вооружени единици на специјалните полициски сили на РОСУ во понеделникот (25-ти јули) ја презедоа Портата 31 на северната граница, но локалните Срби поставија блокади на патот, спречувајќи ги да се приближат до вториот пограничен премин, Порта 1. 
Во снајперскиот напад што уследи, еден косовски полицаец беше застрелан, а подоцна и почина од повредите.
Подоцна во текот на денот, беа фрлени две рачни гранати од непознати напаѓачи и експлодираа во Северна Митровица, но повредени немаше.
„Моите пријатели, соседи и семејството беа исплашени и не им беше јасно што се случува“, рече жителот на Митровица, Адријан Бериша, за SETimes. 
„Сите тие се плашат дека може повторно да се случи март 2004 година.“
Приштина, Белград и локалната српска заедница сега се во дијалог со цел смирување на ситуацијата. 
КФОР објави дека е постигнат договор во вторникот вечер, со што е отворен патот за полициските сили да се вратат во Приштина.
ЕУ изрази загриженост во врска со одлуката за распоредување на полицијата.
„Операцијата што беше спроведена синоќа од страна на косовските власти, не беше од помош. 
Истата не беше извршена во консултација со меѓународната заедница и ЕУ не ја одобрува“, рече заменик-портпаролот на високиот претставник на ЕУ, Маја Кочијанчиќ, за SETimes.
Кочијанчиќ рече дека од суштинска важност е да се смири ситуацијата и да се вратат силите таму каде што беа. 
ЕУЛЕКС, рече таа, е подготвен да им помогне на косовските власти.
Аналитичарите не се согласуваат околу оценката на ситуацијата. 
Според професорот по безбедносни студии Абдула Хајдари, оваа акција ја зајакнува позицијата на Приштина во преговорите со Белград.
„Имаше став во Брисел и Белград дека Приштина нема капацитет да го контолира северно Косово, но оваа акција покажа дека работите се поинакви, и сега Приштина ќе има подобра позиција во дијалогот“, рече Хајдари за SETimes.
Но, новинарот од Лепосавиќ, Горан Рашиќ, не се согласува, велејќи дека тоа беше опасен потег кој постои опасност да предизвика ескалација на целокупната ситуација.
„Србите таму не сакаат да бидат управувани од Албанците и единствениот фактор кој може да го промени тоа е Белград. 
Но, Белград нема волја, бидејќи северно Косово ќе се користи како адут за време на процесот на членство во ЕУ“, рече Рашиќ за SETimes.
Властите во Приштина велат дека крајната намера на владата беше да се распоредат цариници кои ќе го спроведат трговското ембарго врз Србија, бидејќи ЕУЛЕКС одби да го стори тоа.
