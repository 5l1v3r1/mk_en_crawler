07/04/2009
Од Ајхан Шимшек за Southeast European Times -- 07/04/09
Американскиот претседател Барак Обама во понеделникот (6-ти април) и вторникот ја посети Турција, состанувајќи се со владини и опозициски водачи и одржувајќи говор во парламентот. 
По сите кажувања, тој успеа да ги промени претходните негативни впечатоци за Вашингтон.
Тој во вторникот ја посети Сината џамија, и во говорот пред студентите во Истанбул рече дека е посветен на отворање „ново поглавје во американскиот ангажман“ со муслиманскиот свет.
Во понеделникот Обама потврди дека ирачката војна ги влоши односите со Турција, мислејќи на „несогласувањата во поглед на тоа дали да се оди во војна“. 
„Посветен сум на обновувањето на сојузништвото помеѓу нашите земји“, рече тој во парламентот. 
„Турција е клучен сојузник.“
Обама, кој во понеделникот се состана и со својот колега Абдула Ѓул, изрази нова подготвеност за тесна соработка со Турција во врска со голем број глобални предизвици, вклучително и Авганистан и блискоисточниот мировен процес.
Но, најпопуларна порака беше неговата јасна изјава за исламот. 
„САД не се, и никогаш нема да бидат, во војна со исламот“, рече тој, што беше поздравено со аплауз од страна на членовите на парламентот. 
„Многумина ... 
Американци имаат муслимани во своите семејства или живеат во земји со муслиманско мнозинство -- знам зашто јас сум еден од нив“, рече Обама.
Имајќи ја предвид тековната политичка криза во Турција, во која владејачката партија со исламски корени и моќните секуларистите се во судир, Обама ја искористи секоја можност за да истакне дека Турција е дел од Западот и Европа. 
Тој изрази најцврста досега поддршка за членството на Турција во ЕУ во својот говор пред парламентот.
„САД силно ја поддржуваат кандидатурата на Турција да стане членка на ЕУ“, рече тој. 
„Турското членство уште еднаш ќе ја прошири и зајакне европската основа.“
Но, Обама упати и препораки до Турција, повикувајќи на реформи и повторно отворање на семинаријата Халки, православна институција затворена од страна на Турција во 1971 година. 
„Слободата на верата и изразувањето водат до силно и енергични граѓанско општество кое само ја зајакнува државата, и затоа чекорите како што е отворањето на семинаријата Халки ќе испратат еден ваков важен сигнал во Турција и надвор“, рече Обама.
Тој, исто така, се осврна и на ерменското прашање, потенцијална болна точка помеѓу САД и Турција. 
Анкара силно се противи на тоа смртта на 1,5 милиони Ерменци во 1915 година да се нарекува „геноцид“. 
Обама им рече на новинарите дека Турција и Ерменија постигнуваат напредок во преговорите за нормализација на односите и дека тој „не е заинтересиран за тоа САД да ги насочува овие преговори на каков било начин“.
Друго прашање за кое многу Турци имаат негативно мислење за Вашингтон е неискоренувањето на единиците на терористичката Курдистанска работничка партија (ПКК) во северен Ирак. 
Обама зборуваше и за тоа.
„Ветувам дека ќе ја имате нашата поддршка против терористичките активности на ПКК или кој било друг“, рече тој во парламентот. 
Но, додаде тој, Турција, Ирак и регионалната влада на ирачките Курди мора да продолжат со градењето „врски на соработка“. 
Покрај ова, тој повика на континуирана промоција на образованието и можностите „за курдското население внатре во Турција“.
Обама доби позитивни оценки од сите елементи на турските поларизирани медиуми и општество. 
Секуларистичкиот весник Чумхуријет го поздрави неговото „акцентирање на секуларната демократија“, додека провладиниот весник Јени Сафакран ја стави во наслов неговата изјава „Имам муслимани во моето семејство“. 
Популарниот весник Ватaн заклучи „Обама ги освои срцата“.
