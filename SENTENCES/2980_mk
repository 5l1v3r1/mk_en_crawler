19/07/2006
(Њујорк тајмс - 19/07/06;
AП, ХИНА, 10 Даунинг стрит - 18/07/06)
Изразувајќи поддршка за кандидатурата на Хрватска за влез во ЕУ, британскиот премиер Тони Блер во вторникот (18-ти јули) го увери својот хрватски колега Иво Санадер дека неговата земја ќе може да пристапи во Унијата откако ќе ги исполни условите за членство.
„Не постои никаква политичка блокада за влезот на Хрватска“, рече Блер на заедничката прес-конференција со Санадер по нивниот прв официјален состанок на Даунинг стрит 10 во Лондон.
„Таа политичка одлука е донесена.
Европа сака Хрватска да биде полноправна членка на ЕУ.
Велика Британија сака Хрватска да биде полноправна членка на ЕУ.
Единствено прашање е исполнувањето на критериумите - исполнете ги критериумите и влезете.“
Процесот на пристапување е претежно ист за сите земји што бараат влез во блокот, но секој кандидат се оценува според неговите сопствени вредности, рече Блер.
„Нема логика Хрватска да чека и другите земји да стигнат до истата фаза како Хрватска.
Не, секоја земја се третира според сопствените вредности, вредностите на Хрватска се многу јасни и јас само ви посакувам сé најдобро во напорите за осигурување на исполнувањето на критериумите“, рече тој.
Хрватска ги започна своите разговори за членство со Унијата во октомври 2005 година, заедно со Турција.
Но, додека Хрватска се надева на влез во блокот од 25 нации во 2009 година, преговорите за пристапување на Турција се очекува да потраат најмалку уште десет години.
Санадер, кој се наоѓа во прва официјална посета на Велика Британија, рече дека неговиот состанок со Блер е „многу важен настан не само за билатералните односи, туку и за патот на Хрватска кон ЕУ и НАТО“.
Изразувајќи пофалби за улогата на Велика Британија како застапник за проширувањето на ЕУ, хрватскиот водач, исто така, му се заблагодари на Блер за неговата поддршка на активностите на неговата земја во регионот, кои ќе продолжат и по пристапувањето на Хрватска во ЕУ.
„Ние сме мошне заинтересирани за тоа како ќе се развива регионот и како ќе се решат сите отворени прашања“, рече Санадер.
„Според тоа, ние ќе бидеме многу активни, ние сме многу активни и учествуваме во овој процес на соработка во Југоисточна Европа веќе една година и сметам сите земји од Југоисточна Европа ја имаат оваа перспектива за идно членство во ЕУ.“
Говорејќи подоцна во лондонскиот Меѓународен институт за стратешки студии, Санадер рече дека Хрватска покажа со пример дека реформите во регионот се возможни.
Одговарајќи на прашањето поврзано со Косово, Санадер рече дека секое решение за идниот статус на покраината би требало да обезбеди заштита на малцинските права и дека Белград треба да биде вклучен во процесот на постигнување решение за да Србија и целиот регион не бидат дестабилизирани, хрватската новинска агенција ХИНА ја пренесе неговата изјава.
Запрашан дали Хрватска ќе й помогне на Србија да го спроведе својот акционен план за целосна соработка со Трибуналот на ОН за воени злосторства, Санадер рече дека неговата земја ќе стори сé што може за поранешниот водач на босанските Срби Радован Караџиќ и неговиот воен командант, Ратко Младиќ, да бидат конечно уапсени и изведени пред лицето на правдата.
Санадер, кој ќе го посети Белград в петок, рече дека спроведувањето на акциониот план ќе биде помеѓу прашањата за кои тој ќе разговара со својот српски колега, Воислав Коштуница.
