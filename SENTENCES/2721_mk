07/12/2005
(OHR Morning Media Brief - 07/12/05; AП, ББС, АКИ, ФЕНА, Радио Б92, Ксинхуа - 06/12/05)
Италијанскиот генерал-мајор Џан Марко Кјарини ја презеде командата на мировните сили на ЕУ (ЕУФОР) во Босна и Херцеговина (БиХ) во вторникот (6-ти декември), на одбележувањето на првата годишнина од мисијата на ЕУ во земјата.
Кјарини дојде на местото на британскиот генерал-мајор Дејвид Лики, и е втор командат на ЕУФОР откако НАТО й ги предаде своите миротворни должности во БиХ на ЕУ во декември 2004 година. 
Ова е втора функција на Кјарини во една балканска земја од 2003 година, кога беше командант на војниците на СФОР предводени од НАТО во Мостар.
Преземајќи ја командата над 6.500-те припадници на ЕУФОР, најголемата воена операција досега, Кјарини рече дека иднината на БиХ е во ЕУ и вети дека ќе й помогна на земјата на нејзиниот пат кон европската интеграција.
На церемонијата на предавање -- која се одржа во кампот Бутмир во Сараево -- присуствуваше шефот за безбедност на ЕУ, Хавиер Солана, претседателот на трипартитното Претседателство на БиХ, Иво Миро Јовиќ, членот на Претседателството Борислав Паравац и други функционери.
Солана, кој во вторникот пристигна во дводневна посета, рече дека Европа јасно й дала до знаење на БиХ дека може да стане членка на ЕУ -- и дека сега зависи од земјата дали ќе докаже оти го сака и заслужува истото. 
БиХ започна разговори за Спогодбата за стабилизација и асоцијација (ССА) со ЕУ минатиот месец, клучен прв чекор кон членството.
Солана, исто така, изрази уверување дека народот во БиХ сака обвинетите за воени злосторства -- особено поранешниот водач на босанските Срби Радован Караџиќ и неговиот воен командант Ратко Младиќ -- да се соочат со правдата во Хаг. 
Солана додаде дека примарната одговорност за нивното апсење ја имаат властите на БиХ, или земјата во која тие се кријат.
Караџиќ и Младиќ, кои се наоѓаат на врвот на листата на Хашкиот трибунал на најбарани осомничени за воени злосторства, беа обвинети за нивната наводна вмешаност во активностите за време на конфликтот во периодот 1992-1995 година во БиХ пред повеќе од 10 години. 
Двајцата се соочуваат со обвиненија за геноцид во врска со масакрот во Сребреница во 1995 година и 43-месечната опсада на Сараево. 
Според општото мислење Караџиќ се крие во источна БиХ или во соседна Црна Гора, додека Младиќ се вели дека се крие во Србија.
Во изјавата за ББС во вторникот Лики рече дека координираното меѓународно дејствување, вклучувајќи го и затворањето на можните скривалишта и преземањето на остри мерки против мрежите на поддршка, го оневозможија слободното движење на двајцата бегалци, но тоа не е доволно.
Лики беше скептичен во врска со шансите на ЕУФОР за апсење на двајцата во скоро време, особено ако се докажи дека се кријат во Србија и Црна Гора -- со што тие ќе бидат надвор од дофатот на војниците на ЕУ. 
Ако е таков случајот, тогаш на Кјарини ќе му треба политичка, а не воена поддршка за нивно фаќање, додаде Лики.
Што се однесува до постигнувањата на ЕУФОР во изминатава година, тој ги спомена обезбедвањето на мирот и стабилноста во БиХ и помошта за напредокот на земјата на својот европски пат. 
Мировниците на ЕУ, исто така, помогнаа и во напорите на земјата за борба против организираниот криминал и корупцијата и ќе продолжат да обезбедуваат помош во оваа област, рече Лики.
