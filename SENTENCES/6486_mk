14/07/2011
Игор Јовановиќ за Southeast European Times во Белград – 14.07.2011
Додека голем број Срби сонуваат да ја напуштат својата земја за подобра иднина во Западна Европа или во САД, еден Французин го замени својот роден Париз за бучниот белградски кварт Зелени Венац.
Секој ден во изминатите две години, Карл Одбур се шета околу средновековната белградска тврдина Калемегдан. 
Кога е убаво времето, неговата осумгодишна ќерка Луна ита далеку пред него на својот мал скутер.
„Луѓето во Франција знаат малку за Србија; главно знаат негативни приказни од времето на конфликтот. 
Јас не се обидувам да го подобрам имиџот на Србија пишувајќи нешто имагинарно, туку попрво ја прикажувам вистината за тоа што го гледам во Белград, кај Србите“, изјави Одбур за SETimes.
Неговата вебстраница има неколку илјади посетители дневно. 
Тој вели дека се повеќето посетители од САД, 30 отсто се од Србија, додека останатите се од Русија и од земјите на ЕУ.
Одбур вели дека морал да одговори на бројните предрасуди за Србите.
„Луѓето често ме прашуваат дали е безбедно да се дојде во Белград, дали е завршена војната и што треба да видат ако дојдат во Белград. 
Исто така морав да одговарам и бизарни прашања; некои прашуваа дали имаме струја и интернет во Србија, дали може да се купи чоколадо во продавниците и дали Србите одгледуваат крави. 
Дури после овие прашања сфатив колку долго ќе мора да работам на промена на имиџот на Србија. 
Но да не мислев дека би можел тој да се смени, немаше ни да почнам“, вели тој.
Одбур се доселил во Белград со неговата ќерка во 2009 година. 
Ги лансирал вебстраницата „Српски амбасадор во светот“ (http://www.ambassador-serbia.com) и групата на „Фејсбук“ наречена „Убава Србија“, која сега има повеќе од 30.0000 пријатели.
„Кога жена ми почина од рак во 2008 година, одлучив да го посветам својот живот на нешто што навистина го сакам. 
Јас едноставно ја сакам Србија и одлучив да се борам за неа“, вели Одбур.
Тој вели дека се заљубил во Србија во 2002 година откако гледал документарец на француската телевизија. 
По три години имал можност да го посети Белград.
„Кога заминав за Србија, моите пријатели ме прашуваа да не сум се мрднал од умот и што би правел таму. 
Но веднаш по пристигнувањето во Белград, почувствував дека е тоа град во кој сакам да живеам. 
Имав чудно чувство дека сум живеел во Белград во минатиот живот; ниту еднаш се немам изгубено тука,“ рече Одбур.
Белградската новинарка Мирјана Пантиќ вели дека неговата приказна е необична и дека „е тешко за луѓето во Србија да сфатат дека некој од странство се доселил во Србија затоа што ја засакал. 
Навикнати сме на луѓе што се заљубиле во САД или во Франција, и кои одлучиле да останат да живеат таму, но не и во Србија. 
Можеби и ние самите немаме добро мислење за земјата во која живееме“, изјави таа за SETimes.
Белградскиот писател на научна фантастика Јован Ристиќ вели дека ја почитува работата на Одбур.
„Сепак, тој самиот не ќе може да ги промени перцепциите за Србите, и ако државата не сфати дека треба да ги поддржи неговите напори и да додаде кон нив бројни други активности, нашиот имиџ ќе остане претежно негативен подолго време,“ рече тој за SETimes.
