19/03/2013
Дражен Ремиковиќ за Southeast European Times во Подгорица -- 19.03.13
Победата на Демократската партија на социјалистите на локалните избори во Никшиќ, е добар знак за шансите на партијата кога црногорските граѓани ќе излезат на гласање следниот месец за претседателските избори, велат аналитичарите.
Кандидатот на владејачката партија, претседателот Филип Вујановиќ, ќе се соочи со опозицискиот кандидат Миодраг Лекиќ на претседателските избори на 7-ми април, потврди Државата изборна комисија. 
Кандидатите на владејачката ДПС осумпати ја освоија претседателската функција од 1990-та година.
„Доаѓа црногорската пролет во политичка смисла. 
Верувам во мисијата на нашата политичка група, да се обидеме да ја најдеме изгубената граѓанска храброст и достоинство во Црна Гора и да ги промениме работите на подобро“, рече Лекиќ на 5-ти март во Никшиќ, каде што ја започна својата политичка кампања.
Лекиќ е поддржан од Демократскиот фронт, најголемата опозициска партија во Црна Гора.
Но, Далиборка Уљаревиќ, извршна директорка на подгоричкиот Центар за граѓанско образование, изјави за SETimes дека победата на ДПС во Никшиќ, вториот по големина град во Црна Гора, на локалните избори на 9-ти март, можеби е предвесник за претседателските избори.
„Никшиќ е силно предупредување за опозицијата и се чини како добра причина за тие да започнат демократски процес на преземање одговорност за еден ваков резултат или преиспитување на нивните стратегии“, рече Уљаревиќ.
Зоран Бошњак, пратеник на ДПС, изјави за SETimes  дека е уверен оти Вујановиќ ќе победи.
„Голем број граѓани кои не гласаат за нашата партија, ДПС, ќе гласаат за Вујановиќ, бидејќи човекот, едноставно, има харизма на претседател. 
Тој ќе победи без оглед чија политичка поддршка ќе ја добие. 
Штосот е во тоа што тој беше, е и ќе биде претседател на сите граѓани на Црна Гора, а не само на една етничка или верска група“, рече тој.
Во Никшиќ, гласачите ги променија изборите што се одржаа пред пет месеци, а кои им дадоа власт на опозициските партии Демократски фронт, Позитивна Црна Гора и Социјалистичката народна партија (СНП). 
Но, опозицијката не успеа да формира влада. 
Уљаревиќ вели дека со гласањето за ДПС, граѓаните на Никшиќ им се одмаздуваат на опозициските партии.
„Опозицијата не му пристапи на [формирањето] влада во Никшиќ со разбирање и одговорност, што доведе до силно разочарување, бидејќи очекувањата беа големи“, рече таа.
Иако изборите покажуваат дека Вујановиќ е моментно најпопуларната јавна фигура, некои граѓани велат дека немаат големи очекувања.
„Овие политичари што се на власт веќе 23 години, покажаа сè што знаат. 
Граѓаните видоа што можат да направат и ние лесно можеме да кажеме дека нивното време помина. 
Кој и да е опозициски кандидат, треба да му дадеме шанса“, рече за SETimes Срѓан Касовац, од Подгорица.
Данило Вукчевиќ, студент по електротехника од Подгорица, смета дека „претседателските избори немаат толку голема важност, со оглед на тоа што премиерот, всушност, ја води државата. 
Според тоа, мислам дека многумина нема да гласаат, бидејќи парламентарните избори се многу поважни. 
Јас дефинитивно ќе го искористам моето граѓанско право и ќе гласам“.
Дописникот на SETimes Недељко Рудовиќ во Подгорица даде придонес за овој извештај.
