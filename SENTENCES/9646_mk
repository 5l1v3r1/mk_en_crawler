19/11/2012
Билјана Лајмановска во Скопје и Ивана Јовановиќ во Белград за Southeast European Times -- 19.11.12
Учеството на граѓанското општество во креирањето на политиката е неопходно за да се подготват квалитетни закони, но невладините организации мора да бидат посамоуверени во остварувањето на таа цел, според претставниците на организациите.
„Многу земји во регионот започнаа со воспоставување институционална рамка за соработка меѓу невладините организации и јавните институции“, рече заSETimesКарин Шулц, директор за развоен консалтинг во шведскиот Институт за јавна администрација, организација специјализирана за градење на капацитетите и институционален развој во земјите во транзиција.
„Тие сега треба да ги применат и вистински да ги користат овие рамки“, рече Шулц.
Унапредувањето на учеството на граѓанскиот сектор во креирањето на политиките се бара во процесот на пристапување во ЕУ, вклучително и во чувствителните прашања како што е одбранбената политика.
Во Македонија владата определи специјален оддел, да биде мост меѓу државните институции и 7.000 невладини организации што работат таму.
Соработката граѓански сектор - влада е генерално позитивна, според Емина Нурединовска, раководител на одделние во невладината организација Центар за меѓународна соработка во Скопје.
„Нашите идеи не секогаш се применуваат и се претвораат во правни одредби, но процесот на консултации се подобрува“, рече Нурединовска за SETimes.
Нурединовска рече дека невладините организации треба да бидат повеќе проактивни и поподготвени за иницијативи.
„Организациите што работат под владина заштита може да постигнат многу повеќе од другите што работат независно“, рече за SETimesЗорица Димовска од Организацијата на жени во скопската општина Центар.
Невладината организација на Димовска е дел од граѓанската иницијатива Аман!, која протестира поради високите цени на електричната енергија.
Од Аман!
велат дека сакаат да отпочнат граѓанска иницијатива за собирање 10.000 потписи за измена на Законот за енергетика, но чекаат еден месец за потребната дозвола од парламентот.
Граѓанското општество може да даде драгоцени анализи и препораки, но владата е таа што крајно ги спроведува политиките, според Јелена Милиќ, директорка на Центарот за евроатлански студии (ЦЕАС) во Белград.
ЦЕАС спроведе анкета за тоа како владините претставници и активистите на граѓанското општество гледаат на тоа кои политики и главни актери може да ги олеснат и унапредат реформите.
„Повеќето испитаници имаат позитивен став во однос на интеграцијата на Србија во ЕУ, како и можноста процесот да придонесе за реформа на безбедносниот сектор“, рече Милиќ заSETimes.
Врз основа на своите заклучоци, ЦЕАС ќе й препорача на српската влада да усвои кохерентна стратегија на надворешната политика, чии приоритети ќе бидат интеграцијата во ЕУ, соработката со НАТО и регионалната соработка.
Горан Петровиќ, првиот демократски номиниран директор на безбедноста во Србија и актуелен функционер на српската Социјалдемократска партија, исто така го поддржува активното учество на невладините организации во безбедносните реформи.
„Улогата на граѓанскиот сектор е многу важна во оваа област ...
[бидејќи] политичките партии обично предлагаат реформи само додека се во опозиција“, рече Петровиќ за SETimes.
