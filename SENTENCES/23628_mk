24/04/2009
БРИСЕЛ, Белгија -- ЕУ во четвртокот (23-ти април) објави дека го поддржува патоказот за нормализација на односите помеѓу Турција и Ерменија, објавија двете земји во средата. 
„Задоволни сме што гледаме напредок во нормализацијата на односите“, рекоа комесарот за проширување на ЕУ, Оли рен, и комесарот за надворешни односи на ЕУ, Бенита Фереро-Валднер, во заедничка изјава. 
Азербејџанското Министерство за надворешни работи го поздрави овој потег и изрази надеж дека истиот ќе помогне за решавање на спорот околу Нагорно-Карабах.
Патоказот предвидува неколку чекори за поправање на билатералните односи, како што е отворање гранични премини помеѓу двете земји, потпишување договори за зајакнување на трговските односи и воспоставување заедничка комисија на историчари, кои ќе се посветат на прашањето на т.н. 
ерменски геноцид, во која ќе учествуваат и претставници на трети земји. 
Турција и Ерменија немаат дипломатски односи повеќе од една деценија. 
Турција ги затвори своите граници во 1993 година, како одговор на конфликтот во Нагорно-Карабах. 
Друго спорно прашање се убиствата на 1,5 милиони ерменски цивили од страна на отоманските Турци во периодот 1915-1917 година, за кои Јереван инсистира дека се геноцид.
Сепак, иницијативата за нормализација на турско-ерменските односи предизвика лути реакции во Јереван. 
Националистичката партија Ерменска револуционерна федерација (Дашнакцутјун) во четвртокот го критикуваше договорот за патоказот, велејќи дека не треба да има договор со Анкара пред Турција да ги признае настаните од 1915 година како „геноцид“. 
Партијата се закани дека ќе ја напушти владејачката коалиција во земјата поради иницијативата. 
Неколку илјади демонстранти го запалија турското знаме за време на традиционалниот марш во Јереван, во знак на сеќавање на настаните од 1915 година. 
(Милијет, Сабах, Чумхуријет, Радикал - 24/04/09; Новинска агенција Анадолу, Хуријет, АФП, Ројтерс - 23/04/09)
