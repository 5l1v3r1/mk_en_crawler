17/06/2013
Енди Дабилис за Southeast European Times во Атина -- 17.06.13
Грчката коалициска влада не може да постигне согласност околу тоа како да се справи со растот на неонацистичката партија Златна зора и е поделена околу законот против расизмот насочен против екстремистите.
Премиерот и водач на конзервативната Нова демократија, Антонис Самарас, ја повлече својата поддршка за новиот закон, откако рече дека постојните закони се доволни, оставајќи ги своите партнери, социјалистите од ПАСОК и малата Демократска левица (ДИМАР), да го поднесат истиот до парламентот.
Партијата на Самарас зависи од ПАСОК и ДИМАР за мнозинството од 300 места во парламентот, но надежта на неговите партнери дека ќе го надвладеат неговото противење спласна откако главната опозициска партија Коалиција на радикалната левица предложи одделна мерка, како и Независните Грци.
Со четири закони против расизмот на маса, аналитичарите велат дека веројатноста за усвојување на кој било од нив е многу мала, ако тие не се здружат. 
Златна зора подготви уште еден предлог-закон и вели дека целта на истиот е казнување на критичарите на Грција.
Јоргос Цогопулос, соработник-истражувач во атинската Грчка фондација за европска и надворешна политика, вели дека ваква збрка е вообичаена за Грција.
„Уште еднаш политичарите немаат соодветен начин како да продолжат“, рече тој за SETimes. 
„Ваков вид правна рамка не претставува мерка за гонење на Златна зора.“
Екстремистичката партија доживеа подем за време на економската криза, поставувајќи се наспроти политичарите, капиталистите, банкарите и брановите нелегални имигранти кои ја гледаат Грција како место за азил или отскочна штица за другите земји на ЕУ.
„Златна зора ќе исчезне ако Грција се справи со размерите на кризата. 
Морате да ги погледнете корените и причините за проблемите“, рече Цогопулос.
Во фокусот на предлог-законот поддржан од ПАСОК и ДИМАР се построгите казни за расистички навреди и криминализацијата на негирањето на Холокаустот, столб на верувањата на Златна зора. 
Партијата, исто така, ги негира обвинувањата на критичарите дека тепа имигранти, и покрај сведочењата за тоа.
Антонис Клапсис, главен истражувач во Институтот за демократија „Констандинос Караманлис“ во Атина, изјави за SETimes дека „Дури и ако предлог-законот биде усвоен, истиот нема многу да ја промени ситуацијата, бидејќи законите не се спроведуваат“. 
Тој рече дека постојните закони против расизмот се спроведени само четири пати досега од нивното влегување во сила во 1979 година.
„Ова можеби не е вистинскиот метод за гонење на [Златна зора], бидејќи тие ќе излезат маченици и секојпат кога се под притисок, тие добиваат поголема поддршка“, додаде Клапсис. 
„Самарас е во право. 
Ова не е правно прашање, ова е политичко и социјално прашање.“
Самарас рече дека една од стратегиите би можела да биде да се почека и да се види дали економската обнова ќе ги одврати луѓето од екстремистите, кои од анонимни стигнаа до 18 места во парламентот минатата година, и скоро двојно ја зголемија својата поддршка, на околу 13 отсто.
„Верувам дека во моментот кога процентот на невработеност ќе почне да паѓа, целиот овој концепт на екстремизам ќе биде намален, ако не и разводнет“, рече Самарас на економскиот семинар во Финска.
Евангелос Венизелос, водач на ПАСОК, рече дека предлог-законот е насочен против Златна зора.
„Грција има политичка групација која е бесрамно нацистичка и организира чинови на кршење на владеењето на правото“, рече Венизелос.
Сесилија Малмстром, комесарката за внатрешни работи на Европската комисија, ја посети Атина во мај и рече дека е загрижена во врска со зголемувањето на расистички мотивираните напади и растот на Златна зора.
Околу 220 напади се пријавени во периодот меѓу октомври и декември 2011 година. 
Комесарот за човекови права на ЕУ, Нилс Мужниекс, рече дека насилството е еднакво на „рана форма на екстремнодесничарски терор“ и ги повика грчките власти да усвојат легислатива која би го намалила влијанието на партијата.
Алекс Сакелариу, истражувач и социолог во Универзитетот Пантеон во Атина, рече дека владата е онеспособена од нерешителноста.
„Самарас се плаши од членовите на неговата партија, како и од гласачите, од кои многумина се чувствуваат блиски до Златна зора“, рече тој за SETimes.
„Тој се плаши да не изгуби некои гласачи и чувствува притисок од надвор. 
Затоа тој одеднаш се повлече откако го покрена прашањето.“
Дали предложената легислатива ќе го намали влијанието на Златна зора? 
Кажете ни што мислите долу.
