13/08/2009
(еКатимерини - 13/08/09;
AНА-МПА, АП, Ројтерс, УПИ, ДПА, Макфакс, Софија ечо, Новините, Дневник, новинска агенција Фокус - 12/08/09;
американски Стејт департмент - 27/02/09)
Грција во средата (12-ти август) објави дека конфискувала скоро половина тон кокаин во еден од најголемите улови на дрога досега регистрирани во земјата.
Властите објавија дека тим на специјалната полиција за борба против дрогата, открил 447 килограми кокаин за време на рацијата на товарен брод од Боливија, укотвен во главното пристаниште на земјата, Пиреа, во близина на Атина.
Спакувана во 400 пакети, дрогата била скриена во контејнерот на бродот полн со стар алуминиум.
Бродот, кој наводно требало да продолжи кон Бугарија, беше претресен минатиот месец по информацијата добиена од американската Администрација за борба против дрогата (ДЕА).
Грчките медиуми цитираа официјални претставници дека кокаинот потекнувал од Боливија, трета по големина земја-одгледувач на кокаин по Колумбија и Перу, според Светскиот извештај за дрогата 2009 на Канцеларијата за дроги и криминал при ОН.
Службата за финансиски криминал (ИПЕЕ) на грчкото Министерство за економија и финансии во својата изјава објави дека ова е најголемата количина запленет кокаин во Грција и една од најголемите во Европа.
Во извештаите, исто така, се цитираа изјавите на грчките власти во средата, дека по долга операција на следење, тие пресекле меѓународен синџир на трговија со дрога, вклучен во случајот.
Пет лица -- еден бугарски државјанин и четворица грчки државјани, вклучително и еден од осомничените организатори на операцијата, еден царински агент и две жени -- беа уапсени во Атина и вториот по големина град во Грција, Солун, според соопштението на Министерството за финансии.
Осомничениот Бугарин, наводно, требало да ја прими пратката кокаин во Солун, каде што тој формирал претпријатие.
Вредноста на запленетиот кокаин изнесува најмалку 10 милиони евра.
Властите, исто така, запленија големо количество кеш, вклучително 75.800 евра и 3.214 американски долари, како и 37 СИМ картички од непријавени картички на мобилни телефони, еден луксузен џип и важни документи.
Членовите на шверцерскиот синџир, наводно, го користеле истиот канал пред еден месец за да прошверцуваат 100 килограми течен кокаин, скриен во вински шишиња, кои беа запленети од грчките власти.
Таа пратка беше, исто така, наменета за Бугарија.
Бугарија е транзитна земја за хероин и кокаин, како и производител на нелегални наркотици, според Меѓународниот извештај за контролната стратегија против дрогата 2009 (ИНКСР), што го издаде Бирото за меѓународни наркотици и спроведување на законот при американскиот Стејт департмент, во февруари.
Минатата година бугарските власти запленија вкупно скоро 1.300 килограми хероин и само 9 килограми кокаин.
Грција е влезна земја за транзитот на нелегалната дрога и шверцот и е дел од традиционалниот „Балкански пат“ за дрогата што оди од земјите-производители на дрога на исток до земјите-потрошувачи на дрога во Западна Европа, според ИНКСР.
Грчките власти запленија вкупно 29,5 килограми кокаин во различни операции спроведени во април 2008 година.
Претходно истата година тие обезбедија разузнавачки податоци за ДЕА, кои й помогнаа на француската крајбрежна стража да заплени 3.210 килограми кокаин.
