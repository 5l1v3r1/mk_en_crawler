16/06/2006
(AКИ, Гардијан, ЕУобсервер - 16/06/06;
ОН, Кипарска новинска агенција - 15/06/06)
Советот за безбедност на ОН во четвртокот (15-ти јуни) усвои резолуција за продолжување на мандатот на мировната мисија на Унијата во Кипар (УНФИКИП) за уште шест месеци, повикувајќи ги двете заедници на поделениот остров да преземат чекори за обновување на мировните разговори.
Блокот од 15 нации, исто така, изрази жалење дека „расчекорот помеѓу зборовите и делата останува преголем за генералниот секретар [Кофи Анан] повторно да ја започне својата мисија на добра волја“ и повика на „напредок за обновување на разговорите за сеопфатно решение“.
По три месеци откако тензиите помеѓу кипарските Грци и кипарските Турци резултираа со насилство во декември 1963 година, Советот за безбедност усвои резолуција за формирање на УНФИКИП со мандат „да спречи евентуално повторно избивање на насилство и, ако биде потребно, да придонесе за одржување и обновување на законот и редот“.
Истата периодично беше продолжувана.
По државниот удар на кипарските Грци, поддржан од Атина, во јули 1974 година, а кој имаше за цел обединување на Кипар со Грција, уследи воена инвазија од страна на Турција, која презеде контрола на северниот дел од островот.
Де факто прекинот на огнот стапи на сила на 16-ти август 1974 година и беа одредени линии на прекинот на огнот и тампон зона.
Но, немаше официјален договор за прекин на огнот.
Последните напори за ставање крај на повеќе од 30-годишната поделба на Кипар пропаднаа во април 2004 година, кога кипарските Грци со огромно мнозинство го отфрлија планот предложен од Анан.
И покрај тоа што кипарските Турци го поддржаа планот, само меѓународно признаениот дел на остворот, на кипарските Грци, на крајот пристапи во ЕУ на 1-ви мај 2004 година, претставувајќи го целиот остров.
Администрацијата на кипарските Турци е признаена само од Анкара.
Во изјавата за новинарите во четвртокот, Анан потврди дека ситуацијата не е лесна за решавање.
„Ситуацијата е искомплицирана поради фактот што Кипар е сега член на ЕУ, а Турција бара пристап во ЕУ“, извештајот на ОН го цитира Анан.
„Така, кога преговарате и имате една земја што е веќе во клубот и една што бара да влезе во клубот, ситуацијата не е лесна.“
Во понеделникот, договорот во последна минута помогна да се избегне можна голема криза помеѓу ЕУ и Турција во врска со кипарското прашање.
Никозија се закани дека ќе ги блокира разговорите на Анкара за членство ако таа не ги нормализира односите со Никозија и не го спроведе протоколот за царинска унија што го потпиша минатата година.
Според тој протокол, Турција се согласи да ја прошири царинската унија со ЕУ за сите нејзини нови членки, вклучувајќи го и Кипар.
Но, во одделна декларација додадена на протоколот Анкара јасно стави до знаење дека тоа не значи признавање на администрацијата на кипарските Грци.
Оттогаш таа одбива да им овозможи пристап до своите пристаништа и аеродроми на бродовите и авионите на кипарските Грци.
Турските власти велат дека ќе ја прекинат забраната откако ќе заврши изолацијата на заедницата на кипарските Турци.
