29/10/2008
Од Блерта Фониќи-Кабаши за Southeast European Times во Приштина – 29/10/08
Мисијата на ОН во Косово негираше дека Ендру Ледли, претставникот на ОН во разговорите помеѓу Белград и Приштина, работи на предлог за „административна поделба“ на Косово.
Во соопштението од вторникот (28-ми октомври), портпаролот на УНМИК, Александар Иванко, рече дека претставникот не дал никакви лични предлози. 
Негова задача, рече Иванко, е само да ја поттикнува комуникацијата за неколку прашања: судовите, полицијата, царината, транспортот, инфраструктурата и заштитата на културното и верското наследство.
„Ние само се консултираме со [Белград и Приштина] и се обидуваме да помогнеме во дијалогот“, рече Иванко.
Медиумите претходно оваа недела објавија дека Ледли ја предложил идејата за административна поделба како чекор напред кон прифаќање од страна на Белград на полициската и судската мисија на ЕУ, ЕУЛЕКС, која ги презема надлежностите од УНМИК. 
Косовските претставници, наводно, го напуштиле состанокот со Ледли во петокот.
Косовскиот премиер Хашим Тачи и претседателот Фатмир Сејдиу инсистираа на тоа дека ЕУЛЕКС треба да биде распореден низ целата територија на Косово, без предуслови. 
Во вторникот, пак, градоначалникот на Митровица, Бајрам Реџепи, го повика УНМИК да покаже поголема решителност во затворањето на српските паралелни структури во градот, кој останува поделен долж етнички линии.
„Овие структури се криминални групи поддржани од српското Министерство за внатрешни работи, кое го предводи од еден од најблиските партнери на [Слободан] Милошевиќ“, рече Реџепи.
Во меѓувреме, косовска експертска група го претстави својот план -- т.н. 
план „Ахтисари плус“ -- за решавање на ситуацијата во северно Косово, во кое доминира српското население. 
Меѓународните институции мора итно да дејстваат ако сакаат да ја спречат поделбата, предупреди Косоварскиот институт за политичко истражување и развој (КИПРЕД).
Предлогот КИПРЕД предвидува економски пакет за север, кој вклучува слободна економска зона и специјална област на инвестиции за северна Митровица и јужна Митровица, како и за Звечане.
Претходно ЕУЛЕКС ќе се распореди на север, за да го загарантира владеењето на правото. 
Ќе следи распуштање на паралелните српски структури и воспоставување полициско присуство. 
Според експертската група, сето ова мора да биде направено до март или април 2009 година за да се спречи влошување на ситуацијата.
Бавниот развој го попречува кредибилитетот на мисијата на ЕУ, предупреди КИПРЕД. 
„Постои ризик ЕУЛЕКС да стане бесполезна мисија за Албанците и Србите дури и пред да стане целосно оперативна“, се вели во истиот и се додава дека предавањето на ингеренциите од УНМИК досега не се спроведуваше на терен.
Во неделата КФОР распореди 650 војници од Австрија и Германија во северно Косово. 
Минатата недела, пак, Соединетите Држави и ЕУ потпишаа договор со кој се предвидува американско учество во ЕУЛЕКС -- првпат САД да учествуваат на ваков начин во една операција на ЕУ.
