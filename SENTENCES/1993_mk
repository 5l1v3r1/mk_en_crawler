22/03/2005
Од Давор Коњикушиќ за Southeast European Times во Белград - 22/03/05
Судскиот процес против четворицата српски припадници на паравоена група за кои се смета дека биле вклучени во киднапирањето, мачењето и убиството на 17 Муслимани од пограничниот град Северин во октомври 1992 година според мислењето на јавноста претставува тест за српското судство, во време кога Белград се надева дека ќе го убеди Меѓународниот кривичен трибунал за Југославија (МКТЈ) да им ги предаде случаите на локалните судови.
Првичната пресуда во септември 2003 година беше првата изречена за еден случај на воени злосторства од страна на домашен суд во Србија.
Милан Лукиќ, Оливер Крсмановиќ и Драгутин Драгичевиќ беа осудени на 20 години затвор за нивната улога во убиството, додека Ѓорѓе Шевиќ доби казна затвор во трање од 15 години.
Сепак, една година подоцна, српскиот Врховен суд одлучи да ја промени пресудата и сега во белградскиот Регионален суд во тек е повторениот судски процес.
Како причина за својата одлука судиите на Врховниот суд ги наведоа процедуралните неправилности.
Но, организациите за човекови права и адвокатите на жртвите велат дека тоа е грешка.
Јован Ничиќ од Хуманистичкиот правен центар смета дека одлуката на судот во врска со случајот Северин е „политички мотивирана“, како и другиот случај во врска со убиството на 19 етнички Албанци од Подуево, во Косово, во март 1999 година.
„Во случајот Северин судиите се од времето на Милошевиќ, а судијата кој претседава со истиот е Србин од Косово“, организацијата ги цитира зборовите на Ничиќ.
Драгољуб Тодоровиќ, адвокатот на жртвите и нивните семејства, исто така, ја поврзува одлуката со политички, а не со правни мотиви.
„Од атентатот на премиерот [Зоран] Ѓинѓиќ со Србија управува лобито кое е против Хаг“, вели Тодоровиќ, посочувајќи на тоа дека владата сака да ја одвлече вината од оние кои ја сносат командната одговорност за злосторствата.
Четворицата обвинети, како и петмината соучесници, чиј идентитет е непознат, биле припадници на паравоената група позната како „Одмазници“.
На 22-ри октомври 1992 година, во пограничниот град Миоче, тие застанале еден автобус кој се движел помеѓу Србија и Босна и Херцеговина (БиХ) и го провериле идентитетот на патниците.
Потоа, седумнаесет Муслимани се земени и однесени во Вишеград во БиХ, каде што биле физички измачувани и потоа убиени на брегот од реката Дрина.
Според сведоштвото на обвинетите и неколку сведоци, со паравоената група командувал потполковникот на Југословенската армија Лука Драгичевиќ, началник на втората пешадиска бригада на Подриње, во времето на убиствата.
Сепак, Драгичевиќ не е обвинет ниту, пак, е покрената истрага за неговата улога.
Двајца обвинети од страна на МКТЈ, Лукиќ и Крсмановиќ, моментно се во бегство и издадена е потерница за нивно апсење.
„Во интерес на државата и на семејствата на киднапираните е да се открие целата вистина за злосторството“, вели Џемил Халилагиќ, претседател на Советот за човекови права на Прибој.
„Откако ќе заврши судскиот процес, ќе бидат исполнети условите за започнување на правна постапка за надоместок.
Семејствата на жртвите губат највеќе од одолговлекувањето на овој судски процес.“
