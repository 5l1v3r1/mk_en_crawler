14/11/2012
Линда Карадаку за Southeast European Times во Приштина -- 14.11.12
Косовскиот правен систем е честопати критикуван за своето лошо функционирање, но судиите, обвинителите и истражувачите велат дека слабостите на системот се предизвикани од недостатокот на соодветно финансирање и персонал.
Буџетските ограничувања наметнати врз судството од страна на Министерството за финансии минатата година изнесуваа вкупно 791.000 евра, што бараше кратење на 210 административни позиции и ги направи судовите понеподготвени за справување со случаите.
Косово има 105 општински, окружни и државни обвинители и уште девет во својата канцеларија на специјалниот обвинител.
Со тековниот процес на интервјуа се очекува да се пополнат 29 слободни обвинителски позиции, а 20 слободни места треба допрва да се пополнат со кандидатите од малцинските заедници.
„Овој број не е доволен“, рече заSETimesИсмет Кабаши, главен државен обвинител на Косово.
„Ни недостасуваат стручни соработници или правни помошници, кои не можат да се обезбедат поради платите кои не се доволно привлечни за нив.“
Косовскиот судски совет објави дека 1.929 позиции се одобрени врз основа на буџетот од 2012 година.
Вкупниот број вклучува 399 судии и 1.530 административен персонал.
Косовскиот правен систем имаше буџет од скоро 19 милиони евра во 2012 година.
Во 2013 година таа цифра се очекува да изнесува околу 20 милиони евра.
„Овие позиции не се доволни за функционирање на правниот систем бидејќи ни требаат дополнителни 210 позиции, главно за администрацијата во сите судови во Косово“, рече заSETimesАјше Ќорај, портпарол на косовскиот Судски совет.
Косовскиот правен институт, невладина организација за правни реформи, овој месец објави извештај во кој ја истакнува интервенцијата на владата во секторот.
Најзабележително е намалувањето од 340.000 евра во капиталните проекти.
Покрај тоа, судството беше принудено да скрати 447.000 евра од своите производи и услуги и комуналните трошоци.
Владините кратења ги намалија финансиските ресурси за капиталните инвестиции за околу 15,7 отсто, додека трошоците за производите и услугите и комуналните трошоци беа намалени за околу 9,5 отсто.
Мендерес Ибра, советник на министерот за финансии, Бедри Хамза, рече дека буџетот на правниот систем е од „особена важност“.
„Барањата што доаѓаат од овој сектор се исполнуваат на многу повисоко ниво отколку другите“, рече Ибра заSETimes.
„Тоа, исто така, може да се забележи во значителните подобрувања на платите во правниот систем, но и во другите буџетски категории.“
Сафете Хадерѓонај, претседател на парламентарната комисија за буџет и финансии, изјави за SETimes дека ниту една институција нема целосно исполнети буџетски барања, додавајќи дека сите разумни барања на судството се вклучени во буџетот.
Кабаши рече дека платите на обвинителите се зголемени и усогласени со платите на пратениците и извршната власт.
Законот од 2010 година ги зголеми платите на судиите од 500 евра месечно на 1.000 евра месечно.
Но, според Косовскиот правен институт, „Буџетската помош од 16 до 18 милиони евра годишно, од кои 89 отсто претставуваат оперативни трошоци, не го потпомага развојот на судството, туку обезбедува негово преживување.“
Хадерѓонај се согласи дека „се потребни повеќе средства за правниот систем“, особено за човечките ресурси и за подобрување на работните услови.
Но, тој додаде:
„Не мислам дека средствата може да бидат изговор за недостигот на ефикасност во работењето на правниот систем или тенденциите за коруптивни дејства“.
Ибра рече дека критичарите треба да ги анализираат административните капацитети на правниот систем, „особено во однос на планирањето и соодветното управување со буџетот во рамките на овој систем“.
„Финансирањето на секторот не мора да го подразбира само квантитативниот финансиски аспект, туку пред сé, навременото планирање и ефикасната употреба на средствата“, рече Ибра заSETimes.
