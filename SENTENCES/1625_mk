04/05/2010
Најсериозните закани за меѓународната заедница не доаѓаат од Балканот, туку се поврзани со Авганистан, Ирак, Иран и Пакистан, рече израелскиот министер за надворешни работи, Авигдор Либерман, на состанокот во понеделникот (3-ти мај) со македонскиот колега Антонио Милошоски во Скопје. 
За време на неговата дводневна посета на Скопје, Либерман разговараше за билатералните односи и прашањата кои се однесуваат на балканските држави.
***
Моделот од Гимних ќе им овозможи на Србијa и Косовo да учествуваат на престојниот самит на ЕУ и Западен Балкан во Сараево, рече италијанскиот министер за надворешни работи, Франко Фратини, по неговиот состанок со највисоки владини претставници во Белград и Приштина во средата (28-ми април). 
Моделот овозможува изложување на имињата на земјите-учеснички без нивните знамиња.
***
Maкедонска парламентарна делегација, предводена од претседателот Трајко Велјановски, учествуваше на отворањето на Експо 2010 во Шангај во саботата (1-ви мај) и неделата. 
Велјановски се состана со својот кинески колега Ву Бангуо, заменик-претседателот Кси Јинпинг и претседателот Ху Џинтао. 
Ваквите состаноци се важни за охрабрување на соработката меѓу двете земји на различни полиња, рекоа кинеските власти.
***
Грција и Србијa ја поддржуваат иницијативата „Агенда 2014“, со цел пристапување во ЕУ на сите земји од Западен Балкан до 2014 година, рекоа грчкиот премиер Јоргос Папандреу и неговиот српски колега, Мирко Цветковиќ, во четвртокот (29-ти април) во Атина. 
Цветковиќ му се заблагодари на Папандреу за неговата поддршка и ја подвлече важноста на разговорите меѓу Србија и нејзините балкански соседи за соработката во европската интеграција на регионот.
***
Романијa й додели на Молдавија 102 милиони евра за развој на транспортните и образовните инфраструктурни проекти, според договорот потпишан од претседателот Трајан Башеску и неговиот привремен молдавски колега Михаи Гимпу во Букурешт на 27-ми април. 
Двете земји, исто така, потпишаа договор за заштита на меѓусебните воени тајни, како и документи за еколошката заштита, образованието, социјалната безбедност и земјоделството.
(Разни извори -- 27/04/10-04/05/10)
