15/12/2005
Од Блерта Фониќи за Southeast European Times во Приштина – 15/12/05
Заменик-претставникот на ОН за разговорите, Алберт Рохан, во средата (14-ти декември) ја заврши својата дводневна посета на Косово, при што јасно стави до знаење дека ниту Приштина ниту Белград нема да добијат она што сакаат за време на преговорите.
Тој, исто така, ги предупреди косовските водачи дека статусот нема да дојде автоматски.
„Решението нема да падне од небо ...
Тие (косовските водачи) мора вистински да ги завратат ракавите и да почнат со работа“, рече Рохан.
„Зборовите и изјавите се добри, но во следните недели ние мора да видиме конкретни резултати“, додаде тој.
За време на посетата на покраината поранешниот генерален секретар на Австрија за надворешни работи се состана со косовските политички водачи и преставниците на УНМИК.
Тој јасно стави до знаење дека заштитата на малцинствата претставува предуслов за решение и ги повика претставниците на српското малцинство во Косово повторно да се вклучат во политичкиот живот, кој го бојкотираат скоро две години.
Водачите на етничките Албанци треба да допрат до Србите и другите малцинства со решавање на прашањата како што е реформата на локалната власт, која има за цел да им даде повеќе глас во областите каде што живеат, рече Рохан, кој му помага на претставникот на ОН Марти Ахтисари во преговарачкиот процес.
Српското малцинство во Косово, чиј број изнесува околу 100.000, живее во изолирани енклави, заштитено од мировниците на НАТО.
Неговите водачи одбија да учествуваат во институциите на покраината по бранот нереди на етничките Албанци против нив во 2004 година.
„Ние сакаме тие да имаат иднина во Косово, сакаме да го олесниме и да го загарантираме тоа, но тие, исто така, мора да учествуваат во обликувањето на иднината на Косово“, рече Рохан за Србите.
Тој рече дека решението бара компромис.
„Двете страни мора да ги олабават своите прелиминарни позиции“, рече тој.
Рехан, исто така, изнесе и остро предупредување:
насилството ќе значи почеток на крајот на процесот во врска со статусот.
„Безбедносната ситуација мора да се подобри.
Ние сме против секаков вид насилство.
Исто така, ќе биде многу тешко за народот во Косово да ја реализира својата цел ако тука повторно започне насилство“, рече тој.
Потоа тој отпатува за Белград на разговори со властите таму.
Од другите настани поврзани со ова во средата, Контакт-групата за Косово повика на дух на реализам во преговорите за статусот.
Процесот мора да се одвива паралелно со реализирањето на меѓународно дефинираните стандарди, се вели во соопштението на телото кое го сочинуваат шест држави по неговиот состанок во Париз.
