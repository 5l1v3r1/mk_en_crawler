22/12/2008
By Jusuf Ramadanovic for Southeast European Times - 22/12/08
За католиците во Босна и Херцеговина (БиХ), Божиќ е сигурно најсветлата точка на зимската сезона.
Областа Ступ во Сараево, каде што живеат претежно етнички Хрвати, се декорира богато секоја година.
Главната божиќна миса се случува во Сараевската катедрала, прекрасна стара градба во римско-готски стил, која датира од 1889 година.
Таа е една од најпрепознатливите градби во центарот на Сараево.
Исто така и мисата што се одржува таму секоја година е голем настан за целиот град, без оглед на верата.
На Бадник, катедралата се преполнува со луѓе, и тоа не само католици, туку и муслимани, православни христијани, па дури и атеисти.
Станува работа на престиж да бидете видени таму.
Многумина, всушност, остануваат надвор пред катедралата, бидејќи внатре нема место.
Во руралните области, пак, католиците следат некои многу стари традиции и обичаи.
Подготовките започнуваат уште на 13-ти декември, денот на Св. Луција, со засадување на традиционалната божиќна пченица.
Таа се поткаструва на Бадник, декорирана со свеќи и црвена или сина панделка, и се поставува под новогодишната елка или на масата како празнична декорација.
Утрото пред Божиќ главата на домот носи дабово гранче како симбол за добро здравје или стог сено како симбол на изобилството.
Луѓето постат тој ден и јадењата што се подготвуваат за вечерата се главно лесни -- грав, риба, компир, пити и различни салати.
Семејствата подготвуваат месо и печат церемонијален леб, подготвувајќи се за големиот настан следниот ден.
Со зазорувањето на Божиќ, луѓето се молат во своите домови и потоа одат на Света миса.
Традиционално, тие не ги посетуваат пријателите и роднините тој ден, туку остануваат дома и прославуваат со најблиското семејство на богата трпеза -- овојпат со печено месо, како и со најразлични тестенини и колачи.
Куглоф е еден од традиционалните божиќни колачи кај босанските католици.
Тој се подготвува прилично лесно:
Состојки:
Подготовка:
Изматете ги жолчките со шеќерот.
Додадете го путерот, сувото грозје или чоколадните парченца, млекото, лимоновата кора и ванилата.
Изматете ги белките со малку сол.
Додадете ги на матените жолчки, заедно со брашното и прашокот за печиво и измешајте ја смесата внимателно.
Турете ја во калап за куглоф и печете околу еден час.
