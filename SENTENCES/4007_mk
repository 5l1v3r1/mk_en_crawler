03/01/2008
Од Марина Стојановска за Southeast European Times во Скопје -- 03/01/08
Неправилностите во трошењето на партиите за време на изборите, веќе долго време претставуваат проблем во Македонија.
Во обид да ги направат изборите потранспарентни, на 17-ти декември три групи поднесоа амандмани на изборниот законик до парламентот.
Министерството за правда, мисијата на ОБСЕ во Скопје и граѓанското здружение МОСТ го подготвија предлогот за време на серијата состаноци на работната група помеѓу мај и декември.
Амандманите имаат за цел создавање фер изборен процес и опфаќаат три области -- изборните нерегуларности, надлежностите на Државната изборна комисија (ДИК) и финансирањето на предизборните кампањи.
„Измените на изборниот законик ќе придонесат за поголема транспарентност и прецизност во водењето на изборниот процес.
Се надевам дека на следните избори нема да се случи полнење и кршење на гласачките кутии“, рече министерот за правда, Михајло Маневски.
Според шефот на мисијата на ОБСЕ, амбасадорот Џорџо Радикати, еден од основните услови за спроведување на изборниот процес е довербата помеѓу партиите и јавноста.
„Тоа е правецот во кој се движат овие амандмани.
Тие се подготвени на транспарентен начин со учество на сите релевантни институции.“
Професорката по право, Рената Треневска Десковска, рече дека амандманите се резултат на сознанието дека нема транспарентност во финансирањето на предизборните кампањи, неодамнешното формирање на Административниот суд -- комисија која се очекува до следните избори да донесе одлуки за спорните прашања -- и пренесувањето на избирачките списоци од Министерството за правда на ДИК.
Една од предложените измени е зголемување на горната граница што париите можат да ја потрошат во предизборните кампањи од сегашното 1 на 2 евра за глас.
Државниот завод за ревизија (ДЗР) ќе биде задолжен да ги проверува донациите што партиите го добиваат од поединци, додека ДИК ќе биде надлежен за ажурирање на избирачките списоци.
Предложените амандмани, исто така, ќе й овозможат на ДИК да презема дисциплински дејства и да поднесува обвиненија во врска со изборните нерегуларности.
ДЗР, исто така, ќе може да поднесува обвиненија во случаи на финансиски неправилности.
Помеѓу другите важни амаднами е и тоа што државните органи нема да може да објавуваат реклами финансирани од буџетот, додека електронските и печатените медиуми ќе мора да обезбедат ценовник за рекламите поврзани со изборите што ќе важи во текот на целата кампања.
Здружението на приватните медиуми одговори велејќи дека цените за рекламите во приватните медиуми не треба да се ограничуваат.
Според извршниот директор на МОСТ, Дарко Алексов, ценовникот нема да ги ограничи цените.
„Телевизиските станици може да им даваат на партиите попусти, но трансакцијата треба да се врши на транспарентен начин“, рече тој.
Недостатокот на финансиска транспарентност од страна на партиите го објави Европската комисија во својот последен извештај за напредокот на Македонија.
Во него се вели дека партиите добивале донации што биле и по петпати повисоки од оние што тие ги обелодениле во нивните финансиски извештаи.
Во својот извештај за минатите избори, ДЗР, исто така, ги наведува големите несоодветствувања во финансирањето на партиите, при што сумите што, наводно, се донирани не се совпаќаат со потрошените суми.
Ако бидат усвоени, предложените измени би требало да помогнат во спречувањето на изборните нерегуларности, вклучително и оние директно поврзани со финансирањето.
