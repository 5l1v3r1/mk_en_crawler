03/08/2009
Бугарските археолози Николај Овчаров и Хитко Вачев открија гробница на бугарска принцеза, за која се верува дека датира од 14-тиот век, закопана во дворот на средновековната црква Св. 
Петар и Павле во градот Велико Трново.
***
Грчкото Министерство за образование во средата (29-ти јули) ја издаде првата група лиценци со која ќе се основаат 33 приватни колеџи низ целата земја. 
Воведувањето приватни колеџи во Грција е контроверзно, бидејќи многу членови на академската заедница и професионалните организации сметаат дека ќе има премногу колеџи во земјата.
***
Експертите за реставрација на 24-ти јули објавија дека пронашле добросочуван мозаик, на кој е претставен лик на ангел, во поранешната византиска катедрала Св. 
Софија во Истанбул, како и други христијански мозаици. 
Артефактите биле скриени набргу по 1453 година, кога катедралата била претворена во џамија. 
Прикажувањето човечки фигури е забрането во исламот; затоа, мозаикот бил скриен со малтер.
***
Светската банка ќе го финансира првиот проект за паметен далековод во Tурција, објави на 28-ми јули Одделот за одржлив развој на институцијата. 
Турција ќе биде меѓу првите земји што ќе имаат корист од новиот Фонд за чиста технологија од 5,2 милијарди американски долари, кој обезбедува чиста електрична енергија и енергетска ефикасност.
***
Грчките aрхеолози и комјутерските научници од Универзитетот Принстон во Соединетите Држави работат заедно на реставрација на фреските во Акротири на Кикладските острови Санторини, во рамките на програмата наречена „Грифос“ (Загатка). 
Двогодишниот проект резултираше со тродимензионална сложувалка на која се прикажани делови од фреските. 
Компјутерските научници изготвија специјален софтвер за декодирање на тајните на фреските преку изнаоѓање поврзаност помеѓу деловите.
***
Тим истражувачи од Универзитетот во Нови Сад во Србијa и Британското антарктичко истражување открија дека малите членконоги арктички колемболи може да преживеат на исклучително ниски температури со тоа што се дехидрираат себеси. 
Нивното истражување претставува прва опсежна молекуларна студија на скриените механизми за преживување на студено на видовите.
(Разни извори – 27/07/09-03/08/09)
