25/07/2007
AТИНА, Грција -- Службите на воената авијација прогласија дводневна жалост, по смртта на двајца пилоти, кои загинаа во понеделникот (23-ти јули) кога нивниот противпожарен авион се урна обидувајќи се да го изгасне пожарот предизвикан од рекордната жештина на островот Евија.
Премиерот Костас Караманлис и други функционери им упатија сочувство на семејствата на двајцата млади мажи.
Во вторникот владата најави серија вонредни мерки со цел справување со шумските пожари предизвикани од топлотниот бран.
Специјални единици ќе патролираат 24 часа на ден во областите со најголема веројатност да бидат зафатени од пожари.
Владата, исто така, планира да побара од партнерите во ЕУ да помогнат со авиони и хеликоптери.
Проблеми со струјата имаше поради големата преоптовареност во Грција и на други места.
Прекини во електричната енергија беа објавени во Македонија и во другите балкански земји.
Албанија беше особено тешко погодена, поради што опозиционата партија Социјалистичко движење за интеграција се закани со серија протести поради проблемите со снабдувањето со струја.
Романија, каде што бројот на жртвите од причини поврзани со топлината достигна 20, исто така имаше рекордно висока потрошувачка на енергија во вторникот, како резултат на користењето на системите за климатизација.
(Кохајоне, Шекули - 25/07/07;
AНА, МПА, УПИ, Макфакс, Нет ТВ, Фокус, Hotnews.ro, Tоп ченал - 24/07/07)
