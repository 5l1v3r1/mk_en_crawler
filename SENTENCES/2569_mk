19/10/2005
Од Антонио Прленда за Southeast European Times во Сараевo – 19/10/05
Американскиот воен брод пристигна во крајбрежниот град Неум во Босна и Херцеговина (БиХ), што се опишува како знак за континуираната американска поддршка за напорите на БиХ кон евроатланската интеграција.
По пристигнувањето во саботата (15-ти октомври) бродот-разурнувач со теледиригирани проектили „УСС Мичер“ (ДДГ 57) остана во Неум за време на викендот како дел од комеморациите за одбележување на десетгодишнината од Дејтонскиот мировен договор. 
Посетата вклучуваше неколку настани и интеракција помеѓу екипажот на „Мичер“, претставниците на американската амбасада и претставниците на БиХ и на локалната власт. 
Ова е вторпат еден американски брод да дојде во Неум.
Локалните новинари имаа можност да прошетаат по бродот и го посетија Борбено-информативниот центар на „Мичер“. 
За време на прес-конференцијата на палубата од бродот, американскиот амбасадор во БиХ, Даглас Мекелхани, рече дека посетата јасно ја покажува посветеноста на САД на овој регион, и особено на БиХ.
„Соединетите американски држави се со оваа земја уште од потпишувањето на Дејтонскиот договор, со кој беше ставен крај на една ужасна војна. 
Ние работевме заедно со граѓаните на оваа земја и големиот напредок кој е постигнат ги надминува рамките на договорот“, рече тој.
Мекелхани особено ги поздрави значајните чекори во одбраната и, во последно време, во полициските реформи. 
Истовремено, тој истакна дека најважно прашање сега е бегалците обвинети од страна на Меѓународниот кривичен трибунал за поранешна Југославија да бидат уапсени и екстрадирани. 
Тоа ќе ги отвори вратите за влез во програмата на НАТО Партнерство за мир, истакна тој.
Во Неум дојде и американскиот адмирал Хари Улрих, командант на Здружената команда на НАТО во Неапол, Италија. 
Тешко е да се замисли дека само пред десет години воените бродови како „Мичер“ беа распоредени во близина на крајбрежјето, како дел од напорите да се стави крај на конфликтот во БиХ, рече тој.
Посакувајќи му добредојде на екипажот на бродот, членот на Претседателството на БиХ Борислав Паравац рече дека посетата претставува признание од страна на САД за сé она што е постигнато во деценијата по потпишувањето на Дејтонскиот договор.
„Оваа посета ја сметаме за одговор за нашата благодарност кон САД, кои сторија многу за БиХ, првенствено во воспоставувањето на мирот, како и со огромната поддршка за спроведувањето на реформите кои нé водат до евроатланската интеграција“, рече Паравац.
„УСС Мичер“ е брод-разурнувач од видот „арли бурк“ кој беше пуштен во пловидба на 10-ти декември 1994 година. 
Дел од Американската атланска флота стационирана во Нортфолк, Вирџинија, овој брод е долг 154 метри, има депласман од 8.000 тони и потребно ниво на водата за пловидба од 9,3 метри. 
Бродот досега трипати бил искористен во Средоземното Море и учествувал во бројни вежби на Карибските Острови. 
Командантот Стивен Еванс од Беафорт, Јужна Каролина, е командант на бродот. 
Тој води екипаж од околу 340 лица.
