06/07/2010
Од Бојана Миловановиќ за Southeast European Times во Белград -- 06/07/10
Најновиот скандал во белградскиот Институт за онкологија ја стави на проба довербата на јавноста во системот на здравствена заштита.
Директорот Ненад Боројевиќ и деветмина негови соработници беа уапсени минатата недела под обвинение за корупција.
Тие се обвинети дека препишувале и обезбедувале поголеми количини цитостатични лекови од потребните, за да им направат услуга на одредени фармацевтски претпријатија.
Полицијата обвинува дека тие добиле близу еден милион евра мито од фирми, како што се Мерк Сероно, Роше и Астра Зенека.
„Да бидам јасен и прецизен:
[тие] препишувале повеќе лекови на пациентите од потребните за да ја зголемат потрошувачката на тие лекови и да заработат повеќе пари“, рече министерот за внатрешни работи, Ивица Дачиќ.
Полициската операција која водеше до апсењата беше наречена „Морски рак“ и траеше 14 месеци, рече тој.
Но, министерот за здравство предупреди да не се сензационализира случајот.
Тој ја потсети јавноста на презумпцијата на невиност и ги критикуваше, како што ги опиша, претерените медиумски наслови.
„Медиумските тврдења дека двојни или тројни дози цитостатици им биле давани на деца -- што убиле [некои] -- се неодговорни“, рече министерот Томица Милосављевиќ.
„Се разбира, веста за апсење на лекари кои примаат мито не е добра.
Јас мислам дека треба сите да ги почекаме извештаите на истражните тела и да дејствуваме во согласност со законот.“
Шефот на српското Биро за здравствено осигурување, Светлана Вукајловиќ, изјави за SETimes дека губењето на довербата во медицинската професија е најголемата последица од ваквите корупциски скандали.
„Загриженоста дека пациентите не се лекуваат соодветено и се злоупотребувани за профит носи далекусежни последици.
Доволно е тешко што пациентите се соочуваат со сериозна болест, и е неприфатливо да се соочуваат со стравот дали добиваат соодветно лекување“, рече Вукајловиќ.
Како и министерот за здравство, Вукајловиќ одбива да верува дека медицинските професионалци препишувале прекумерни количини цитостатици на деца.
„Ако е тоа точно, тогаш тоа не е само криминал, туку и монструозност.
Се надевам дека инстрагата ќе докаже оти тоа тврдење е неточно“, рече таа.
Скандалот со Институтот за онкологија не е прв ваков случај кој излезе на виделина.
Претходно минатата година, таткото на 10-годишно момче й кажа на полицијата дека хирургот Еуген Славик од Институтот за неврохирургија побарал мито од 500 евра за да го оперира неговиот син.
Полицијата го уапси Славик откако најде одбележани банкноти во негова сопственост.
Додека ваквите инциденти разлутија и заплашија голем дел од јавноста, има и други чија доверба во лекарите е непоколеблива.
Пензионерот Милан Сретеновиќ (64) изјави за SETimes дека целата професија не треба да се осудува поради неколку поединци.
„Не верувам дека професорот Боројевиќ е вклучен.
Јас бев лекувам во Институтот за онкологија и знам дека тој е голем експерт.“
Но, Богдана Ристиќ (43) изјави за SETimes дека измамата е сеприсутна во Србија.
„Вакви работи се случуваат секојдневно, но ретко се откриваат.
Пациентот се чувствува беспомошно бидејќи лекарите на кои може да им се верува се малку“, рече таа.
