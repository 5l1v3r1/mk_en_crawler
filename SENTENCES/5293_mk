29/04/2010
(AФП, АП, Ројтерс, Блумберг, ББС, Еуопсервер, Њујорк тајмс - 29/04/10; Ројтерс, АП, Блумберг, СБСЊУС, ББС, РФЕ/РЛ, Еурактив - 28/04/10)
Додека европските експерти и експертите на ММФ се борат да постигнат договор со Атина -- и највисоките претставници на ЕУ продолжуваат да ја искажуваат својата решеност да й помогнат на Грција да избегне пропуст -- се шират стравувањата дека должничката криза, исто така, ќе се прошири.
Агенцијата за кредитен рејтинг Стандард енд пур (СиП) го намали долгорочниот суверен статус на Шпанија во средата (28-ми април) од „АА+“, истовремено посочувајќи дека е можно понатамошно намалување на четврата по големина економија во Европа. 
Соопштението уследи еден ден откако агенцијата ја деградираше Португалија и го намали долгорочниот и краторочниот долг на Грција на „џанк статус“.
„Заразата веќе се случи“, новинската агенција Блумберг ја цитираше изјавата на шефот на ОЕЦД, Ангел Гурија, во средата. 
„Ова е како ебола [вирусот]. 
Додека сфатите дека го имате, морате да ја скратите ногата за да преживеете.“
Претседателот на Европскиот совет, Херман Ван Ромпуј, свика итен самит на водачите на еврозоната -- кој треба да се одржи околу 10-ти мај -- на кој ќе се разговара за должничката криза.
Деградацијата на трите членки на еврозоната од 16 нации за помалку од два дена ја зголеми загриженоста на инвеститорите во врска со европската должничка криза, додека носителите на политиката на ЕУ се соочуваат со зголемен притисок да го одобрат огромниот пакет финансиска помош за Грција.
Според договорот постигнат во Букурешт минатиот месец, Грција ќе може да добие билатерални заеми од другите земји на еврозоната и финансиска помош од ММФ како последно средство, во случај да не успее да добие заеми на финансиските пазари.
Грција мора да подигне 8 милијарди евра за да ги плати обврзниците кои достасуваат на 19-ти мај. 
Но, премиерот Јоргос Папандреу во средата се пожали дека каматните стапки што се бараат од неговата земја „се надвор од секоја логика“. 
Тој ја повика ЕУ да „спречи огнот“ да се прошири на европската и светската економија.
Додека финансиските институции -- особено оние во Германија и Франција -- се вели дека се држат до 70 отсто од грчкиот долг, европските официјални претставници сакаат да го спречат грчкиот пропуст. 
Ваквите стравувања и разнишана доверба во еврозоната го уништуваат еврото, кое падна на најниско ниво во последнава година во средата од 1,3131 американски долари.
„Нема сомневање во врска со решителноста на еврозоната, Европската централна банка (ЕЦБ), ММФ и Европската унија за гарантирање на стабилноста на Грција и со тоа и стабилноста на нашата валута“, рече францускиот министер за буџет, Франсоа Баруан, во четвртокот.
По разговорите со управниот директор на ММФ, Доминик Штраус-Кан, и претседателот на ЕЦБ, Жан-Клод Трише, во Берлин, германската канцеларка Ангела Меркел повика на забрзување на тековните напори за спас за Атина.
„Преговорите [во Атина] со грчката влада, Европската комисија и ММФ мора да се забрзаат“, рече таа. 
„Се надеваме дека тие ќе може да завршат во следните денови и дека врз основа на тоа, Германија ќе донесе одлуки“ за обемот на својот придонес во пакетот помош.
Германската јавност жестоко со противи на секаква финансиска помош за Грција. 
Пред клучните регионални избори на 9-ти мај во државата Северна Рајна-Вестфалија, Меркел истакна дека Грција ќе мора да претстави детален буџетски штеден план за 2011 и 2012 година за да се квалификува за билатерални заеми.
Според извештаите од средата, според договорот кој е моментно предмет на разговори, Грција ќе добие околу 120 милијарди евра помош од еврозоната и ММФ во тек на три години. 
Од тоа, 45 милијарди евра ќе бидат обезбедени за Атина оваа година.
Германија, најголемата економија на Европа, ќе придонесе со околу една петтина од помошта, според АП.
Комесарот за економски и монетарни прашања на ЕУ, Оли Рен, во четвртокот изрази уверување дека разговорите ќе бидат завршени во текот на „следните денови“ и вети дека деталите од пакетот за спас ќе бидат ставени на располагање наскоро.
Пакетот помош за кој се разговара „ќе й даде на Грција доволно слободен простор од притисоците на финансиските пазари“, изјави Рен за новинарите во Брисел. 
„Сакам да истакнам дека ова се прави не само поради Грција, туку и за тоа секоја членка на еврозоната и нејзините граѓани да ја зачуваат финансиската стабилност во Европа и на светско ниво.“
