13/06/2013
Ериса Даутај Сенердем за Southeast European Times во Истанбул -- 13.06.13
Антивладините протести во Турција привлекуваат широка поддршка од европската заедница, додека водачите предупредуваат дека суровата тактика на полицијата во Истанбул може да биде нова пречка кон долготрајната цел на Турција за пристапување во ЕУ.
„Со оваа позадина, патот на Турција кон ЕУ останува неизвесен.
Тоа не е поради тоа што ЕУ не ги исполни своите ветувања, како што турските власти често тврдат, туку поради тоа што Турција сѐ уште не одлучила дали сака или дали може целосно да пристапи во Европската унија“, рече Јоргос Кумуцакос, заменик-претседател на делегацијата ЕУ-Турција во Европскиот парламент.
Тој и другите официјални претставници велат дека Турција ќе мора да ги следи вредностите на ЕУ во насока на човековите права.
„Конкретно, истата треба да го почитува основниот принцип на почитување на човековите права, особено слободата на говорот, на собирање и на печат, вклучително и изразувањето преку социјалните медиуми и одговорноста на демократското, добро управување“, рече Кумуцакос.
„Овие последни денови покажаа дека патот на Турција кон пристапувањето во ЕУ е долг и стрмен.“
Во говорот од средата (12-ти јуни), шефицата за политиката на ЕУ, Кетрин Ештон, ги повика официјалните претставници на ЕУ да ги интензивираат односите со Турција и да влијаат на нејзината влада да најде мирно решение за демонстрациите.
„Мораме максимално да ги искористиме инструментите со кои располагаме и, се разбира, Турција мора да работи со нас“, рече Ештон.
Ештон, која е исто така и висок претставник на Унијата за надворешни работи, ги повика турските водачи да го покажат нивото на државништво кое го покажаа на неодамнешната мировна иницијатива со ПКК.
Демонстрациите кои почнаа пред две недели во Истанбил почнаа како мирно „окупациско“ движење во Гези Парк, против планот на владата за измена на зелениот простор.
Полицијата употреби водени топови и солзавец во обид да ги растури демонстрациите, кои брзо пораснаа и вклучија десетици илјади луѓе на соседниот плоштад Таксим.
Додека демонстрациите се ширеа низ десетици градови во Турција, демонстрантите поставија барикади на патиштата што водат кон плоштадот и со денови ја држеа полицијата на растојание.
Полицијата употреби големи количества солзавец и вода за да ја врати контролата над плоштадот во вторникот, и стотини демонстранти беа повредени.
„Се надевавме на позитивен одговор [од владата] од самиот почеток.
Поминаа веќе 13 дена и не добивме ниту еден позитивен одговор.
Изгубивме надеж“, рече во средата за SETimes Сахра Кинај, 45-годишна театарска актерка која живее во Истанбул.
„Тие рекоа дека [полицијата] нема да го нападне Гези Парк вчера, но не го одржаа зборот“, рече Кинај, додавајќи дека ја изгубила довербата во институциите.
Низ цела Југоисточна Европа, десетици демонстранти изразија поддршка за турските демонстранти.
Демонстрациите ги вклучија турските студенти кои студираат на универзитетите во Софија;
грчките работници во Атина кои се обидоа да маршираат до Турската амбасада и демонстрациите пред Турската амбасада во Сараево.
Во Белград активистите се собраа на 4-ти јуни пред Турската амбасада, држејќи знаци на кои пишуваше „отпорот не е тероризам“, и „Резистанбул“.
Катарина Павловиќ, портпаролка на Зелена младина Србија, повлече паралели меѓу окупацијата на Гези Парк и загриженоста за животната средина во Србија.
„Водена од профитот, а не од јавните интереси, владата [во Србија] им дозволува на големите претпријатија да градат комерцијални згради на јавен простор ...
Квалитетот на животот во големите градови е намален, луѓето присилно се иселуваат од своите домови ...
со што се кршат човековите права и се игнорираат демократските принципи“, рече таа за SETimes.
Во Скопје демонстрантите се собраа на протести против острите мерки на полицијата во Истанбул.
Активистот за човекови права Џабир Дерала, водач на невладината организација Цивил, напиша отворено писмо до турскиот премиер Реџеп Тајип Ердоган, во кое се искажува протест поради силата што ја употреби полицијата, како и поддршка за демонстрантите.
„Теророт на улиците на Турција мора веднаш да престане!
Ова го откри вистинското лице на вашиот режим“, напиша Дерала.
Демонстрациите во Букурешт вклучија демонстрации пред Турската амбасада, каде што демонстрантите носеа знаци на кои пишуваше „Истанбул, држи се, ние сме со вас“ и „Не се давајте, држете се“,
Околу 50 демонстранти потпишаа писмо адресирано до турските власти и го поднесоа во амбасадата, но документот беше одбиен.
Демонстрантите ја испратија пораката по факс.
„Слободата на изразувањето претставува основно човеково право и затоа агресиите врз демонстрантите во Турција за нас претставуваат напади врз сите потписници на Европската конвенција за човекови права.
Изјавите на турските власти во врска со наводната манипулација со граѓаните што демонстрираат се навреда за демонстрантите и вистинска манипулација со вистинските причини што ги натераа Турците да излезат на улица“, рече за SETimes Ирина Замфиреску од невладината организација Активвоч.
Дописниците Дражен Ремикловиќ во Сараево, Билјана Лајмановска во Скопје, Светла Димитрова во Софија, Харијет Салем во Белград, ХК Цанис во Атина и Габриел Петреску во Букурешт дадоа свој придонес за овој извештај.
Како протестите во Истанбул ќе влијаат на кандидатурата на Турција за пристапување во ЕУ?
Кажете го вашето мислење долу.
