07/08/2012
Александар Павлевски за Southeast European Times во Скопје -- 07.08.12
Oдгледувањето канабис за производство на марихуана, хашиш и масло од канабис е сé поприсутна практика низ целиот Балкан, но експертите велат дека владите во регионот треба да направат повеќе за истребување на растението.
„Канабисот е најчест, не е скап и е лесно достапен извор на природни дроги на регионалниот и европскиот пазар“, рече за SETimes Фросона Ременски, професорка по безбедносни студии на Универзитетот „Св. 
Кирил и Методиј“ во Скопје.
„Албанија и Холандија се најголеми производители на канабис во Европа. 
Профитот од нелегалната продажба на производи од канабис во Холандија изнесува 10 милијарди евра годишно“, рече Ременски.
Meѓународниот одбор за контрола на наркотици објави дека Албанија, Бугарија, Македонија, Молдавија, Црна Гора и Србија се извори за канабисот кој се користи насекаде во Европа.
Еден правец од Албанија вклучува шверц на дрога во Македонија со коњ, бродови или во товарни возила, скриени меѓу другата легална дрога, според полицијата.
Додека еден помал дел останува во Македонија за домашниот пазар на дрога -- таму има 9.000 регистрирани корисници -- остатокот се транспортира во Грција, Италија и Турција.
„Полицијата дава докази кои покажуваат дека трговијата продолжува во Косово и Црна Гора, како и за размена на марихуаната за хероин или други дроги“, рече Ременски.
Оваа година италијанската морнарица заплени пет тони марихуана од Албанија. 
Во најголемата операција на италијанската полиција беа фатени 250 килограми канабис -- со пазарна вредност од 2 милиони евра -- кои поединци се обиделе да ги шверцуваат со брод преку Отранскиoт Канал во Јадранското Море.
Нов, посилен вид марихуана од Холандија се одгледува во Лазарат, село во јужна Албанија познато како главен град на канабисот во државата.
Албанските специјални полициски единици влегоа во селото додека жителите пукаа од огнено оружје, на 1-ви јули, и уништија преку 6.000 растенија и уапсија две лица.
Марихуаната сега се одгледува на северозападниот дел од Македонија, близу до границата со Косово и Албанија, рече Ременски. 
Постојаните полициски операции открија насадени парцели камуфлирани со други растенија во и околу Тетово, Гостивар, Струга, Куманово и Скопје.
Македонските власти запленија преку 2,6 тони во изминатата деценија со улична вредност до 2 милиони евра.
