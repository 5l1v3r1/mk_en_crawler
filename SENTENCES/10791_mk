05/09/2004
МАСТРИХТ, Холандија -- Холандскиот министер за надворешни работи Бернард Бот, актуелниот претседавач со Министерскиот совет на ЕУ, во саботата (4-ти септември) изјави дека ЕУ ќе им понуди на Србија и на Црна Гора одделни разговори за трговските и економските прашања.
Бот истакна дека „двонасочниот“ пристап ќе биде применет само за овие прашања, како и дека ЕУ и понатаму продолжува со цврстата поддршка на државната заедница Србија и Црна Гора, која ја опиша како најважна за стабилноста на регионот.
Изјавата на Бот беше дадена на крајот од дводневниот состанок на министрите за надворешни работи на ЕУ во Мастрихт.
Комесарот за надворешни односи на ЕУ, Крис Патен, и шефот за безбедност на Унијата, Хавиер Солана, се очекува да го посетат Белград во октомври со цел да разговараат во врска со новиот план за интеграција во ЕУ.
Во другите вести, Контакт групата за Косово се состана во петокот во Белград, на разговори во врска со учеството на косовските Срби на парламентарните избори во октомври.
Делегацијата оствари одделни разговори со српскиот претседател Борис Тадиќ и со премиерот Воислав Коштуница.
Прашањето за децентрализацијата беше, исто така, покренато.
Во саботата во Мастрихт Солана рече дека некои предлози на српската Влада би можеле да се искористат, заедно со нацрт-планот на УНМИК за децентрализација за Косово.
(Бета, Б92, Танјуг, Данас, Блумберг - 04/09/04)
