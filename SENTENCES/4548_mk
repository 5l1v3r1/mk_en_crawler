27/04/2009
Од Јонилда Коци за Southeast European Times во Тирана -- 27/04/09
Со ширењето на меѓународната криза, Албанија се соочува со тешка економска ситуација во 2009 година.
ММФ предвидува нула или минамален економски раст оваа година.
„Во моментов имаме [раст] помеѓу 0 и 1 отсто“, рече Гервин Бел, поранешен шеф на мисијата на ММФ во Албанија, за време на прес-конференцијата на 7-ми април во Тирана.
ММФ внимателно ја следи економијата на Албанија, иако земјата го затвори својот договор за помош со Фондот минатиот јануари.
Сепак, владата останува на своите предвидувања од 6 отсто раст на БДП во 2009 година.
Како што се приближуваат изборите на 28-ми јуни, таа промовира предлози привлечни за гласачите, на зголемување на платите од 15 отсто во јавната администрација, здравството и образованието, и зголемување на пензиите за 10 до 20 отсто.
Истата планира да ги спроведе мерките на 1-ви мај, игнорирајќи ги предупредувањата на ММФ и централната банка за прекумерно трошење.
ММФ смета дека планот не може да се дозволи.
Истиот ја советуваше владата да не ги зголемува платите и пензиите.
Покрај ова, централната банка -- Банката на Албанија -- предупреди дека економијата се забавува и ја загрозува наплатата на приходите.
Во последниот извештај, централната банка повикува на превентивни мерки.
„Владата треба да ги одложи дискреционите трошоци...
кои сé уште не се скратени или завршени“, рече гувернерот на банката, Ардијан Фулани.
Тирана тврди дека й се потребни парите.
Министерот за финансии, Ридван Боден, рече дека буџетот има големи резервни средства и дека владата акумулирала 260 милиони евра од приватизацијата минатата година.
Таа бара и заем од 250 до 350 милиони евра од странските банки.
Тој рече дека владата сака да „ја поттикне потрошувачката“ за справување со проблемите создадени од светската криза.
Експертите забележуваат загрижувачки економски симптоми.
Девизните дознаки на албанската дијаспора се намалија за 17 отсто во 2008 година, во споредба со претходната година.
Повеќето албански имигранти живеат во Италија и Грција, каде што, исто така, ја чувствуваат рецесијата.
Покрај ова, албанскиот лек падна наспрема големите валути, и извозот се намали за 15 отсто во февруари, за период од една година, според албанскиот Институт за статистика.
Банкарскиот сектор, исто така, претрпе штета, забележувајќи зголемување од само 2 отсто за период од една година во депозити во 2008 година, по добивка од 20 отсто во 2007 година.
Странските економисти и опозициските политичари велат дека владата мора да ја прифати кризата и да отпочне нови мерки.
Некои критичари наведуваат дека владата си игра со гласачите пред изборите во јуни.
Бавната реакција ќе има најголемо влијание врз „економијата и добробитот на народот“, рече Шкеќим Цани, поранешен гувернер на Банката на Албанија.
