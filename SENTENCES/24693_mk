08/06/2009
AТИНА, Грција -- Опозициските партии победија во повеќето земји од ЕУ на Балканот, по изборите за Европскиот парламент (ЕП) изминатиот викенд. 
Во Грција во неделата (7-ми јуни) владејачката Нова демократија (НД) изгуби од најголемата опозициска партија ПАСОК со четири процентни поени, односно 36,75 отсто од гласовите, наспрема 32,68 отсто. 
Комунистичката партија беше трета со 8,19 отсто, по што следеше Народниот православен собир и Радикалната левичарска коалиција. 
Водачот на ПАСОК, Јоргос Папандреу, ги пофали резултатите на својата партија, велејќи дека истите се „надеж за подобро утре“.
Во Кипар, опозициската конзервативна партија Демократски собир (ДИСИ) постигна тесна победа над владејачката Напредна партија на работниот народ (АКЕЛ). 
ДИСИ освои 35,65 отсто од гласовите, наспрема 34,9 отсто за АКЕЛ. 
Секоја од нив ќе добие по две места во ЕП. 
Другите две места ги освоија коалициските партнери на АКЕЛ, централнодесничарската Демократска партија и социјалистичката партија ЕДЕК.
Во Бугарија централнодесничарската опозициска партија Граѓани за европски развој на Бугарија (ГЕРБ) победи на изборите за ЕП со 24,6 отсто од гласовите. 
Владејачката Бугарска социјалистичка партија беше втора со 18,5 отсто, по што следеше Движењето за правата и слободите со 14 отсто и ултранационалистичката партија Атака (Напад), со 12 отсто од гласовите. 
Групата ја комплетираа Националистичкото движење за стабилност и напредок, десничарската Сина коалиција и партијата ЛИДЕР.
Ситуацијата во Романија беше спротивна на целокупниот тренд на победа на опозициските партии. 
Партиите во владејачката коалиција беа на први во неделата. 
Прелиминарните резултати покажаа дека сојузот помеѓу Социјалдемократската партија и Конзервативната партија привлече 30.56 отсто од гласовите. 
Другиот партнер во владејачката коалиција, Демократско-либералната партија, беше втора, со 29,69 отсто од гласовите, по што следеше најголемата опозициска партија Национал-либералната партија со 14,56 отсто од гласовите. 
Демократскиот сојуз на Унгарците беше четврт, победувајќи ја екстремно десничарската Партија за поголема Романија.
Одѕивот низ Балканот беше, генерално, мал, освен во Бугарија. 
(АНА-МПА, Катимерини, Елефтеротипија, Експрес, СКАИ, ЕРТ, КНА, иКипрос, Филелефтерос, Медиафакс, Зиаре, Евениментул зилеи, Романија либера, Адеварул, БНР, БТА, Дарик, Медиапул, ДПА, АФП, Ројтерс, АП, Ксинхуа - 08/06/09)
