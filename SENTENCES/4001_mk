05/02/2008
Од Денис Џидиќ за Southeast European Times во Сараево -- 05/02/08
По конфликтот во периодот 1992-1995 година капацитетите за зимски туризам во Босна и Херцеговина (БиХ) беа скоро целосно уништени.
Сепак, тие постепено се обновуваа и сега привлекуваат поголем од кога и да е број на туристи.
Знак за заживувањето на БиХ е тоа што Светската туристичка организација ја рангираше како една од главните земји во годишниот раст на туризмот -- со 10,5 отсто зголемување годишно.
Според оваа организација со седиште во Мадрид, БиХ ќе има трета стапка на раст во светот до 2020 година.
Заводот за статистика на БиХ вели дека повеќето туристи се од соседните земји --- првенствено од Србија, Хрватска и Словенија -- но сé поголем број патуваат од Германија, Италија, Турција, Австрија и САД.
Неколку нови зимски и ски центри се отворени неодамна, што помогна да се зголеми капацитетот за 12,7 отсто од 2006 година.
Сепак, старите испробани и вистински скијачки локации, исто така, привлекуваат народ.
Планината Јахорина -- една од главните локации на Зимската олимпијада во 1984 година -- во последниве години доживеа зголемување на бројот на гостите од година на година, што се совпадна со зголемениот сместувачки капацитет.
Директорот на Зимскиот олимписки парк, Неџад Ајнаџиќ, сепак, вели дека и покрај тоа што се евидентни подобрувањата, ова е само почеток.
„Ние работиме на неколку проекти во моментов.
Првиот е ски-лифт кабина до врвот на планината Вјеласница, вториот е купување топови со кои ќе се прави вештачки снег, а третиот е изградба на внатрешна сала за брзинско скијање, за да им се овозможи на туристите да скијаат во текот на целата година, а не само во зима.“
Претседателот на претседателството на БиХ, Жељко Комшиќ, неодамна го посети здружението Зимски олимписки парк.
„Олимпискиот имиџ на Сараево треба да се подобри“, рече Комшиќ, и вети владина поддршка за престојните проекти.
„Ќе се обидеме да генерираме интерес помеѓу странските инвеститори за да дојдат и да видат дека во олимписката област вреди да се инвестира, и ќе ги увериме дека постои инфраструктурен систем за заштита на нивната инвестиција“, рече тој.
Минатата година Туристичката асоцијација на БиХ ја доби наградата Гранд при 2007 на Меѓународниот туристички филмски фестивал, за нивниот рекламен филм „Уживајте во Босна и Херцеговина“, кој беше прикажан на СНН.
