25/10/2006
(Гардијан, Индипендант, УПИ, Ајриш тајмс, Nine o'clock - 25/10/06; AП, АФП, Ројтерс, ББС, Њујорк тајмс, Ајриш егзаминер, ВОА, УПИ, Дневник, Медиапул, Ромпрес, британско Министерство за внатрешни работи - 24/10/06)
Неквалификуваните бугарски романски работници нема да имаат неограничен пристап до британските и ирските пазари на труд, откако нивните земји ќе влезат во ЕУ на 1-ви јануари.
Според новите мерки, објавени во вторникот (24-ти октомври) од страна на британскиот министер за внатрешни работи, Џон Рид, вкупно 20.000 нискоквалификувани Бугари и Романци ќе можат да работат во прехранбениот и фармерскиот сектор на земјата почнувајќи од следната година. 
Тие ќе можат да работат шест месеци по ред и нема да имаат пристап до некакви бенефиции или јавни домувања.
„Квалификуваните романски и бугарски работници со вистински квалификации и искуство и понатаму ќе можат да доаѓаат во Велика Британија со работни дозволи за конкретни работни места, каде што не можат да се најдат соодветни апликанти од Велика Британија“, се вели во соопштението на британското Министерство за внатрешни работи.
Граѓаните на двете балкански нации, исто така, ќе можат да работат во Велика Британија ако се прогласат за самовработени; студентите сé уште ќе можат да се вработуваат со скратено работно време, ако учат во одобрени колеџи.
Новите мерки вклучуваат парични казни во висина до скоро 1.500 евра за Бугарите и Романците фатени како работат нелегално во Велика Британија по 1-ви јануари. 
Работодавците кои ги прекршуваат правилата, исто така, се соочуваат со високи парични казни. 
Набргу по објавувањето на одлуката на Велика Британија, и Ирска го следеше нејзиниот пример со слични рестрикции.
Нарекувајќи ја одлуката на британската влада „лоша инвестиција“ на среднорочен и долгорочен план, романскиот премиер Калин Попеску Таричеану во вторникот изрази загриженост дека истата ќе предизвика страв и резервираност кон ЕУ.
Во Софија, портпаролот на Министерството за надворешни работи, Димитар Цанчев, рече: „Ние ќе разговараме околу можноста за воведување на реципрочни ограничувања за Велика Британија, како и за другите земји-членки на ЕУ кои ќе го ограничат слободното движење на трудот. 
Ние сметаме дека една ваква одлука ќе не стави на нерамноправно ниво со десетте земји-членки кои влегоа во 2004 година.“
Овие ограничувања не се поддржани од сите британски функционери. 
Џеф Хун, министерот за европски прашања, предупреди дека овој потег би можел да й наштети на британската дипломатска позиција во Источна Европа и да доведе до тоа илјадници Бугари и Романци да се приклучат на сивата економија во земјата.
Други се согласуваат. 
„Ова испраќа порака дека е во ред да се дискриминираат работници од Бугарија и Романија, што може да ги направи овие работници многу привлечни за бескрупулозните работодавци кои сакаат уплашена, послушна работна сила, која не се буни кога нема да добие минимална плата и нема да пријави на властите кога мора да работи во небезбедни услови“, британскиот весник Индипендант го цитираше Џек Дроми, заменик генералниот секретар на сојузот Т енд Г, во вторникот.
Секоја земја-членка на ЕУ слободно може да одлучува за својата политика во врска со ова прашање. 
Сепак, некои официјални претставници во Брисел ја критикуваа одлуката на Лондон.
„Жалиме ако земјите-членки кои беа отворени за десетте нови членки, нема да бидат отворени за Романија и Бугарија“, АП ја цитираше Катарина вон Шнурбајн, портпаролката на Европската комисија (ЕК) за вработување и социјални прашања. 
„Ние сакаме да воспоставиме слободно движење на работниците низ цела ЕУ што е можно побргу.“
