23/10/2008
Од Наташа Радиќ за Southeast European Times во Загреб -- 23/10/08
Со почетокот на новата учебна година, повеќе од 600.000 ученици се вратија во своите училници. 
Преку 43.000 нови ученици го започнаа своето академско патување, запознавајќи се со своите учители и гордо носејќи ги своите нови чанти со книги. 
Но, нивните мали лица не беа премногу среќни кога се враќаа дома.
Едноставно кажано, децата велат дека нивните училишни чанти се премногу тешки. 
Учебниците, тетратките и материјалите сега се бараат во количини што ја доведуваат во прашање силата и на најиздржливите деца. 
А тука не е вклучена кутијата за ручек.
Дури и во најниските одделенија, децата учат по десет различни предмети и просечната училишна чанта тежи околу 7 килограми. 
Учебниците се бесплатни и им се даваат на учениците на првиот училишен ден. 
Некои од најмладите ученици мораа да им телефонираат на своите родители да дојдат да ги земат бидејќи книгите беа премногу тешки за да ги носат.
Родителите беа лути. 
Властите, велат тие, ветија дека вакви проблеми нема да се случуваат. 
Многу семејства, исто така, се спротивставија на зголемените суми што мора да ги платат за материјали -- тетратки, опрема за физичко, пенкала и моливи, и униформи. 
Во просек, сметката изнесува околу 200 евра.
Министерот за образование, Драган Приморац, вели дека училишниот систем се подобрува секоја година и вети дека ќе работи напорно на намалување на физичкиот товар.
Задолжителното основно образование во Хрватска трае осум години. 
Училишниот систем претрпе голем број различни реформи откако земјата стана независна во 1991 година. 
Приморац, кому ова му е веќе втор мандат, е задолжен за петгодишниот развоен план, кој претставува амбициозна цел на создавање „општество базирано на знаење“.
„Почнавме со промени на сите нивоа од образованието. 
Нашата цел е да го зголемиме квалитетот и да го направиме образовниот систем понапреден на сите нивоа“, вели Приморац.
Според новиот Хрватски национален образовен стандард (ЦНЕС) училиштата треба да го напуштат застарениот наставен план и да воведат модерни наставни методи. 
Меѓу другото, набљудувачите очекуваа намалување на квантитетот и големината на учебниците.
Родителите се жалат дека, и покрај сите гласни протести, ЦНЕС не направи голема промена. 
Владата, пак, бара стрпливост. 
Властите велат дека до 2010 година, кога завршуваат реформите, подеднакво и родителите и децата ќе бидат среќни од исходот.
