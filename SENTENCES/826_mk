29/06/2007
Францускиот производител на автомобили „рено“ во понеделникот (25-ти јуни) објави дека ќе инвестира 100 милиони евра во новиот инженерски центар во Романијa во текот на следните две години.
Центарот ќе се фокусира на технолошките подобрувања на моторите и ќе произведува резервни делови за извоз за Турција, Русија и земјите во Централна Европа и Јужна Африка.
Јапонската агенција за кредитно рангирање во средата (27-ми јуни) го потврди долгорочниот кредитен рејтинг за странската валута на Бугарија од БББ+, додека нејзиниот кредитен рејтинг за локалната валута останува А-, а двата се со стабилни изгледи.
Агенцијата ја наведе бугарската здрава фискална политика и значителното намалување на јавниот долг како причина за одлуката.
Тендерот за приватизација на 70 отсто од бугарската поморска флота официјално започна во понеделникот (25-ти јуни).
Потенцијалните купувачи може да добијат документи за учество до 20-ти август, додека документите што покажуваат дека заинтересираните страни ги исполнуваат условите, ќе мора да бидат поднесени до 10-ти септември.
Растот во градежништвото на Хрватска се зголеми од 0.1 отсто во март на 2,6 отсто во април, на годишна основа, според последните податоци на Централното биро за статистика.
Нерезидентните градби доминираат, со скоро 45 отсто од целокупните градежни активности.
Грчкиот премиер Костас Караманлис во понеделникот (25-ти јуни) ја искажа подготвеноста на неговата земја да пристапи во проектот за нафтоводот Јужен тек, кој ќе носи руски природен гас за Европа преку Црното Море.
Караманлис разговараше околу ова прашање со рускиот претседател Владимир Путин за време на форумот за економска соработка на Црното Море во Истанбул.
Црногорската берза, Монтенегроберза, стана асоцијативна членка на Федерацијата на европските размени на обврзници (ФЕСЕ).
Полноправното членство во ФЕСЕ се очекува кога земјата ќе пристапи во ЕУ.
Неодамнешниот извештај за нафтениот сектор во Централна и Источна Европа, што го подготви Рафајзенбанк, покажува дека резервите на нафта и гас на романското претпријатие Петром изнесуваат најмалку 7,1 милијарди евра.
Според документот, Петром моментно има 789 милијарди барели нафтени резерви, додека неговите резерви на природен гас се еднакви на 646 милиони барели нафта.
Порастот на нето платите во Србија, на годишна основа, се зголеми за 26,3 отсто во мај, од 23,2 отсто во април, според Државниот завод за статистика.
Во номинални услови, порастот на нето платите е зголемен на 30,3 отсто во мај, од 27,5 отсто во април.
Романското Министерство за финансии постигна буџетски вишок од 0,16 отсто од БДП за првите пет месеци од годинава.
Вкупните приходи од буџетот изнесуваат 15 милијарди евра, а потрошувачката 14,9 милијарди евра во текот на истиот период.
Министерството за финансии предупреди дека владата ќе троши многу во следните месеци за субвенции во земјоделството, погодено од сушите.
Разни извори – 22/06/07-29/06/07)
