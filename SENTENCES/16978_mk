04/05/2006
БРИСЕЛ, Белгија -- Претставникот на ОН за разговорите за статусот на Косово, Марти Ахтисари, објави во средата (3-ти мај) во Брисел дека ќе ги посети Словенија, Бугарија, Романија, Русија и Кина, почнувајќи од средината на мај. 
Посетата се планира во рамките на неговите напори за завршување на преговорите за конечниот статус на покраината.
Во средата српскиот весник „Вечерње новости“ ја објави изјавата на Ахтисари, кој повторно ги повика Србите и Албанците да покажат поголема соработка во решавањето на проблемот со статусот. 
Четвртиот круг разговори со кои посредуваат ОН помеѓу тимовите од Белград и Приштина треба да започне в четврток во Виена.
Исто така, министерот за надворешни работи на Србија и Црна Гора, Вук Драшковиќ, категорички ја отфрли можноста за српско прифаќање на независно Косово, во изјавата за новинарите на регионалниот самит во Солун во средата. 
Во меѓувреме, водачите на различните верски заедници во Косово го завршија дводневниот состанок во Пеќ. 
Тие апелираа за помирување и обединетост во изградбата на покраината. 
(Танјуг, Б92, РТС, Правда - 03/05/06)
