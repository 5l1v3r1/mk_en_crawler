24/09/2009
ЗАГРЕБ, Хрватска -- Главниот обвинител на Трибуналот на ОН за воени злосторства Серж Брамерц на почетокот од следната недела ќе ја посети Хрватска, објави Хаг во средата (23-ти септември). 
За време на својата посета во понеделник и вторник, Брамерц ќе се состане со претседателот Стипе Месиќ, премиерката Јадранка Косор, министерот за правда Иван Симоновиќ и државниот обвинител Младен Бајиќ, на разговори околу прашањата кои се однесуваат на соработката на Хрватска со Хашкиот трибунал. 
Во својот извештај до Советот за безбедност на ОН во јуни, Брамерц даде позитивна оценка за соработката на Хрватска во врска со воените злосторства, истакнувајќи дека Загреб одговорил навремено на скоро сите барања на Трибуналот, освен прашањата поврзани со операцијата Бура во 1995 година. 
Загреб не ги поднесе т.н. 
„артилериски дневници“, кои требаше да се искористат за судењата на неколку обвинети Хрвати, меѓу кои и пензионираниот генерал Анте Готовина. 
(ХИНА, Вјесник, Јавно - 23/09/09)
