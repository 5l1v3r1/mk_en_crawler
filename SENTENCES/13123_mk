27/09/2005
БАЊА ЛУКА, Босна и Херцеговина (БиХ) -- Владата на Република Српска (РС) очекува нејзината комисија задолжена за истрага на масакрот во Сребреница во 1995 година да го претстави својот финален извештај до крајниот рок в петок (30-ти септември). 
Премиерот Перо Букејловиќ во понеделникот се состана со членовите на комисијата за да потврди дека крајниот рок на Канцеларијата на високиот претставник (ОХР) мора да биде запазен и дека в петок документот мора да биде ставен на располагање за дискусија на владата на босанските Срби.
Исто така во понеделникот, претседателот на РС Драган Чавиќ предупреди дека санкциите што ги воведе ОХР ја парализираат неговата владејачка Српска демократска партија (СДС) и го разгоруваат радикализмот во партијата. 
Чавиќ го рече ова за време на говорот на вонредниот состанок на партијата. 
Тој укажа дека е можно СДС да се повлече од Министерскиот совет на БиХ. 
Во другите вести, друг висок политичар на босанските Срби, министерот за надворешни работи на БиХ, Младен Иваниќ, - член на Партијата за демократски напредок - рече дека не ја исклучува можноста за предвремени избори во БиХ. 
Неговата изјава беше објавена во вторникот во „Независне новине“.
Во другите вести, илјадници пензионери од цела РС демонстрираа во Бања Лука во понеделникот, барајќи подобри услови за живот и исплата на заостанатите пензии од 2002 година. 
Организаторот на митингот, Раде Ракуљ, рече дека пензионерите се најсиромашната и најзагрозената социјална класа на ентитетот. 
(Независне новине - 27/09/05; РТРС, Фена, НТВ Хајат, Танјуг, веб-страница на владата на РС - 26/09/05)
