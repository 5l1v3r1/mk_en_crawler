04/02/2012
Енди Дабилис за Southeast European Times во Атина -- 04.02.12
Како дел од острите мерки против даночните затајувачи, грчката полиција во средата (1-ви февруари) уапси 42-годишен маж идентификуван само како главен извршен директор на едно неименувано претпријатие, и го обвини за неплаќање 62,3 милиони евра заостанати исплати.
Ова сценарио не е невообичаена појава во последниве недели, по повторените барања на меѓународните кредитори кои исплаќаат финансиска помош за спас на Грција од неподмирување на долгот, и објавувањето листа на повеќе од 4.100 даночни затајувачи на крајот од јануари.
Владата формираше специјални тимови против финансискиот криминал и ангажираше повеќе од 200 инспектори, вклучително и луѓе искусни во финансиите, да се обидат да ги идентификуваат луѓето за кои се верува дека се даночни измамници, но обвинителството заостана со ова прашање, и до преземањето на острите мерки, ниту еден даночен затајувач не беше уапсен.
Додека министерството минатата година објави дека има околу 6.000 луѓе кои должат 44 милијарди евра, објавениот список содржеше скоро една третина помалку и вкупната сума не беше ни 15 милијарди евра -- многу од тоа се вели дека е невозможно да се наплати поради банкрот и премногу стари долгови за да се гонат.
Но, немаше познати имиња, ниту, пак, политички или бизнис менаџери како што очекуваа Грците.
Листата ја предводеше 58-годишен сметководител кој отслужува долга затворска казна за неплаќање даноци, кои, со камата, достигнуваат 950 милиони евра.
Тој е еден од малкумината кои се судат за криминал кој е вообичаен во грчкото општество, од автомеханичари до улични продавачи и професионалци.
Министерот за финансии, Евангелос Венизелос, рече дека тој и понатаму преговара со швајцарските власти да му ги дадат имињата на оние кои може да имаат скриен капитал во банките во таа држава, вклучително и политичари.
Министерот рече дека доцнењето со подготвувањето на листата се должи на кршењето на приватноста, и мораше да се промени законот за тоа да се случи.
Но, дури и последните апсења -- кои вклучуваат бизнисмен за кого полицијата соопшти дека должел 62,3 милиони евра и 35-годишна жена која претходно поседувала продавница за облека и не платила 48 милиони евра -- не ги убедија Грците дека владата ја гони привилегираната богата елита на земјата.
„Даночното затајување е длабоко вкоренето во грчката култура, остаток од отоманските времиња, кога мамењето на пашата било скоро патриотска должност.
Тешко е да си патриот кога тоа ја втурнува земјата во банкрот.
Сегашното апсење на 50 жртвени јагниња е симболично“, рече за SETimes поранешниот банкар Алекс Билинис.
Директорот на Центарот за проучување на дисфункционалноста на пазарот на капитал Пол Вули при Лондонската школа за економија, Димитри Вајанос, изјави за SETimes дека проблемот е поширок од набројувањето имиња.
„Морате подобро да го организирате системот на даночна наплата.
Нема доволно подготвеност или способност.
Не се работи само за тоа тие да се стават во затвор.“
Пантелис Камас, професор по економија на Универзитетот во Јанина во северна Грција, рече дека владината политика го охрабрува даночното затајување бидејќи има многу самовработени луѓе и мали и средни семејни бизниси.
Ретко се даваат сметките.
„Ова ја прави политиката на даночна ревизија навистина тешка и бара инвестирање големо количество ресурси во политиката на детектирање на даноците“, рече тој.
Камас, исто така, истакна дека луѓето погрешно мислат оти капиталистите со високи примања се најголемите затајувачи, а не измамниците со средни и ниски примиња, кои поминуваат незабележано.
„Овој дел од општеството се ...
т.н. средни гласачи.
Нема ниту една грчка партија која би ја платила политичката цена на сериозната борба со даночното затајување.“
