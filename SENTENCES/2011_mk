25/11/2004
Од Бет Кампшрор за Southeast European Times во Сараево -- 25/11/04
На церемонијата на американските војници во НАТО, со која беше одбележан крајот на мисијата на СФОР во Тузла, Босна и Херцеговина (БиХ), американскиот генерал задолжен за европските операции рече дека мировната задача на НАТО во земјата е завршена.
„Мисијата е комплетирана, мисијата е успешна“, рече командантот на Американската војска за Европа, генерал Б.Б.
Бел пред големиот број војници во базата „Орел“, во североисточна БиХ, на церемонијата со која беше одбележано претстојното заминување на американските војници.
„Ова не беше лесна мисија, а во последниве години не беше ниту централна мисија, но таа покажа што може да се постигне кога луѓето и нациите и војските работат заедно за заедничката цел“, рече тој.
Крајот на мисијата дојде девет години по распоредувањето на 60.000 војници на НАТО во БиХ со цел спроведување на мировниот договор кој завојуваните страни во БиХ го потпишаа на крајот од 1995 година.
Одржувањето на тој мир по 2-ри декември ќе биде работа на 7.000 војници на ЕУ -- иста бројка како онаа на СФОР во земјата по нејзиното неодамнешно повлекување на војниците оваа пролет.
Постепеното намалување беше резултат на подобрената безбедносна ситуација во БиХ по завршувањето на конфликтот 1992-1995 година.
Пензионираниот генерал-мајор Вилијам Неш, кој беше прв командант на оперативните сили „Орел“, рече дека успехот на помошта на НАТО да се направи нација од урнатините во БиХ беше, исто така, резултат и на силната улога што ја одигра канцеларијата која ги спроведува цивилните делови од мировниот договор.
„НАТО беше во состојба да ја сопре војната и НАТО беше во состојба, со Канцеларијата на високиот претставник, да го започне мирот“, рече Неш.
Околу 150 американски војници ќе останат во „Орел“ по 2-ри декември, надополнувајќи ги 100-те војници кои ќе бидат дел од штабовите на НАТО кои ќе продолжат да работат во предградијата на Сараево.
Бригадниот генерал Тимоти Рајт, кој командуваше со оперативните сили „Орел“ од март, рече дека останатите Американци ќе имаат задача да й помагаат на БиХ во одбранбените реформи и влезот во програмата на НАТО Партнерство за мир, спроведувајќи операции против тероризмот и трагајќи по обвинетите за воени злосторства.
Поранешните политички и воени водачи на босанските Срби, Радован Караџиќ и Ратко Младиќ и понатаму се најбараните бегалци од страна на Трибуналот на ОН за злосторствата што беа извршени за време на конфликтот во БиХ.
„Тоа е една од главните причини за оставањето на 150 војници тука -- тоа се лицата кои ние ќе ги фатиме“, им рече Рајт на новинарите по церемонијата во „Орел“.
Американските војници ќе останат до 1-ви март под команда на американскиот бригаден генерал Стивен Шук, командантот на мисијата во заминување СФОР.
Новиот контингент ќе пристигне по тој датум.
