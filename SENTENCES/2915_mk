26/10/2006
Од Давор Коњикушиќ за Southeast European Times во Белград - 26/10/06
Шест години по соборувањето од власт на Слободан Милошевиќ, Србија е на прагот на добивањето на својот прв посткомунистички устав.
И покрај тоа што усвојувањето на еден ваков документ претставуваше главен приоритет на демократските реформатори кои дојдоа на власт во 2000 година, процесот беше долго одложуван.
Потоа, одеднаш и скоро тајно, нацрт-уставот беше усвоен за само две недели.
Новиот устав беше поддржан од скоро сите големи партии во Србија, и правните експерти велат дека истиот го одразува консензусот помеѓу политичките интереси.
„Поради урамнотеженоста уставот има недостатоци“, вели Зоран Ивошевиќ, поранешен судија во Врховниот суд на Србија.
„Јас сметам дека уставните решенија се на високо ниво, кога станува збор за човековите и малцинските права.
Областите на економијата, јавното финансирање и имотните права, како и организацијата на власта -- особено на судството -- се направени мошне внимателно.
Како слаба точка, територијалната автономија не доби поголеми овластувања.“
Претседателот на Војводинскиот извршен комитет, Бојан Пајтиќ, вели дека е „повеќе од задоволен“ од количината на финансиската автономија што ја добива неговиот регион со новиот устав.
„Покажете ми што не е исполнето, настрана од фактот дека одлуките на Советот на Војводина не се нарекуваат закон -- и тоа не е суштинско, туку техничко прашање.
Ние добивме дури и нешто што немавме наведено во платформата, на пример тоа дека Војводина има свои симболи и уставот ги предвидува и тие симболи.“
Пајтиќ вели дека очекува гласачите во Војводина да се изјаснат „за“ новиот устав.
Во спротивно, вели тој, стариот ќе остане на сила, со кој Војводина има многу помали ингеренции.
Една критика која се наведува е поврзана со независноста на судството.
Уставот предвидува судиите да се избираат од страна на парламентот, а подоцна и од Судскиот совет, кој, исто така, го избира парламентот.
Судиите со тоа може и понатаму да бидат под притисок на парламентарните политички партии.
Покрај тоа, јавниот обвинител ќе стане дел од извршната власт.
Критичарите велат дека оваа канцеларија треба да биде независна.
Според Друштвото на српските судии, политичката активност помеѓу судиите треба да биде ограничена.
Некои дури велат и дека ним треба да им се забрани членство во политичките партии.
„Но, не е добро да се забрани конструктивна критика на експерите“, вели Драгана Бољевиќ.
„Ако судијата смета дека некои одлуки на политичките партии не се добри, не треба да му се одзема правото да го каже тоа.“
Најголема новина е тоа што предлог-уставот го заштитува правото на граѓаните на пристап до информации.
Експертите предупредуваат дека има проблеки во спроведувањето на постојниот Закон за пристапот до информации од јавно значење.
Останува да се види дали со гарантирањето на ова право во уставот ќе се постигне конкретна разлика.
