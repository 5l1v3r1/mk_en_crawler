02/04/2009
Од Игор Јовановиќ за Southeast European Times во Белград -- 02/04/09
Српската влада, формирана во јуни 2008 година, го постави брзиот прием во ЕУ како свој главен приоритет.
Но, за време на посетата на Австрија претходно оваа недела, министерот за надворешни работи, Вук Јеремиќ, рече дека целта нема да биде лесно да се оствари.
По состанокот во понеделникот (30-ти март) со австрискиот колега Михаел Спинделегер, Јеремиќ рече дека европската интеграција на Србија се соочува со „силен отпор“, додавајќи дека „нема да биде ниту брзо, ниту лесно како што се очекуваше.“
Србија и ЕУ потпишаа Договор за стабилизација и асоцијација (ДСА) на 29-ти април 2008 година, но документот останува замрзнат додека Белград не постигне целосна соработка со Хашкиот трибунал.
Иако 26 од 27 членки на ЕУ сакаа спроведувањето на ДСА да започне оваа година, Холандија ги попречи напорите на Србија во ЕУ, барајќи Белград да го екстрадира бегалецот обвинет за воени злосторства, Ратко Младиќ, пред да започнат преговорите со Унијата.
Исто така, за пристапувањето во Србија негативно влијаеше и економската криза и некои повици на членките на ЕУ -- првенствено на Германија -- за прекин на понатамошното проширување на ЕУ.
Покрај ова, Белград одби да ја признае независноста на Косово.
Но, Спинделегер рече дека Австрија доследно ќе ја поддржува Србија на нејзиниот пат кон ЕУ.
„Ја гледаме нашата улога како претставник на српските интереси“, рече тој.
Јеремиќ й се заблагодари на Австрија за нејзината поддршка, но рече дека се сомнева оти отпорот за вклучувањето на Западен Балкан во ЕУ ќе се намали во скоро време.
Тој истакна дека Србија е подготвена да работи на својот сопствен приоритет -- укинувањето на визниот режим за државите од ЕУ за српските граѓани.
„Верувам дека [поништувањето] ќе биде возможно до крајот на оваа годијна“, рече Јеремиќ.
Комесарот за проширување на ЕУ, Оли Рен, ги потврди целите на Унијата во врска со визната либерализација за Западен Балкан.
Во обраќањето пред европарламентарците во вторникот, Рен рече дека ЕК сака „да оди напред“ со ова прашање, кое рече дека е „многу важно за граѓаните од Западен Балкан“.
Спинделегер и Јеремиќ, исто така, разговараа околу економските прашања.
Јеремиќ го повика да даде уверување дека австриските банки -- кои контролираат една третина од српскиот финансиски сектор -- нема да ги повлечат своите пари од Србија.
Минатата недела Белград го комплетираше својот строг аранжман со ММФ.
Еден од условите на заемот е српските власти да постигнат договор со странски банки и финансиски институции за репрограмирање на долгот на државата.
