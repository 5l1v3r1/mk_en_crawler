07/06/2007
Од Марина Стојановска за Southeast European Times во Скопје -- 07/06/07
Maкедонија на 1-ви јуни започна попис на земјоделството, кој ги покрива индивидуалните земјоделски стопанства, домаќинствата што поседуваат шуми или рибници, и другите лица во областа на земјоделството, ловот и шумарството во 41 регион.
Вкупно 5.707 попишувачи или учесници на пописот работат од врата до врата, заедно со 613 регионални инструктори.
Крајниот рок за завршување на истиот е 15-ти јуни.
Секое домаќинство во Македонија ќе биде испитано.
Но, само домаќинствата што се оквалификувани како индивидуални земјоделски стопанства -- односно, кои поседуваат 1.000 квадратни метри земјоделско земјиште или одреден минимум стока, живина или пчели -- ќе бидат регистрирани во пописот.
Методологијата што се користи е усогласена со насоките на Организацијата за храна и земјоделство на ОН (ФАО) и Статистичкото биро на европските заедници (Еуростат).
Европските експерти велат дека се препорачува спроведување на пописи на земјоделството секои десет години, или минимум една година по секој нов општ попис.
Во Македонија, поминаа 40 години од спроведувањето на последниот попис на земјоделството, вели Благица Новковска, директорка на Државниот завод за статистика.
Цената на чинење беше главната причина, како и општото мислење дека редовното истражување во земјоделството е доволно за задоволување на потребите на секторот.
Сепак, властите сега признаваат дека се потребни попрецизни податоци за подготвување сеопфатна стратегија за земјоделскиот развој.
„Принципот што се применува е од врата до врата и нашите домаќинства треба да ги очекуваат нашите попишувачи“, вели Новковска.
Домаќинствата имаат право да бараат од попишувачите да покажат официјална идентификација.
Издржувачите на семејствата, или лицето во семејството кое е најинформирано за земјоделските активности, треба да даде релевантни информации.
Владата одвои околу 350.000 евра за пописот.
Првичните податоци ќе бидат објавени на почетокот од јули, додека конечните резултати ќе бидат на располагање на крајот од оваа година.
Истовремено со пописот, владата започна со собирање документација од земјоделците што аплицираат за државни субвенции.
Сумата за помош на земјоделството е зголемена на 1,5 милиони евра за оваа година.
За поддршка на земјоделскиот сектор, минатата година владата го намали ДДВ за семињата од 18 на 5 отсто.
