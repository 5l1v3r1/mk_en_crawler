08/05/2009
Од Светла Димитрова за Southeast European Times во Софија -- 08/05/09
Красимир Аврамов, кој според многумина звучи како Џими Самервил, ќе ја претставува Бугарија на Евровизија 2009 во Москва.
Наречен „човек-глас“ во неговата земја, 40-годишниот тенор-алт ќе се претстави со песната „Илузија“ во првото полуфинале во вторник (12-ти мај) во Москва.
Аврамов се надева дека ќе застане на сцената повторно на 16-ти мај, како еден од 25-те натпреварувачи што се квалификувале во финалето.
Како и сите други учесници на паневропскиот натпревар, неговиот сон е да победи на неговото 54-то издание.
Бугарија го постигна својот најдобар резултат во 2007 година, кога Елица Тодорова и Стојан Јанкулов завршија на петтото место со нивната песна со фолклорни примеси „Вода“.
Историјата на учество на земјата на Евровизија е прилично кратка, и датира од 2005 година.
Аврамов ќе ја дели сцената со придружните вокали Петрја Бујуклиева, Ани Лозанова и Албена Вескова, како и со двајца американски танчери на ногарки.
„Илузија“ претставува мешавина на оперски, поп и фолк елементи и вклучува некои високи елементи кои претставуваат предизвик.
Песната е за соништата, изјави Аврамов за Esctoday.com, независна веб-страница за евровизискиот натпревар, во неодамнешното интервју.
„Луѓето секогаш сонуваат за работи кои не можат да ги најдат во реалниот живот“, рече тој во интервјуто.
Црвената пелерина на Аврамов, шарената облека на придружните пејачи, машината за ветар и огромните огнови на екраните во позадината, го засилуваат драматичниот ефект на настапот.
Роден во југоисточниот град Сливен, Аврамов дипломирал на Националната академија за театарска и филмска уметност во Софија.
Неговиот деби албум, „Тивките гласови“, се најде на врвовите од листите на поп-музика во Бугарија во 1997 година.
Една година потоа, тој се пресели во Лос Анџелес, Калифорнија.
На ЛА Музичките награди во 2005 година, тој ја освои наградата „Суперѕвезда на годината“ за неговиот албум во 2005 година, чиј наслов, „Попера“, е негов избран збор за неговата синергија на класичната и поп музика.
Бугарскиот пејач и композитор победи на националниот избор за Евровизија на 21-ви февруари, кога повеќе од 55 отсто од оние што гласаа преку СМС-пораки за 12-те учесници во финалето, ја поддржаа неговата „Илузија“.
Неговата победа ги налути поддржувачите на неговиот главен конкурент, Поли Генова, која освои помалку од 12 отсто од гласовите.
Поддржана од некои музичари и композитори, тие тврдеа дека Аврамов пеел фалш и повикаа на негово повлекување.
