15/12/2012
Пол Чикои за Southeast European Times во Букурешт -- 15.12.12
Романија се движи кон нов политички ќор-сокак откако моментно лево наклонетата владејачка коалиција, Социјаллибералниот сојуз (УСЛ), сојуз на Социјалдемократската партија (ПСД) и Либералната партија (ПНЛ), предводена од актуелниот премиер Виктор Понта, победи со убедливо мнозинство на парламентарните избори на 9-ти декември.
Но, аналитичарите предупредуваат дека новите политички борби за власт може да се покажат катастрофални за Романија.
Големата победа може да ја разгори долготрајната расправија меѓу премиерот и претседателот Трајан Басеску, поради предупредувањата на шефот на државата дека нема повторно да го номинира Понта за шеф на владата, иако УСЛ јасно стави до знаење дека тој е единствен кандидат за таа позиција.
Басеску, чиј мандат завршува во 2014 година, има уставно право да назначува премиер во рок од 20 дена по објавувањето на конечните официјални резултати.
УСЛ доби 60 отсто од гласовите, скоро три петтини од местата во новиот дводомен парламент од 588 пратеници, додека АРД, десничарска коалиција собрана околу демократско-либералните кандидати на Басеску, обезбеди 16 отсто од гласовите. 
Новооснованата популистичка партија, предводена од контроверзниот телевизиски сопственик Дан Диаконеску, беше трета.
Басеску неодамна рече дека ќе се одлучи за шеф на владата од евроатлански профил, алудирајќи дека нема да го назначи Понта, кого го нарече „митоманијак“.
Понта рече дека се надевал оти „граѓанската војна“ заврши, но го предупреди Басеску да има обѕири за волјата на електоратот и да не бара да назначи друг премиер.
Понта беше една од главните политички фигури зад отповикувањето од функцијата на Басеску минатото лето, кој беше обвинет за пречекорување на надлежностите. 
Претседателот беше вратен на функцијата откако референдумот за негова смена не го оствари уставниот минимум. 
Политичките превирања во Букурешт предизвикаа лутина на Запад, каде што актуелната владејачка коалиција беше обвинета за повреда на владеењето на правото.
Политичката криза ова лето ја парализираше земјата со месеци, Романија ја плати со недобивање пристап во безграничната Шенген област и предизвика загриженост кај меѓународните инвеститори во време кога Романија се бори економски да заздрави.
„Евентуалната нова криза би била катастрофална“, рече за SETimesСептимиус Пирву, заменик-директор на Про демократија, водечка романска експертска група. 
„Европската комисија може да реагира уште пожестоко овојпат.“
Новата криза би ги попречила разговорите за нов договор со ММФ, кој треба да го замени сегашниот договор кој истекува на почетокот од следната година.
„Искуството покажува дека политичарите не се грижат за влијанието на ваквите политички игри врз економијата на земјата“, рече заSETimesРалука Александреску, професор по политички науки на Букурешкиот универзитет. 
„Да не зборуваме за тоа што Романија нема ... 
буџет, што ги загрижува како домашните бизнисмени, така и странските инвеститори.“
Кристијан Преда, европратеник од Демократско-либералната партија на Басеску (ПДЛ), исто така, рече дека последно нешто што й треба на Романија е нова политичка криза.
„Романија не може да си дозволи нешто такво во никој случај. 
Сега се потребни одржливи политички напори за да се избегне тоа. 
Во спротивно, спиралата на недоверба и омраза ќе води до неконтролирани социјални последици“, рече тој заSETimes.
