11/03/2009
БЕЛГРАД, Србија -- Полицијата во вторникот (10-ти март) уапси Србин осомничен за воени злосторства во Косово, како што беше потврдено.
Според локалниот весник „Верденс ганг“ името на 39-тиот српски државјанин се појавило на листата осомничени што ја подготви УНМИК, кој ја информирал полицијата во Норвешка за неговото присуство во земјата.
Осомничениот пристигнал таму во 2007 година, користејќи ја својата вистинска лична карта.
„Верденс ганг“ вели дека тој се соочува со обвиненија за насилство и прогон на косовски Албанци, без да се спомене кога тој, наводно, ги извршил злосторствата.
Во извештајот, исто така, се вели дека Косово побарало негова екстрадиција.
Во другите вести, Коалицијата против распрскувачките бомби (ЦМЦ) во вторникот предупреди дека десетици илјадници цивили во Србија сé уште се соочуваат со опасност од неексплодираните распрскувачки бомби кои ги фрли НАТО пред една деценија.
ЦМЦ ја повика српската влада да ја ратификува минатогодишната Конвенција за распрскувачките бомби од Осло, која го забранува овој вид оружје.
Во меѓувреме, во Белград, Српската напредна партија во вторникот започна кампања за предвремени избори.
Водачот Томислав Николиќ за весникот „Прес“ изјави дека е сигурен оти изборите ќе се одржат оваа година.
Тој додаде дека неговата партија сака да соработува со сите кои се за соборување на „режимот на претседателот Борис Тадиќ“, додавајќи дека единствениот услов што тој го бара од идните партнери е да бидат против независноста на Косово.
(AФП, Б92, Бета, веб-страница на ЦМЦ, Прес, Вести - 10/03/09)
