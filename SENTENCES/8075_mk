01/11/2012
Линда Карадаку за Southeast European Times во Приштина -- 01.11.12
Агенциите за приватизација на Косово и Босна и Херцеговина (БиХ) разговараат околу враќањето на државните и општествените претпријатија и имот, кои беа реконструирани по распадот на Југославија.
Директорот на косовската Агенција за приватизација, Шкељзен Лука, и неговите колеги во БиХ, Сенад Рахимовиќ и Сухрет Фазлиќ, постигнаа согласност минатата недела во Приштина официјално да ги идентификуваат и вратат претпријатијата во државна и општествена сопственост.
Од агенцијата изјавија за SETimes дека Косово веќе идентификувало 20 од своите претпријатија во БиХ, вклучително и НСХ Јатекс, НСХ Емин Дураку, НСХ Косовашпед и Трепча.
Се проценува дека претпријатијата во БиХ имаат во регионалните држави имот вреден една милијарда евра, кој сé уште не е вратен.
Фазлиќ рече дека целиот имот од босанските фирми и претпријатијата во Косово се „користи од некој друг“.
„Многу од нашите претпријатија имаат имот кој остана таму по балканските вооружени конфликти.
Санитекс од Велика Кладуша има цела фабрика, БиХ Железници има 80 вагони во Косово, секој во вредност од по еден милион евра“, рече Фазлиќ за SETimes.
Фазлиќ рече дека БиХ „ќе се обиде да го реши ова прашање со мирољубиви методи и да го врати имотот според договорите“.
„Ако нема политичка волја во Косово за враќање на имотот, ќе го бараме преку судовите, како во случајот со Србија“, додаде Фазлиќ.
БиХ покрена повеќе од 30 судски постапки во различни градови на поранешна Југославија, вклучително и во Белград и Загреб.
Ибрахим Реџепи, извршен директор на косовскиот Центар за стратешко и социјално истражување, рече дека секое несогласување или барање сопственост може да се реши преку судовите.
„Ако некој оствари сопственост над овие претпријатија, тие може да го решат тоа преку судски процес во Специјалната комисија на косовскиот Врховен суд, [кој се занимава] со прашањата на приватизацијата.
Барателите од поранешна Југославија може, исто така, да одат преку овој процес“, рече Реџепи заSETimes.
Истото може да се направи, според Реџепи, за косовскиот имот во поранешните југословенски земји.
„Ако косовски претпријатија имаат документи кои ја докажуваат сопственоста, тие треба да им се обратат на судовите во односните држави за враќање на тој имот“, рече тој.
Од косовската Агенција за приватизација велат дека нивната агенција се вклучила во разговорите и посетите на соседните држави, со кои има взаемно разбирање за заштита на ваквиот имот, за решавање на прашањето на косовскиот имот.
Формирани се работни групи да го идентификуваат преостанатиот имот и да најдат начин да го вратат во Косово.
Според Или Калоши, портпарол на агенцијата, има 55 претпријатија во општествена сопственост, со повеќе од 155 имоти што му припаѓаат на Косово, во државите на поранешна Југославија.
Но, како што рече Калоши, државата тешко може да ги спроведе косовските закони во однос на ова прашање.
„Тоа се тешкотии кои се однесуваат на нелегитимните интереси на различни институции и лица во поранешните републики каде што се наоѓаат имотите ...
нивните нелегитимни интереси се однесуваат на произволната узурпација на имотот на овие косовски претпријатија.
Има тешкотии, особено во Србија и во Црна Гора“, рече Калоши за SETimes.
Дописникот на SETimes Дражен Демиковиќ во Сараево даде свој придонес за овој извештај.
