06/12/2005
Од Василис Василиу за Southeast European Times во Атина – 06/12/05
Илегалните имигранти гледаат на Грција како на лесен пат да се дојде во ЕУ.
Многупати подносителите на барања за азил се фаќаат на границите и се соочуваат со суров третман, се вели во извештајот на Амнести интернешнал (АИ) за човековите права на илегалните имигранти.
Во извештајот се наведуваат примери за тепање на луѓе, па дури и за пукање, на границите.
Според извештајот на АИ грчките власти не го почитуваат меѓународното хуманитарно право и стандардите во врска со пристапот до процесот на добивање азил, апсењето на имигрантите и заштитата од дискриминација.
„Луѓето што живеат на маргините од општеството -- мигрантите, подносителите на барањата за азил, Ромите и припадниците на другите малцинства -- се најверојатните жртви на дискриминацијата во сите нејзини видови.
Многу често, претставниците на државата се нивните мачители“, вели истражувачот на Амнести Олга Деметриус.
Според извештајот, имигрантите кои бараат засолниште во Грција -- од Албанија, Ирак, Пакистан и од други места -- се фаќаат на границите и се мачат.
Други се обвинети за илегално влегување во земјата и се затвораат, без да им се даде право да поднесат барање за бегалска заштита.
Во некои области во Грција условите во затворите се мизерни и не се во согласност со меѓународното право и стандардите.
Во август грчкиот парламент усвои нов закон за имиграција со кој треба да се поедностави процесот за имигрантите кои поднесуваат барање за престој и работна дозвола.
Законот, исто така, им обезбедува право на образование на малолетните имигранти со недоволно потребни документи.
Сепак, правничката Иницијатива за правата на имигрантите и бегалците, вели дека новиот закон за имиграцијата содржи замки кои ќе им оневозможат на голем број имигранти да добијат дозволи за престој.
Една од нив е тоа што законот им дозволува само на бегалците на кои ќе им бидат одбиени нивните апликации за азил, да аплицираат за законски статус.
Од вкупно околу 53.000 апликации за азил поднесени во Грција оваа година 700 беа одбиени, а 23 беа прифатени.
Останатите сé уште не се разгледани.
Правниците, исто така, истакнуваат дека бегалците мора да поднесат голем број официјални документи од нивните татковини -- и покрај фактот што тие се истерани од тие земји.
Групата вели дека каков било државен документ издаден за време на апликацијата за азил во Грција би требало да биде прифатен како доволен доказ.
Минатиот месец владата прифати дека правилата се премногу строги и дека со нив околу 70 отсто од илегалните имигранти ќе останат надвор од процесот.
