01/02/2012
Анес Алиќ за Southeast European Times во Сараево -- 01.02.12
Федерацијата на Босна и Херцеговина (ФБиХ) и Република Српска (РС) треба да ги обединат своите пазари и да ги поедностават правилата за да им овозможат на претпријатијата да инвестираат во двата ентитета со цел да се подобрат локалните економии, велат експертите и трговците.
Претпријатијата што имаат бизнис како во ФБиХ, така и во РС, мора да се регистрираат одделно во секојa од нив, што ги зголемува административните трошоци. 
Ентитетите, исто така, имаат различни регулативи, што го прави водењето бизнис во двата потешко отколку што би требало да биде, велат некои трговци. 
За дозволите вообичаено се чека со месеци.
„Главниот проблем е недостатокот на комуникација меѓу ентитетите и десетте кантони во ФБиХ. 
Може да се случи за ист производ на крајот да имаме 12 различни прописи, што го отежнува бизнисот“, рече за SETimes Анел Мушиќ, директор на сараевската фабрика за чевли Планика-Флекс.
Формирањето единствен економски простор останува главен приоритет на меѓународната заедница и потребата за интеграција на БиХ во ЕУ. 
Иако е постигнат одреден напредок под меѓународен притисок, како што е воведувањето на ДДВ во 2006 година, движењето не е постојано.
Кога БиХ го потпиша Договорот за стабилизација и асоцијација во 2008 година, се обврза да ја подготви земјата за влез во единствениот пазар на ЕУ.
„Без единствена економска област земјата не може да очекува да привлече странски инвестиции и да создаде позитивна економска клима. 
Само ако политичарите ги отстранат сите пречки, земјата може да очекува економски раст, нови странски инвестиции и создавање нови работни места“, рече за SETimes Санела Џевлан, менаџер за јавни односи на сараевската Агенција за регионален економски развој (СЕРДА).
Според Џевлан, проектите на СЕРДА во двата ентитети й овозможија директно искуство за тоа колку сложените процедури и регулаторното неединство го забавуваат економскиот развој. 
Сé додека пазарот на БиХ е расцепкан, вели Џевлан, не може да се реализира слободен проток на капитал во нејзините граници.
„Една држава без свој сопствен пазар не може да очекува да биде интегрирана во пазарот на ЕУ“, додава таа.
Борис Дивјак, основач на огранокот на Трансперенси интернешнал во БиХ и моментно советник во Светска банка, во својата студија Босна и Херцеговина: Водење бизнис за зацврствување на мирот, објавена од невладината организација со седиште во Велика Британија, Интернешнал алерт, вели дека банките што се обидуваат да работат во двата ентитета се соочуваат со големи пречки, особено со прописите за вработување.
„Полесно е да се вработи еден странец во РС отколку работник од ФБиХ. 
Прописите за вработување на работници, пензиското и здравственото осигурување од ФБиХ е скоро невозможно да се копираат според законите на РС и обратно“, пишува Дивјак.
Енеса Хоџиќ, сопственичка на забна лабораторија во Сараево, вели дека трговијата со РС е од суштинска важност за нејзиниот бизнис.
„Купуваме голем процент од нашите материјали од РС, каде што цените се генерално 10 отсто пониски отколку во ФБиХ. 
Сé во РС е поевтино“, рече Хоџиќ за SETimes.
Бизнисмените од РС активно бараат клиенти во ФБиХ бидејќи има повеќе потенцијални клиенти во Федерацијата со пари, според Хоџиќ.
