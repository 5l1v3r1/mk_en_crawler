08/03/2010
Српската влада и Европската инвестициона банка (ЕИБ) во четвртокот (4-ти март) потпишаа договор за заем од 200 милиони евра за охрабрување на научните и технолошките активности.
На церемонијата на потпишување во Белград, претседателот Борис Тадиќ рече дека Србија ќе инвестира милиони од својот сопствен буџет во следните неколку години за развој на науката и технологијата.
Планираните проекти вклучуваат изградба на центар за истражување на матичните клетки во Крагуевац, заедно со најголемата регионална база за медицина во Белград и сместувачките капацитети за студентите и младите научници.
Maкедонијa беше домаќин на меѓународната конференција „Иновации во образованието“ во петокот (5-ти март).
На настанот учествуваа ученици од Македонија, Црна Гора, Косовo и Aлбанијa кои ги споделија своите визии за иднината на образованието со претставниците на министерствата за образование на четирите држави.
Повеќе од половина од младите во Србија користат интернет секојдневно, според извештајот на весникот Блиц во четвртокот (4-ти март).
Весникот ги цитираше резултатите на истражувањето кои покажуваат дека околу 11 отсто од испитаниците ја користат привремено глобалната мрежа, додека само 3 отсто никогаш не користат интернет.
На 1-ви март Софија беше домаќин на бугарскиот Шести годишен форум на иновации, во организација на Фондот за применето истражување и комуникации, во соработка со Министерството за економија и Светската банка.
На форумот, наречен „Наука, технолошки развој и иновации -- политики за раст и развој во текот на следната деценија“, им беа доделени награди на локални претпријатија и истражувачки организации за нивните остварувања.
Здружението на млади научници изрази поддршка за идејата за воспоставување универзитет на бугарската Aкадемија на науките.
Иницијативата е дел од напорите за реформирање на најстарата академска институција во државата, и истовремено поттикнување на истражувањата таму.
(Разни извори -- 01/03/10-08/03/10)
