03/06/2011
ММФ во средата (1-ви јуни) објави дека го прекинува својот 18-месечен стенд-бај аранжман потпишан со Косовo минатиот јули.
Потегот уследи по посетата на мисијата на Фондот во Приштина во мај.
„Некои елементи на буџетот за 2011 година -- особено големиот пораст на платите -- беа отстапување од програмските обврски“, се вели во соопштението на ММФ.
„Персоналот на Фондот и властите постигнаа договор во врска со Програмата набљудувана од Фондот, која ќе може да доведе до резултати што би довеле до аранжман поддржан од ММФ во 2012 година“, се додава во истиот.
Агенцијата за рангирање Фич во вторникот (31-ви мај) го намали долгорочниот рејтинг за можноста од неисплата на долгот во надворешна и локална валута на Кипар на А- од АА- со негативни изгледи поради економската изложеност на земјата на грчкиот суверен долг.
Според агенцијата, фактот дека Кипар е мала економија со голем банкарски еквивалент во поглед на имотот, на скоро девет пати од својот БДП, го прави ранлив.
Грција го отвори најголемиот тунел на Балканот во понеделникот (30-ти мај).
Истиот се наоѓа на главниот автопат што ги поврзува Солун и Атина во централната провинција Тесалија.
Изградбата на тунелот долг 6,1 километар почна во 2008 година и чинеше 1,3 милијарди евра.
Србите се најмалку задолжени потрошувачи во Европа, рече генералниот секретар на Здружението на Српските банки, Верољуб Дугалиќ, во вторникот (31-ви мај).
Според него, вкупниот долг по глава на жител изнесуваше 780 евра на крајот од мај.
Ова е мало зголемување од декември 2010 година, кога беше 750 евра.
Хрватскa се наоѓа високо на листата земји кои имаат големи даноци за своите богати жители, според последните анализи на КПМГ за 2010 година, објавени од Бизнис инсајдер во четвртокот (26-ти мај).
Хрватска се рангираше на 7-мото место, наплаќајќи данок од 40,3% на сите приходи над 300.000 американски долари.
Некои градови во земјата, исто така, имаат додатен данок, кој изнесува 18% во Загреб.
Грција исто така се најде на 11-тото место на листата со данок од 39% за сите приходи повисоки од 300.000 американски долари.
Властите таму, исто така, наплаќаат данок од 2% за недвижниот имот во висина од над 5 милиони евра.
Лукоил екоенерго, подружница на рускиот нафтен гигант Лукоил, и италијанскиот производител на обновлива енергија ЕРГ Рењу се согласија да формираат заедничко претпријатие кое ќе ги развие капацитетите на соларна и ветрова енергија во Романијa и Бугаријa.
Претпријатието, кое ќе се вика ЛУКЕрг рењу, ќе биде со седиште во Виена.
Агенцијата за рангирање Мудис во средата (1-ви јуни) објави уште едно намалување на рејтингот на обврзниците на локалната и странската валута на Грција, ставајќи ги во статусот „отпад“ од Б1 на Цаа1, со негативни изгледи.
Потегот уследи поради зголемените стравувања дека земјата можеби нема да може да се справи со своите должнички проблеми без реструктуирање -- опција за која се шпекулираше, но беше негирана од Атина.
Aлбанијa го започна процесот на приватизација на хидроелектричните централи во понеделникот (30-ти мај).
Предлогот изготвен од Министерството за економија предвидува продажба на централите во Улза, Шкопет и два објекти во Бистрица, кои сочинуваат 5,3% од вкупниот енергетски производствен капацитет на земјата.
Предлогот беше одобрен од Комисијата за економија во парламентот во вторникот.
(Разни извори -- 27/05/11 - 03/06/11)
