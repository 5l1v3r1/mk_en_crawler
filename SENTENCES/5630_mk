01/06/2010
Од Брајан Салми за Southeast European Times во Подгорица – 01/06/10
По многу одење напред-назад, вклучително и една судска пресуда, Одборот на црногорската Регулаторна агенција за енергија (РАЕ) му се обрати со писмо на претседателот на парламентот Ранко Кривокапиќ доцна овој месец, барајќи да интервенира.
Писмото уследи неколку недели откако пратениците од владејачката Социјалдемократска партија (СДП) рекоа дека ќе поднесат жалби на одлуките на РАЕ.
Секретарот на Министерството за финансии, Дамир Шеховиќ, објави дека неговата партија ќе гласа за отфрлање на годишниот извештај на РАЕ.
„Ако годишниот извештај на РАЕ не го добие потребното мнозинство гласови во парламентот, нејзиниот Одбор на директори повеќе нема да има легитимитет да ги извршува своите функции“, рече Шеховиќ.
СДП бара претставниците на РАЕ да сведочат пред парламентот.
Спектаклот со РАЕ и Електричното претпријатие на Црна Гора (ЕПЦГ) започна пред шест месеци кога Административниот суд објави дека ЕПЦГ, електричниот мопонол на земјата, им наплаќа повеќе на црногорските претпријатија и дека мора да врати 40 милиони евра на потрошувачите преку намалување на цените оваа година и следната.
„Вистинските, законски цени беа многу, многу пониски“, рече Стево Мук, еден од корисниците кои покренаа судска постапка против ЕПЦГ.
„На почетокот од 2009 година РАЕ погрешно ја пресмета цената што ЕПЦГ може легално да ја наплати за увезена струја.“
Сепак, по судската одлука РАЕ му дозволи на ЕПЦГ да ги зголеми цените на услугата и дистрибуцијата.
Мук, заедно со другите потрошувачи, побара од судот да ги поништи зголемените цени на услугата и дистрибуцијата велејќи дека се „огромни и незаконски“.
Поради судската наредба за намалување на цените „ЕПЦГ ќе добие 19 милиони евра [помалку приходи] во 2010 година отколку во 2009 година, што го загрозува одржувањето на енергетските системи во Црна Гора“, рече менаџерот на ЕПЦГ за односи со јавноста Митар Вучковиќ за SETimes.
Заменик-министерот за економија, Миодраг Чановиќ, тврдеше дека ако судот одлучи да ја поништи одлуката на РАЕ, одлуката „значително ќе го зголеми ризикот за идните и сегашните инвеститори во Црна Гора“.
Италијанскиот енергетски гигант А2А неодамна купи 43 отсто од ЕПЦГ со договор дека ќе може да ја зголеми својата законска граница на профит од 2,5 отсто на 4,9 отсто.
Мук остро го критикуваше Чановиќ за неговата изјава, велејќи дека бил „шокиран“ од тоа што владин претставник го прекорува или предупредува судот за почитување на законот.
Олга Никчевиќ, претседателка на Центарот за заштита на потрошувачите, рече дека нејзината организација се противи на тоа што ЕПЦГ наплаќа за украдена струја.
Неофицијалните проценки се дека загубите од кражба од електричната мрежа изнесуваат и до 30 отсто.
„Ако ЕПЦГ не ја намали кражбата, тие треба да го почувствуваат тоа во својот буџет“, рече Никчевиќ.
Но, без енергично спротивставување на корисниците, претпријатието нема да има интерес за да бори против овој феномен, додаде таа.
