13/05/2009
Од Зоран Николовски и Горан Трајков за Southeast European Times во Скопје – 13/05/09
По потпишувањето на свечената заклетва во парламентот, во вторникот (12-ти мај) во Скопје, Ѓорге Иванов беше инаугуриран за четврти претседател на Македонија.
Претседателите на Албанија, Хрватска, Црна Гора и Србија беа специјални гости на церемонијата и Иванов се состана со секој од нив одделно потоа.
Покрај тоа, присуствуваа и премиерот Никола Груевски и неговата влада, дипломатите во Македонија, претставници на државните институции, верските заедници и сите политички партии, со исклучот на опозициската Демократска партија на Албанците, наводно поради тоа што не бил поканет претседателот на Косово.
Во својот инаугуративен говор, Иванов вети „ќе ги охрабрувам и поддржувам сите политички водачи ... 
и сите граѓани“.
Новиот претседател рече дека неговата политичка цел е да помогне во доближувањето на Македонија во НАТО и ЕУ. 
„Македонија продолжува по патот на евроатланските интеграции водејќи одговорна надворешна и внатрешна политика“, рече тој.
Друг приоритет, додаде Иванов, ќе биде подобрувањето на односите на Македонија со соседна Грција. 
Двете земји со години водат жесток спор околу името.
„Несомнено делиме исти европски вредности ... 
и разбирањето на Балканот како лулка на европската култура“, рече тој.
Почитта надвор, додаде тој, најдобро се заслужува дома. 
„Не можеме да постигнеме ниту европска иднина, ниту регионална соработка ако не инвестираме во капацитетите, институциите и потенцијалите на нашата држава“, рече тој.
Иванов ќе отпатува за Брисел на својот прв работен ден на функцијата, каде што ќе се состане со шефот за надворешна политика на ЕУ, Хавиер Солана.
Косовскиот претседател Фатмир Сејдиу ќе биде првиот шеф на држава што ќе го посети Иванов во Македонија. 
Неговото доаѓање е закажано за подоцна овој месец.
Иванов (49) е роден во Валандово. 
Пред да стане претседател, тој беше професор по политички науки на Универзитетот Св.Кирил и Методиј во Скопје.
