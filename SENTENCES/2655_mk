12/01/2006
Од Блерта Фониќи за Southeast European Times во Приштина -- 12/01/06
За време на својот прв состанок оваа година шефот на УНМИК, Сорен Јесен-Петерсен, и претседателот на косовскиот парламент, Неџат Даци, заеднички остро се спротивставија на каков било предлог кој би повлекол поделба на Косово.
„Ако ентитетите на каков било начин размислуваат за поделба, тогаш тоа не се наоѓа на агендата. 
Апсолутно е јасно дека поделбата на Косово не се наоѓа на агендата“, рече Јесен-Петерсен на прес-конференцијата по неговите разговори со Даци во четвртокот (12-ти јануари). 
Српските преговарачи повикаа на формирање на српски општини кои, заедно, ќе претставуваат одреден вид етнички ентитет.
УНМИК е во Косово за да ги поддржи преговорите и процесот на решавање на статусот, што е во интерес на сите граѓани, рече Јесен-Петерсен.
„Јас јасно ставив до знаење уште од самиот почеток дека сметам оти е важно кога веќе преминавме на статусот, прашањето на статусот да биде решено. 
Убеден сум дека истиот ќе биде решен во текот на оваа година. 
И сметам дека тоа ќе биде најдобар начин да се оди напред со европските прашања.“ Истакнувајќи дека разговорите за статусот претставуваат највисок приоритет, тој го повика приштинскиот преговарачки тим да се состанува на редовна основа и да се подготви за еден многу тежок процес.
Даци, од своја страна, рече дека е убеден оти тимот ќе се состанува почесто. 
Тој рече дека има информации дека здравјето на косовскиот претседател Ибрахим Ругова -- кој е болен од рак на белите дробови -- се подобрува, но додаде дека ќе бидат разгледани и „другите модалитети“ за функционирањето на тимот.
Даци за новинарите изјави и дека се противи на каква било поделба според етнички линии. 
„И понатаму сакам јасно да дадам до знаење дека по независноста ќе се изврши значителна децентрализација за косовските граѓани“, рече Даци. 
Сепак, тој додаде дека „надлежностите и обврските кон граѓаните се во рацете на косовските институции, а не на Белград“.
И покрај тоа што е дел од Србија и Црна Гора, Косово де факто претставува протекторат на ОН од 1999 година, односно од акцијата на НАТО со цел да го принуди режимот на Слободан Милошевиќ да се повлече од покраината. 
Поголем дел од албанското население, кое е доминантно во покраината, е за независност, додека Србија сака да ја задржи сувереноста и наместо тоа нуди широка автономија.
