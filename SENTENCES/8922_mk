28/08/2012
Светла Димитрова за Southeast European Times во Софија -- 28.08.12
Максималната затворска казна за норвешкиот масовен убиец Андерс Беринг Брејвик, кој ги повика „домородните Европјани“ да се спротивстават на „исламизацијата“ на континентот, беше поздравена од многу луѓе во оваа нордиска држава, вклучително и од роднините и пријателите на некои од 77-те лица убиени 13 месеци порано.
„Сега нема да слушаме за него прилично долго време; сега можеме да имаме мир и спокојство“, изјави за „Асошиејтед прес“ Пер Балч Соренсен, татко на една од жртвите. 
„Тој не ми значи ништо. 
Тој е само воздух.“
Ќерката на Соренсен беше меѓу 69-те луѓе, повеќето тинејџери, кои беа фатално застрелани од Брејвик на 21-ри јули 2011 година, додека беа на политички младински камп на фјорд островот Утоја. 
Пред разузданото пукање, десничарскиот екстремист, облечен во лажна полициска униформа, детонираше силна бомба во квартот на владата во Осло, при што загинаа осум лица, а повеќе од 200 беа повредени.
Брејвик ќе помине 21 година во затвор, максималната казна предвидена со норвешкиот закон.
Овие масакри беа најжестоки чинови на насилство во Норвешка од Втората светска војна и најголеми во Европа од инцидентот со бомбашкиот напад на железничката станица во Болоња во Италија во 1980 година, кога загинаа 85 лица, а стотици други беа ранети.
Брејвик (33) со години прецизно ги планирал нападите. 
Непосредно пред истите, тој го објавил својот идеолошки манифест на Интернет, осудувајќи ги поддржувачите на мултикултурализмот.
Тој ги призна убиствата, но не покажа каење за истите. 
Тој, исто така, тврдеше дека бил член на непостоечката организација, наводно, наречена „Витези темплари“.
Два тима психијатри го оценуваа Брејвик; едниот го прогласи за психотичен, додека другиот заклучи дека бил пресметлив и дека е виновен за тероризам и убиство со предумисла.
По судскиот процес од 10 недели, и два месеци разгледување, петчлената комисија на судии го прифати ставот на втората група и ја објави пресудата во петокот (21-ви август).
Брејвик страдал од „нарцистички особини на личноста“, но не и психози, рече судијата Венче Елизабет Арнцен, изрекувајќи му ја максималната можна казна од 21 година „превентивен затвор“, специјален термин кој се користи за криминалците што се сметаат за опасни за општеството. 
Според норвешкиот закон, таа пресуда може да биде продолжена колку што треба пати, ако властите сметаат дека тој сé уште претставува закана за општеството.
Брејвик, кој ќе беше испратен во душевна болница ако судот го прогласеше за непресметлив, се насмевна кога му беше изречена пресудата.
„Ако по 21 година се смета дека тој повеќе не е опасен, тогаш ќе биде ослободен“, Њујорк тајмс го цитираше Бјорн Магнус Ихлер, преживеан од пукањето во Утоја. 
„Така и треба да биде. 
Тоа значи да се остане доследен на нашите принципи, и е најдобар доказ дека тој не го промени нашето општество.“
Но, многу луѓе на Балканот сметаат дека пресудата за Брејвик е многу блага, особено поради тоа што тој ќе биде затворен во ќелија со три простории, која вклучува и бања, соба со опрема за вежбање и трета со маса и компјутер. 
Тој нема да има Интернет пристап.
„Навистина, тој доби максимална казна. 
Но, убиствата на 77 луѓе бараат смртна казна“, изјави адвокатот со седиште во Софија, Александар Хамунов, за SETimes. 
Според него, „норвешкиот парламент требаше, можеби, да направи измени во легислативата, за да може на Брејвик да му се изрече смртна пресуда“.
Захарина Савова, клинички психолог и психотерапевт со седиште во Софија, рече дека една од причините за различноста на реакциите на Норвежаните и Бугарите на оваа вест, е различното ниво на развој на социјалното размислување во двете држави.
„Луѓето во Норвешка знаат дека максималната казна е 21 година и тие се задоволни што судот ја заврши својата работа, давајќи му на [Брејвик] максимална казна, наместо да го ослободи од обвиненијата, или да го прогласи за непресметлив“, рече таа за SETimes.
„Тука ние имаме бројни убиства, но малку се решени, малку судски постапки водеа до казни, или до пресуда што општеството ќе ја смета за правична. 
Исто така, има разлики во областа на националната психологија“, меѓу двете земји, додаде Савова. 
„Има многу насилство во овој дел од Европа, а насилството секогаш поттикнува насилство како одговор.“
