26/02/2009
Од Пол Чикои за Southeast European Times во Букурешт – 26/02/09
Романските власти ветуваат дека ќе го стават под контрола насилството и сензационалниот криминал што се појави.
На 13-ти февруари две лица со пушки влегоа во Трансилваниска банка во Клуј-Напока и заминаа неколку минути подоцна со повеќе од 60.000 евра.
Двајца вработени во банката беа полесно повредени.
Извршителите остануваат на слобода и покрај широката потрага.
Ова е само втор грабеж на банка во историјата на Романија.
Првиот се случи во 1959 година.
Грабежот во Клуј-Напока се случи еден месец по грабежот во менувачница во Брасов, при кој две лица загинаа, а трето остана без око.
Суровоста на делото ја шокираше државата.
Еден од осомничените, молдавскиот државјанин Сергеи Горбунов, излезе од затвор заради лекарски преглед и никогаш не се врати -- поради што беше критикувана немарноста на властите во издавањето вакви отсуства.
Полицијата го фати него и Сергеи Грибенко, уште еден Молдавец.
Новопоставениот министер за внатрешни работи, Дан Ника, за весникот Финансиарул изјави дека фаќањето на Грибенко претставувало предизвик со кој романските власти „не се соочиле ...
20 години“, бидејќи тој бил „професионално обучен за контрашпионажа“.
На крајот од јануари крадци украдоа преку 50 парчиња оружје од воено складиште во близина на Букурешт, прва кражба од ваков вид во земјата.
Властите сé уште не го пронашле оружјето.
Министерот за одбрана отпушти неколку високорангирани офицери, вклучително и еден началник на воздухопловните сили, додека тројца други војници се соочуваат со обвиненија за кражба на оружје, а четворица други за под истрага за кршење на воените правила.
Во обид да го потисне криминалниот бран, Ника објави дека 2.000 полицајци ќе се приклучат на националните полициски сили.
Тој рече дека силите ќе префрлат 30 отсто од своите полицајци во активности и патроли поврзани со криминалот.
Само Букурешт има недостаток од 1.200 полицајци.
Ника рече дека на државата й се потребни уште 6.000 полицајци, бројка што се очекува да падне со префрлањето жандармери и погранични полицајци на поитни задачи и со дипломирањето на 1.000 студенти на полициската академија ова лето.
Покрај преплавувањето на улиците со полиција, Министерството за внатрешни работи сака да ги направи законите помалку охрабрувачки за криминалците.
Истото сака парламентот да ги затегне критириумите за поседување пиштол.
Финансиските институции кои раководат со големи суми пари ќе мора да ги подобрат своите безбедносни мерки.
Ника ги критикуваше банките за „мрзеливост“ во однос на безбедноста, жалејќи се дека на крадците од Клуј-Напока полесно им било да ограбат банка отколку една тезга.
Тој истакна дека министерството се подготвува за уште една серија криминал, ако романските криминалци кои избегале во странство се вратат дома од западните земји, погодени од светската финансиска криза.
Според извештај на полицијата, Романија имаше во просек по едно убиство на ден минатата година, додека бројот на финансиските измами се зголеми четирикратно во 2008 година.
