09/10/2012
Менексе Токјај за Southeast European Times - 09.10.2012
Проект на ЕУ, со траење од две години, а имплементиран со француски и романски експерти, ќе работи со турското Министерство за шумарство и водостопанство во насока на намалување на смртните случаи и на материјалната штета причинети од поплавите, преку хармонизирање на техничките и институционалните капацитети на Турција со стандардите на ЕУ.
"Овој конкретен проект е важен за пристапните преговори, бидејќи Директивата за поплави на ЕУ ќе ја обезбеди потребната основа за Турција да се подготви и да избегне можни трагични последици од поплави во иднина," изјави Гурдогар Саригул, секторски менаџер за животна средина, одржлив развој и за климатски промени во делегацијата на ЕУ во Турција за SETimes.
Проектот ќе промовира соработка и размена на искуства помеѓу вклучените страни, преку работилници, семинари и теренски посети.
Првиот пилот регион за проектот ќе биде западниот базен на црноморската област.
Саригул рече дека соработката помеѓу ЕУ и Турција започнала во 2006 година, кога ЕУ обезбедила речиси 9,6 милиони евра за поплавите во југоисточна Анатолија.
Дополнително, ЕУ ја поддржа соработката помеѓу Турција и Бугарија за развивање на систем за рано предупредување на реката Марица/Мерич
По земјотресите, поплавите се втора најголема природна катастрофа во смисла на губење на човечки животи и според економските трошоци.
Според податоци од ЕУ, поплавите во Турција причинуваат најмалку 80 милиони евра штети на годишно ниво.
Во периодот 2002-2012 во Турција се случиле 484 поплави, причинувајќи смрт на 229 лица.
Црноморскиот регион, Медитеранот, југоисточна Анатолија и Тракија се сите склони на поплави.
Во јули поплава во црноморската провинција Самсун предизвика смрт на 9 лица, а 21 лице беше повредено, при што поплавени беа и станбени објекти изградени од страна на владината Служба за развој на домувањето.
Локалното население се жалеше дека не добило никакво предупредување од владата и ја стави под прашалник безбедноста и подготвеноста за поплави на владините станбени објекти.
Исмаил Озканли, жител на градот Ризе, во источното Црноморје, бил сведок на неколку големи поплави во регионот, кои предизвикале штета на неговата аптека.
„Многу добро ми се познати причините за тие поплави:
преголеми дождови, непланска урбанизација која го менува текот на реките и зголемените количества ѓубриво кои се нанесуваат на почвата, а ја намалуваат нејзината пропусна моќ," рече Озканли за SETimes.
За да го зголеми капацитетот на Турција за одговор на непогоди, целта на проектот финансиран од ЕУ е да ги пренесе искуствата и добрите практики на земјите-членки, во овој случај Франција и Романија, на земјите- кандидати, како Турција.
Соработката помеѓу Романија и Турција е од исклучително значење, бидејќи двете земји, излегувајќи на Црното Море, се подложни на поплави.
Жестоки поплави се случија во Романија во 2005, 2010 и 2012 година, при што повеќе од 50 лица го изгубија својот живот.
Пред две години, кога се случи потоп во северна Романија, причинетата штета беше еднаква на околу 0,6 отсто од БДП на земјата.
Думитру Станилеску, пензионер од северниот град Дорохои, рече дека поплавите ги алармирале властите и локалното население.
„Локалните власти мислеа дека ова никогаш не би ни се случило нам," рече тој за SETimes.
„Истовремено, ние, граѓаните, научивме една важна животна лекција:
да, може да ни се случи нам и не смееме целосно да се потпираме на властите.
Пред поплавите, многумина од нас немавме ниту помислено да ги осигураме нашите домови.
Барем почнавме да размислуваме околу тоа откако поплавите го однесоа она малку што го поседувавме".
Од минатиот месец Романците се обврзани да ги осигуруваат нивните домови од природни непогоди, како што се земјотреси, поплави и одрони на земја.
Романското Министерство за животна средина изјави за SETimes дека Романија се приклучила на проектот на ЕУ во Турција бидејќи таа има искуство во добивање на средства од ЕУ за управување со поплави, што резултираше со модернизација на системите за избегнување и за превенирање на поплави.
„Проектот [со Турција], кој отпочна на 1-ви август, а ќе се имплементира во следните 24 месеци, предвидува зајакнување на правните капацитети и подобрување на техничките и на институционалните капацитети, имплементирање на директивата за поплави во пилот регион и подготовка на Национален план за спроведување на Директивата за поплави.
Романија, преку 10 експерти, ќе биде одговорна за втората компонента на проектот, но ќе учествува во сите други активности," рече романското Министерство за животна средина.
Турција се заложи за хармонизирање на својата легислатива со ЕУ од почетокот на пристапните преговори во октомври 2005 година, а поглавјето за животна средина беше отворено во декември 2009 година.
Според Букет Бахар Диврак, менаџер за конзервација на анкарската филијала на Светскиот фонд за животни, една од клучните компоненти на пристапните преговори се фокусира на Директивата за поплави на ЕУ.
Целта на директивата е да ги намали и менаџира ризиците кои произлегуваат од поплавите врз човековото здравје, културното наследство, економската активност и животната средина.
Диврак рече дека со пристапувањето во ЕУ во 2007 година, Романија ги спроведе сите потребни измени во согласност со Директивата за поплави на ЕУ, идентификувајќи ги ризиците од поплава низ целата земја.
„Покрај конвенционалните методи што до сега се користеа за превенирање на поплави, властите се сега обврзани да отпочнат една многу посеопфатна анализа преку изготвување на мапи за ризици од поплави специфични за секој регион и да идентификуваат соодветни превентивни мерки,“ рече Диврак, додавајќи дека за време на процесот на хармонизација Турција, исто така, ќе научи како ефикасно да ја планира употребата на земјиштето и да ја заштитува вегетацијата.
Дописникот на Southeast European Times Пол Киокиу во Букурешт даде свој придонес за овој извештај.
