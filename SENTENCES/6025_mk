08/03/2011
Од Наташа Радиќ за Southeast European Times во Загреб -- 08/03/11
„Постојат голем број начини да се рангира успехот на фестиванот, но најважно е како публиката реагира на филмовите“, вели Ненад Пуховски, директор на ЗагребДокс.
Говорејќи на церемонијата на затворање во саботата (5-ти март), тој изрази задоволство дека фестивалската публика им дала на филмовите што беа прикажани просечна оценка 4 [од 5].
„Ова не прави горди и јас би сакал да й се заблагодарам на публиката за тоа“, рече тој.
Сега во својата седма година, ЗагребДокс е еден од најценетите регионални фестивали на документарни филмови. 
Истиот се состоеше од проекции на документарци во Киното Мувиплекс од 27-ми февруари до 6-ти март (понеделник), при што гледачите ги полнеа салите секојдневно и уживаа во преку 100 филмови кои портретираа различни приказни, места и луѓе.
„Се разбира, отидов да видам што е можно повеќе филмови со моите пријатели. 
Документарците не се како комерцијалните филмови, тие ја прикажуваат реалноста каква што е“, рече Иван Радиќ (29) за SETimes.
Тој доаѓал во Мовиплекс редовно за време на неделата на ЗагребДокс. 
„Ова е најдобар начин да се помине попладнето или вечерта“, додаде тој, влегувајќи во киното.
ЗагребДокс беше домаќин на голем број странски режисери, кои дојдоа во Загреб за прикажувањето на нивните филмови. 
Меѓу нив е американската режисерка Кетрин Колинс, чиј филм Власт ја раскажува приказната за затворениот руски олигарх Михаил Ходорковски.
Колинс, успешна бизисменка со дизајнерска фирма во Њујорк, рече дека почувствувала потреба да стори нешто за случајот и да ги прикаже околностите кои довеле до затворањето на Ходорковски.
Еден од документарците за кои највеќе се зборуваше, Некогаш браќа, го прикажува односот меѓу двајцата најголеми кошаркари на поранешна Југославија -- Владе Дивац, Србин, и хрватскиот кошаркар - чудо од дете, Дражен Петровиќ -- кои играа за југословенската репрезентација и подоцна за НБА лигата. 
Нивното пријателство заврши со распадот на поранешна Југославија.
„Сакав да покажам како се чувствував и ми е жал што сите тие зборови никогаш нема да му ги кажам на Дражен“, рече Дивац вечерта кога беше проекцијата на филмот.
Петровиќ загина во сообраќајна несреќа во 1993 година. 
На проекцијата на филмот Некогаш браќа присуствуваше мајката на Петровиќ, Бисерка, и поранешните соиграчи, како Дино Раџа.
Главната награда, меѓународниот Голем печат, го доби холандскиот режисер Леонар Ретел Хелмрих, за неговиот филм Позиција меѓу ѕвездите, кој ја доби специјалната награда на Санденс филмскиот фестивал 2011.
Документарецот, трилогија, се одвива во период на една деценија, и го трасира животот на работничко семејство од сиромашен кварт на Џакарта.
Владимир Перовиќ, од Црна Гора, ја доби регионалната награда Голем печат за својот филм Маки и страдања, и одржлив развој на еден петел.
Хрватскиот филмски и телевизиски критичар, Драган Јурак, и член на жирито на ЗагребДокс, рече дека филмот на Перовиќ е „за мачо културата од гледна точка на еден петел, исто така симбол на мачизмот. 
Тој е едноставен, но импресивен филм, без дијалог или коментари, но со силен културен опфат“.
Малиот печат, награда за најдобар филм во режија на режисер помлад од 30 години, го доби младиот полски режисер Пјотр Злоторович, за неговиот филм Јагленари.
Српскиот филм Спасувај живот ја доби наградата Филмови кои значат за филм во врска со етиопските атлетичари кои дојдоа во Србија во потрага по подобар живот. 
Режисерот Младен Матичевиќ ја трасира приказната до нивното заминување една и пол година подоцна.
