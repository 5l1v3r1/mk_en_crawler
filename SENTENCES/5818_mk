16/12/2010
Од Марина Стојановска за Southeast European Times во Скопје -- 16/12/10
Maкедонија ги заврши своите долготрајни преговори со ММФ, станувајќи првата земја-членка што доби нов финансиски инструмент -- превентивна кредитна линија.
Инструментот беше воспоставен претходно оваа година за членките на ММФ што имаат здрава економска основа и политика и во моментот немаат финансиски потреби, но се соочуваат со ризици што можат да доведат до вакви потреби. 
За Македонија, тоа е двегодишен аранжман, за време на кој земјата ќе има пристап до 400 милиони евра во првата година и 80 милиони евра во втората година.
Управниот директор на ММФ, Доминик Штраус-Кан, рече дека е многу задоволен од позитивниот одговор на поканата што ја упатил за поттикнување на меѓународната доверба.
„Македонија има одржливи резултати на здрава економска политика. 
Нејзините економски основи и политичка рамка се силни, и македонските власти покажаа посветеност на одржувањето на овој солиден резултат“, рече Штраус-Кан.
Директорот на мисијата на ММФ во Македонија, Вес Мекгроу, додаде дека ако владата продолжи по сегашниот пат, можеби нема да треба да ги употреби овие средства.
Сепак, тој рече дека е особено важно сега, со оглед на ризиците што доаѓаат од другите земји, Македонија да има осигурување.
Министерот за финансии, Зоран Ставревски, објасни дека кредитната линија ќе биде употребена само ако на земјата й требаат средства и не може да ги обезбеди на друг начин.
„Фактот дека Македонија е првата држава во светот за која ММФ одобри ваква кредитна линија ... 
потврдува дека Фондот верува оти Македонија ќе го одржи истото ниво на квалитет и здрава економска политика во иднина“, рече тој.
Кредитната линија ќе се заснова на владините економски предвидувања.
Ставревски потврди дека фискалниот дефицит на земјата следната година се проценува на 2,5 отсто од БДП, и дека земјата е посветена на политиката која го поддржува девизниот режим на земјата.
Гувернерот на централната банка, Петар Гошев, објасни дека новата кредитна линија значи најава за странските инвеститори и кредитори дека Македонија има уште еден столб на поддршка, како гаранција за евентуалните ризици од економски проблематичните земји во странство.
Членката на македонското Здружение на финансиски службеници, Елена Николовска, изјави за SETimes дека за разлика од другите аранжмани или кредити на ММФ, овој финансиски инструмент нема никакви услови; Скопје може да ги искористи средствата кога ќе смета дека е неопходно за да покрие некакви буџетски потреби.
Николовска рече дека владата вложи огромни напори за нормализирање на економската ситуација во изминативе две години и дека на земјата й требаат токму овие позитивни односи со ММФ -- и со Светската банка -- за да обезбеди дополнително осигурување на својата макроекономска и финансиска стабилност и фискална дисциплина.
„Ова е сигнал до сите финансиски и нефинансиски организации дека Македонија е сигурна“, рече Николовска.
