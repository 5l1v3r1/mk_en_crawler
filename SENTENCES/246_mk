06/04/2009
Од Зоран Николовски за Southeast European Times во Скопје -- 06/04/09
На самитот на ЕУ одржан во Солун во 2003-та година, европските лидери ветија дека земјите од западен Балкан и Турција имаат јасни изгледи за влез во ЕУ.
Но, обидите на многу земји од Југоисточна Европа можат да бидат проблем ако земјите-членки со постоечки билатерални спорови продолжат да ги блокираат нивните напори за влез во ЕУ.
Ваквите појви се актуелни и покрај тоа што документите на ЕУ одредуваат само три критериуми кои земјите-кандидати треба да ги исполнат со цел да се приклучат кон Унијата.
Критериуми, не билатерални приговори, велат европратениците
Според т.н критериуми од Копенхаген земјите кои сакаат да влезат во ЕУ мора да постигнат „стабилност на институциите гарантирајќи демократија, владеење на правото, почитување на човековите права и заштита на малцинствата, функционална пазарна економија, како и капацитет да се справат со конкурентниот притисок и пазараните сили во Унијата.
Членството подразбира способност на земјата-кандидат да ги прифати одговорностите што ги носи членството вклучувајќи и придржување кон целите на политичката, економската и монетарната унија“.
И покрај условите, четири балкански земји вложуваат максимални напори за членство -- Хрватска, Македонија, Турција и Србија -- се соочуваат со блокади од страна на земјите-членки на ЕУ заради билатерални несогласувања.
Словенија ја блокира Хрватска заради долготрајниот спор околу границата;
Грција го оспорува правото на Македонија за името кое го користи;
Турција се соочува со големата загриженост на земјите-членки на ЕУ заради нејзиниот културен и верски профил и -- пред се -- кипарскиот антагонизам;
а Србија не може да го совлада настојувањето на Холандија за апсење на поранешниот воен командант на Босанските Срби, Ратко Младиќ.
Уморен од безизлезните ситуации, Европскиот Парламент (ЕП), заедно со некои релевантни експертски групи, покажуваат со прст кон непослушните земји-членки.
Голем број европратеници бараат од земјите-членки да престанат да ги користат билатералните несогласувања за да ги попречат напорите на земјите од Западен Балкан за пристапување во ЕУ.
Комисијата за надворешни работи на ЕП изготви извештај за консолидирање на стабилноста и просперитетот во Западен Балкан.
Земјите-членки „не смеат да го попречуваат или блокираат процесот на пристапување заради прашањата поврзани со билатералните спорови“, се вели во извештајот.
ЕП го усвои извештајот со убедливо мнозинство -- 478 наспроти 92 и 42 воздржани.
Очигледно наклонети кон Македонија и Хрватска, во извештајот се наведува дека „билатералните прашања“ не треба да го блокираат „пристапувањето“ во Унијата.
За Македонија се зависи од името
ЕП побара од Европската Комисија да му предложи на Советот на ЕУ да ги укине визите за граѓаните на Македонија и да одреди датум за започнување на преговорите до крајот од оваа година.
Меѓутоа, ЕУ стави јасно до знаење дека спорот со Грција мора да биде решен со цел Скопје да остане на патот кон ЕУ.
Но, многу набљудувачи не очекуваат брзо решавање.
Последната рунда од преговорите за спорот околу името беше одржена во февруари и заврши без нови предлози.
Многумина сметаат дека Скопје премногу се концентрира врз тужбата против Грција во Меѓународниот суд на правдата.
Во тужбата на Македонија се вели дека Грција го прекршила привремениот договор помеѓу овие две земји од 1995-та година со тоа што го блокирала обидот на Скопје за влез во НАТО на самитот во Букурешт минатиот април.
Според членот 11 од договорот, Грција се обврзува да не ги блокира обидите на Македонија за влез во меѓународните, мултилатералните и регионалните институции.
Меѓутоа, Атина вели дека оваа клаузула е условена од употребата на името Бивша Југословенска Република Македонија (ФИРОМ).
Договорот од 1995-та година јасно и дава право на Грција да се спротивстави на употребата на друго име, истакнуваат грчките дипломати, додавајќи дека Македонија сама прекршила неколку клаузули од договорот.
Хрватска попречена заради спорот околу границата
Хрватска се уште е на пат да ги заврши преговорите за членство до крајот од годинава, соопшти еврокомесарот за проширување Оли Рен минатата недела, но побара од хрватските и словенечките власти да усвојат „конструктивен“ пристап со цел да го забрзаат решението за нивниот спор околу границата.
На 17-ти март, Рен се сретна со министрите за надворешни работи на овие две земји во Брисел за да дискутираат за спорот.
Рен соопшти дека е предложено ново решение во форма на заедничко соопштение според кое и двете страни би се воздржале од давање било какви изјави или да преземат активности за загрозување на постоечката граница, одредена со распаѓањето на Југославија во 1991-та година.
Целта на предлогот е да ги реши тврдењата на Словенија дека Хрватска се обидела да ја прејудицира границата во документите за пристапување што таа ги поднесе до ЕУ.
Планот ќе им овозможи нов почеток за изнаоѓање на решение.
„Ова ќе биде мерка за изградба на доверба и чекор во вистинска насока“, рече Рен после средбата.
Рен ја охрабри Хрватска да продолжи да бара решение и рече дека тримесечната блокада на Словенија на обидите на Хрватска да започне преговори за поглавјата за пристапување го чинеше Загреб времето што му е потребно за да ги заврши преговорите.
Србија наспроти Холандија
На Србија, уште една балканска земја која се надева на пристапување во ЕУ, на патот и стои Холандија.
Спротивно на желбите на останатите 26 земји-членки на ЕУ, Холандија вели дека ќе продолжи да го блокира понатамошното асоцирање на Србија со ЕУ се додека оваа земја не го предаде Младиќ на Меѓународниот кривичен суд за бивша Југославија (МКСЈ), со што ќе ги исполни ветувањата за соработка со трибуналот.
Холандскиот министер за надворешни работи Максим Верхаген рече дека апсењето на Младиќ ќе биде најдобриот доказ дека Србија ги прифаќа европските вредности.
Во февруари, Рен изрази задоволство за процесот на реформи во Србија, но рече дека Белград мора да ги исполни сите барања на патот кон членство во ЕУ, вклучувајќи ја и соработката со Хашкиот трибунал.
Главниот обвинител на МКСЈ Серж Брамерц и соопшти на Постојаната Комисија на европските амабасадори дека и покрај тоа што соработката на Србија со Хашкиот трибунал е многу подобра од порано, се уште постои простор за подобрување.
Политичката клима во Белград е променета и властите се поподготвени да ги исполнат нивните обврски кон трибуналот, но Младиќ се уште е на слобода.
Сепак, минатиот месец вицепремиерот Божидар Дјелиќ соопшти дека Србија ќе аплицира за кандидатура во ЕУ оваа година.
Проблемите на Турција
Што се однесува до Турција, Катинка Баруш, заменик-директор на експертската група Центар за европски реформи со седиште во Брисел, теоретизираше во една статија, објавена на 24-ти февруари, дека мотивот на Кипар за попречување на неколку поглавја во преговорите за пристапување на Турција може да биде надеж за стекнување влијание во тековните преговори за повторно обединување на островот.
Франција има свои сопствени причини;
бидејќи претседателот Никола Саркози претпочита доделување на „привилегирано партнерство“ наместо полноправно членство на Турција, тој тврди дека таа не треба да се грижи за оние поглавја од аквисот кои се однесуваат само на полноправното членство.
„Постојат долготрајни и добро познати причини зошто проширувањето со Турција и Западен Балкан се одвива многу бавно:
политичката нестабилност и економското заостанување на најактуелните апликанти;
исцрпеноста од проширувањето на многу западни Европејци;
јасните прашања што австриските, француските и други политичари ги поставуваат за европската судбина на Турција“, пишува Баруш.
Според нејзините зборови, само голем политички напор може да ги реши овие безизлезни ситуации.
Но, малку земји-членки на ЕУ сакаат да продолжат со проширувањето.
„Од Триглав до Вардар“
Некои медиуми ги опишаа построгите услови за членство и зголемениот мониторинг на земјите од Западен Балкан од страна на европските институции како „блокада од Триглав до Вардар“ -- упатување на една популарна песна од времето на Југославија.
Повикот на пратениците на ЕП за поголема отвореност е музика за ушите на земјите од Западен Балкан.
Меѓутоа, нивните предлози не се обврзувачки за Европската Комисија и Советот на Европа.
Никој не знае како ќе се одвива интеграцијата на Хрватска, Македонија, Турција, Босна и Херцеговина, Србија, Црна Гора и Албанија.
Ирското отфрлање на Лисабонскиот договор го оневозможува проширувањето на ЕУ на повеќе од 28 членки.
Во моментов ЕУ има 27 членки.
Експертите очекуваат дека, реално гледано, само Хрватска ќе влезе во вредното друштво како нова, полноправна членка, додека пак Турција можеби ќе мора да се задоволи со „привилегирано партнерство -- оставајќи ги другите аспиранти со несигурни изгледи за интеграција.
