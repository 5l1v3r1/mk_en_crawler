31/03/2010
ХАГ, Холандија -- Апеалциониот суд во Хаг во вторникот (30-ти март) ја отфрли тужбата против ОН поднесена од организацијата „Мајките на Сребреница“. 
Здружението, кое ги претставува преживеаните на лицата масакрирани во Сребреница во јули 1995 година, ги обвини ОН дека не го спречиле геноцидот извршен врз околу 8.000 бошњачки мажи и момчиња. 
Но, судот заклучи дека ОН не може да бидат тужени во холандските судови поради нивниот имунитет загарантиран со меѓународните конвенции, потврдувајќи ја одлуката на понискиот суд од 2008 година. 
Холандските војници што служеле во мировната мисија на ОН не ги спречија убиствата од страна на силите на босанските Срби. 
Енклавата беше прогласена за заштитена област на ОН во тоа време.
Во другите вести, последниот сведок во судската постапка против водачот на Српската радикална партија, Воислав Шешељ, ќе се појави пред хашкиот трибунал за воени злосторства на почетокот од мај, објави во вторникот претседателот на судскиот совет, Жан-Клод Антонети. 
Сепак, остануваат тројца сведоци, од кои двајца поради лошата здравствена состојба нема да можат да сведочат. 
Шешељ се наоѓа во притвор од февруари 2003 година, за воени злосторства извршени врз несрпското население во Хрватска, Војводина и Босна и Херцеговина меѓу 1991 и 1993 година. 
(Политика, Бета, Фена, Дневни аваз, Б92, АП - 30/03/10)
