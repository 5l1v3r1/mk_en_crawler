14/10/2011
Цветина Борисова за Southeast European Times -- 14.10.11
Парламентарното собрание на Советот на Европа (ПАЦЕ) усвои резолуција минатата недела, сумирајќи ја потребата за решавање на политичката ситуација во северно Косово, Босна и Херцеговина (БиХ) и Албанија.
„Прашањата кои предизвикуваат голема загриженост се северно Косово -- безбедноста и слободното движење на луѓето и стоката; Босна и Херцеговина -- политичкиот ќор-сокак за формирање на национална влада; и Албанија -- некои знаци на напредок во замрзнатите и штетни односи помеѓу големите партии“ изјави за SETimes, авторот на документот, шведскиот член на ПАЦЕ, Бјорн фон Сидоу.
Резолуцијата, усвоена на 7-ми октомври, повикува на итна и објективна истрага за инцидентот на косовскиот административен контролен пункт со Србија, Јариње, на крајот на септември, кога беа убиени шест лица.
Проблемите во северно Косово го блокираат напредокот во разговорите меѓу Приштина и Белград, посредувани од ЕУ, се вели во резолуцијата.
Резолуцијата предлага мисија со цел претседателскиот комитет на ПАЦЕ „да го интензивира дијалогот и надмине тензиите“ во регионот. 
Оваа мисија „може да ги посетува жариштата и да се обиде да ги натера инволвирани страни да преземат чекори во согласност со принципите на Советот на Европа", рече фон Сидоу.
Аналитичарот Иан Банкрофт, ко-основач на организацијата Трансконфликт, нагласува дека северниот дел на Косово ќе остане клучно прашање и треба да биде дел од разговорите.
„Без решение за предизвиците со кои се соочува северниот дел, разговорите помеѓу Косово и Србија имаат мали изгледи за успех“, изјави тој за SETimes.
„За да успеат едни разговори, гаранциите на ЕУ се од суштинско значење. 
Сега кога Србија има кандидатски статус за членство во ЕУ, ЕУ може да има повеќе моќ. 
Ова значи дека Србија ќе мора навистина сериозно да ги сфати своите обврски кон ЕУ и нејзините пораки за подобрување на односите со Косово, ако сака да напредува во преговорите со ЕУ“, изјави косовскиот политички аналитичар Себ Битичи за SETimes.
Тековните политичкиот ќор-сокак во БиХ е уште една сфера која предизвикува загриженост. 
Според документот, овој ќор-сокак „има сериозни последици -- земјата доживеа пад на кредитениот рејтинг од страна на меѓународните финансиски институции; странските директни инвестиции се намалија за 75 отсто од 2009-та година; невработеност е над 43 отсто од работоспособното население.
Фон Сидоу гледа решение преку „внатрешни преговори помеѓу конкурентните сили со цел да се избегне сериозен ќор-сокак во националната економија поради отсуството на дополнителна меѓународна финансиска поддршка“.
Бенкрофт ги нагласува длабоките поделби кои ја оптоваруваат БиХ, за која сите имаат лошо претчувство за било какво решение за проблемите во земјата.
„Спротивставувањето на Република Српска да ја зајакне владата на државно ниво значи дека создавањето на нови министерски портфолија како средство за решавање на проблемот не е опција; додека пак новите избори нема да успеат да ги решат основните проблеми и само ќе придонесат за проширување на поделбите“, изјави тој за SETimes.
Што се однесува до Албанија, ПАЦЕ го пофали завршувањето на локалните избори во 2011-та година и „ги поттикнува сите партии да го зајакнат ... 
нивното внатрешно демократското функционирање, да работат кон нормализирање на политичката ситуација и да започнат политички дијалог во собранието за спроведување на приоритетите и потребните реформи“.
Меѓутоа, аналитичарот Генц Млоја вели дека овој напредок е премногу мал и премногу задоцнет.
„Двете најголеми политички партии [владејачката Демократска партија и главната опозициска Социјалистичка партија] останаа заглавени на своите позиции и покрај изјавите дека постои волја за надминување на длабоката поделба меѓу нив“, изјави тој за SETimes.
