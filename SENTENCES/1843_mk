23/09/2004
Од Разван Амариеи за Southeast European Times во Букурешт - 23/09/04
На 5-ти септември во романската политика се случи настан без преседан. 
За првпат во историјата една политичка партија -- владеачките социјалдемократи (РСД) -- одржаа внатрепартиски избори за своите кандидати на парламентарните избори на 28-ми ноември.
Внатрепартиските избори имаа за цел да й вдахнат нова сила на партијата и да обезбедат нов и подемократски начин за номинирање на кандидати. 
Сепак, исто така, се чини дека тие ги испровоцираа и тензиите кои избија на површина по слабите резултати на ПСД на локалните избори минатиот јуни.
Генерално гледано, клучните партиски фигури на национално и на локално ниво добија најголем дел од гласовите. 
Како резултат на тоа, тие ќе бидат на врвот на листите на кандидати и можат да бидат релативно сигурни во изборот за сенатори или заменици.
Но, некои политичари немаа толку среќа. 
Министерот за култура, Ризван Теодореску, и министерот за образование, Александру Атанасиу, добија помалку гласови од очекуваното. 
Сé на сé, околу половина од сенаторите и делегатите на ПСД беа разочарани од резултатите.
Премиерот и водач на ПСД, Адријан Настасе, кој го освои првото место на листата за Домот на делегатите во Букурешт, рече дека бил изненаден дека „некои лица, за кои сметав дека ќе добијат поддршка од своите организации, не беа успешни“.
„За еден политичар како Атанасиу, кој беше значаен делегат, [ние] ќе најдеме решение да го задржиме во Парламентот“, додаде Настасе. 
„Сигурен сум дека резултатите ќе создадат нервоза. 
Но, сметам дека сето незадоволство ќе биде надминато.“
Таквите изјави го доведоа во прашање вистинското значење на овие избори. 
Договорот потпишан помеѓу ПСД и Романската хуманистичка партија (ПУР) на денот на внатрепартиските избори уште повеќе ги намали можностите за оние кои не постигнаа добри резултати на изборите.
Според договорот, ПСД и ПУР ќе водат заедничка кампања за парламентарните избори. 
ПУР ќе добие 22 места на листата за Домот на делегатите и 10 во трката за Сенатот.
