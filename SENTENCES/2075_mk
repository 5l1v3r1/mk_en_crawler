21/02/2005
(Разни извори -- 18/02/05 - 21/02/05)
Белгија спроведе голема безбедносна операција за посетата на американскиот претседател Џорџ Буш, кој во неделата (20-ти февруари) пристигна во Брисел, започнувајќи ја својата петдневна европска турнеја.
Тој во вторник ќе им се придружи на шефовите на државите и владите во разговорите на високо ниво во врска со трансатланските прашања.
Буш во вторник ќе оствари одделни разговори со водачите на ЕУ околу зајакнувањето на врските.
Помеѓу прашањата за кои ќе се разговара во Брисел се очекува да биде и ситуацијата на Балканот.
Во својот воведен говор од понеделникот, чиј текст му беше доставен на печатот однапред, Буш го окарактеризира сојузот на Европа и Северна Америка како „главен столб на нашата безбедност во новиот век“.
„Нашата обемна трговија претставува мотор на светската економија.
Нашиот пример за економската и политичката слобода им дава надеж на милиони луѓе изморени од сиромаштија и угнетеност.
Заради сето ова, нашето силно пријателство претставува основа за мирот и благосостојбата во светот и ниедна привремена расправа, минлив договор помеѓу владите или која било власт во светот нема никогаш да не раздели“, се вели во подготвениот текст на говорот.
Изразувајќи ја поддршката на неговата земја за „силна Европа“, Буш, исто така, се очекува да побара од европските водачи да работат со САД врз основа на заедничките вредности, да се борат за слободата и за демократијата низ целиот свет.
„Денес Америка и Европа се соочуваат со последици и можности.
Заедно повторно можеме да ја насочиме историјата во позитивен правец, спротивен на сиромаштијата и очајот, кон развојот и достоинството на самостојноста, спротивно на гневот и насилство и кон правдата и мирното надминување на разликите“, се вели во говорот.
„Сега кога исчезнуваат расправиите од минатото, а големите задачи стануваат јасни, да ја започнеме новата ера на трансатланското единство.“
Во меѓувреме, министрите за надворешни работи на ЕУ се очекува да разговараат за најразлични прашања, меѓу кои и ситуацијата на Балканот, заедно со подготовките за состанокот со Буш во вторник.
Според белградското Радио Б92, шефот на УНМИК Сорен Јесен-Петерсен в понеделник ќе присуствува на консултациите на министрите на ЕУ, на кои ќе поднесе извештај за ситуацијата во Косово.
Највисоките дипломати на блокот се очекува да го изготват ставот на Унијата за провинцијата.
Набљудувачите велат дека најверојатно во него ќе биде истакнато оти Резолуцијата на Советот за безбедност на ОН 1244 претставува основен меѓународен правен документ за определувањето на иднината на Косово.
Австрискиот канцелар Волфганг Шисел, наводно, ќе го информира Буш во врска со ситуацијата на Балканот, со цел да добие континуирана поддршка од Вашингтон за политиката на Унијата во регионот.
Францускиот претседател Жак Ширак се очекува накусо да ја презентира моментната состојба со европската интеграција.
Бугарија и Романија треба да пристапат во ЕУ во јануари 2007 година, додека Хрватска и Турција треба да ги започнат своите разговори за пристап оваа година.
По разговорите во Брисел, Буш в среда ќе ја посети Германија, каде што ќе се состане со канцеларот Герхард Шредер.
Тој в четврток во Братислава ќе ја заврши својата прва посета надвор од земјата во вториот мандат, при што ќе се состане со рускиот претседател Владимир Путин.
