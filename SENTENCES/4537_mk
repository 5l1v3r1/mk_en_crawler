25/06/2009
Од Јонилда Коци за Southeast European Times во Тиранa -- 25/06/09
Општите избори во Албанија в недела (28-ми јуни) можеби се најзначајни избори од крајот на комунизмот. 
Во прашање е процесот на пристапување на земјата во ЕУ, што може да се одолговлечи ако се случат значителни нерегуларности.
„Не смее да има проблеми, не смее да има изговори, не смее да има извинувања за минатите неуспеси. 
Овојпат изборите мора да успеат“, реча амбасадорот на ОБСЕ во Албанија, Роберт Бош, во средата (24-ти јуни). 
Истиот ден комесарот за проширување на ЕУ, Оли Рен, потврди дека успешните избори ќе го отворат патот за придвижување на процесот на интеграција.
„Албанија мора да докаже дека ги исполнила демократските стандарди на Запад“, рече амбасадорката Одри Гловер, која ја предводи набљудувачката мисија на Канцеларијата за демократски институции и човекови права (ОДИХР). 
„Ако не биде сé во ред, тоа ќе ги отежни работите.“
Но, насилството веќе ја наруши предизборната кампања. 
Во експлозија на бомба на 18-ти јуни загина членот на опозициската Демохристијанската партија Александар Кека (34). 
Претходно, еден маж загина во расправија за лепење предизборни плакати, а во мај беше убиен опозициски пратеник.
Тензиите се вжештени поради, како што се очекува, многу тесната трка. 
Резултатите ќе одлучат дали актуелниот премиер Сали Бериша и неговата Демократска партија ќе ја водат земјата уште четири години, или опозициските социјалисти -- предводени од харизматичниот градоначалник на Тирана Еди Рама -- ќе добијат уште еден мандат.
Вкупно четири коалиции влегоа во трката. 
Демократската партија се здружи со Алијансата за промена, а Социјалистичката партија коалицираше со Сојузот за промена. 
Формирани се и две помали групации -- една на десницата, Јарбол на слободата, предводена од Движењето за национален развој и една на левицата, Социјалистичкиот сојуз за интеграција, предводен од Социјалистичкото движење за интеграција.
За време на предизборната кампања владејачката Демократска партија ги истакна постојните достигнувања, како што е новиот автопат меѓу Албанија и Косово, и рече дека е подготвена да ја оствари визната либерализација и процесот на пристапување.
„Ги одржавме нашите ветувања сите овие четири години ... 
и нашата победа е победа на европските проекти“, рече Бериша на митингот во Фиер во вторникот.
Рама ја засноваше „новата политика“ на неговата партија на бројните млади кандидати, и на сојузот со најновата партија во земјата, Г99. 
Партијата беше формирана оваа година како изведенка од граѓанското движење во Албанија наречено Мјафт.
„Ова не е борба меѓу социјалистите и демократите. 
Ова е борба за затворање на стариот свет кој држеше во заложништво 18 години во транзиција, и отворање нов свет“, им рече Рама на поддржувачите во Драч во вторникот.
Предвидувањата на анкетите се премногу блиски за евентуален победник. 
Зогбај интернешнал, кој е под договор со телевизијата Топ ченал, во своето последно истражување вели дека 40 отсто од испитаните гласале за Демократската партија, додека 38 отсто гласале за социјалистите.
