20/11/2006
(Турски дневни вести, Фајненшал мирор - 20/11/06;
Кипарска новинска агенција - 19/11/06;
Cyprus Mail, Заман, Катимерини, Турски дневни вести - 18/11/06;
AП - 17/11/06)
ОН испратија писмо до водачите на заедниците на кипарските Грци и Турци, предлагајќи им практични мерки за отворање на патот за продолжување на разговорите за повторно обединување на Кипар пред крајот на март 2007 година.
Претседателот на кипарските Грци, Тасос Пападопулос, во неделата (19-ти ноември) рече дека позитивно одговорил на документот, испратен три дена порано од страна на генералниот потсекретар на ОН за политички работи, Ибрахим Гамбари.
Писмото на три страници, наводно, препорачува чекори за забрзување на спроведувањето на договорот што Пападопулос и водачот на кипарските Турци, Али Талат, го постигнаа во јули, но со мал напредок досега.
Според договорот од 8-ми јули, во кој посредуваше Гамбари, двете страни требаше да започнат двонасочни преговори за значајни и практични секојдневни прашања, како прв чекор за евентуалното обновување на кипарските мировни разговори.
Последните меѓународни напори за ставање крај на повеќе од 30-годишната поделеност на овој медитерански остров завршија неуспешно во април 2004 година, при што поголем дел од кипарските Грци го отфрлија планот за повторно обединување на Кипар, предложен од страна на генералниот секретар на ОН, Кофи Анан.
И покрај тоа што мнозинството кипарски Грци го одобри документот, само меѓународно признаениот, јужен дел на остворот, со кој управуваат Грците, на крајот влезе во ЕУ во мај таа година.
„Би сакал да искажам искрена благодарност за вашето водство, флексибилност и храброста што ја покажавте во постигнувањето на договорот од 8-ми јули, но истовремено и да го свртам вниманието на фактот дека оттогаш поминаа повеќе од четири месеци“, Cyprus Mail го цитираше писмото на Гамбари.
Како прв чекор, тој предложи работните групи експерти кои треба да разговараат за значајни политички прашања и техничките комисии кои разговараат за практични секојдневни прашања, треба да почнат со подготвување на листа теми за расправа.
Седум дена откако групите ќе започна со работата и под услов да ги извршат своите примарни задачи, треба да се одржи состанок помеѓу Пападопулос и Талат, посочи Гамбари.
Потоа, двајцата водачи треба да се состануваат најмалку на секоја четврта недела, за да го проценат напредокот што е постигнат.
Ако е постигнат задоволителен напредок, генералниот секретар на ОН на крајот може да одлучи да отпочне формални преговори, се вели во писмото.
Портпаролот на кипарските Турци, Хасан Ерчакица, во петокот рече дека кипарските Турци ја поздравуваат новата иницијатива на Гамбари.
Талат, пак, во понеделникот во Женева се состана со Анан.
Во изјавата за новинарите потоа, генералниот секретар во заминување рече дека ОН сакаат да видат „активности од двете страни за затворање на празнината помеѓу зборовите и делата“.
Талат, од своја страна, рече дека се надева оти кипарските Грци и Турци ќе ги продолжат „целосно разработените преговори во блиска иднина“ за повторно обединување на островот.
„Ние ќе работиме со целата наша добра волја“, рече тој.
„Ние сме навистина искрени и навистина сакаме повторно обединување на островот и ќе сториме сé што е во наша моќ.“
