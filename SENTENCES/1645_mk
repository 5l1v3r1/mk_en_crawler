27/05/2011
Српското државно јавно претпријатие за енергија ЕПС и германското енергетско претпријатие РВЕ потпишаа договор во висина од 352 милиони евра за изградба на пет хидроелектрични централи за струја на реката Велика Морава, известија медиумите во вторникот (24-ти мај).
Вкупниот капацитет на централите ќе достигне 150 мегавати.
Исто така, ЕПС и РВЕ ќе формираат заедничко претпријатие, кое ќе биде одговорно за управувањето со централите.
Трансформацијата на претпријатијата во државна сопственост би требало да биде приоритет за албанската влада оваа година, рече премиерот Сали Бериша во средата (25-ти мај).
Тој објави дека преостанатите државни акции во веќе приватизираните претпријатија ќе бидат исто така продадени.
Приватизацијата ќе помогне во економското консолидирање на земјата и во борбата против корупцијата.
Српското нафтено претпријатие НИС и романското EВП ќе експлоатираат четири нафтени полиња во Романија, објавија медиумите во средата (25-ти мај).
Ако дупчењето биде успешно, НИС очекува двојно да ја зголеми количината на своите нафтени резерви.
Проектот, исто така, ќе му помогна на претпријатието да го прошири своето присуство во регионот, рече генералниот директор Кирил Кравченко.
Агенцијата за рангирање Фич во вторникот (24-ти мај) ги зголеми своите изгледи за суверениот долг на Бугарија на позитивни од негативни и го потврди рејтингот за долгорочниот долг во надворешна валута на БББ- и рејтингот за локалната валута на БББ.
Управниот директор на Фич, Ед Паркер, рече дека одлуката го одразува намалувањето на дефицитот во тековната сметка, подобрувајќи ја стапката на надворешниот долг, како и силните напори за фискална консолидација.
Бројот на регистрации на моторни возила во Tурција се зголеми за 77,2% за период од една година во март, објави Туркстат во средата (25-ти мај).
На кумулативна основа, регистрациите скокнаа за 78% за период од една година во првото тримесечје.
Регистрирањето на патничките возила го сочинуваше мнозинскиот удел од 51,5% од вкупниот во март, додека регистрацијата на мали камиони го претставуваше делот од 21,3%.
Организацијата за економска соработка и развој (ОЕЦД) во средата (25-ти мај) предвиде дека грчката eкономија ќе излезе од тригодишната рецесија и ќе се врати на раст во 2012 година, кога нејзиниот БДП ќе се зголеми за 0,6% по падот од 2,9% оваа година.
Во исто време, организацијата предупреди дека „патот до одржливи јавни финансии и обновен економски раст е јасно исполнет со ризици“.
Романијa е последна во ЕУ во поглед на инвестициите во истражувањето и развојот на нови лекови, објави романското Здужение на меѓународни производители на лекови во средата (25-ти мај), цитирајќи го извештајот изготвен на барање на Европскиот парламент.
Данска се наоѓа на врвот на листата со инвестиции од 190 евра по глава на жител.
Романија е на дното со само 5 евра по глава на жител.
(Разни извори -- 20/05/11-27/05/11)
