07/09/2005
(Блиц - 07/09/05;
Американски Стејт Департмент, ОБСЕ, АП, Бета, Радио Б92 - 06/09/05)
Србија-Црна Гора мора да го забрза спроведувањето на политичките и економските реформи, како и да го зајакне владеењето на правото со цел да ја забрза својата интеграција во евро-атлантските структури, рече американскиот дипломат во вторникот (6 септември).
Во своето обраќање на вонредната седница на Постојаниот совет на ОБСЕ во Виена, постојаниот претставник на САД во оваа организација, Џули Финли, ја истакна потребата од целосна соработка на Србија-Црна Гора со Меѓународниот кривичен суд за бивша Југославија (МКСЈ), како и да го предаде поранешниот воен командант на Босанските Срби Ратко Младиќ.
„Се додека генерал Младиќ не се појави во Хаг, САД не можат да ја поддржат Србија за членство во (НАТО) програмата Партнерство за мир, рече Финли.
„Потребата од храброст и политичка волја да се решат прашањата поврзани со воените злосторства не се однесува само на соработка со МКСЈ, за што треба да се преземат крајни чекори без понатамошно одлагање, туку, исто така, и на домашните судења на лицата осомничени за воени злосторства.
Финли, исто така, ја нагласи потребата за понатамошен прогрес во јужна Србија, особено во сферите на економски развој и интеграција на малцинствата во државните институции.
„Исто така, уште еднаш го повикуваме Белград да го потпомогне, наместо да го попречува, учеството на етничките Срби во привремените институции на локалната самоуправа на Косово, како и нивно вклучување во процесот на децентрализација“, рече американскиот дипломат.
Говорот на Финли беше реакција на коментарите упатени до Постојаниот Совет на ОБСЕ во Виена од страна на министерот за надворешни работи на Србија-Црна Гора, Вук Драшковиќ, кои се однесуваат на иднината на Косово.
„Во Белград, не може да се замисли да биде постигнат договор за идниот статус на Косово без преговори“, рече Драшковиќ.
„Но, ние сме отворени за компромис, компромис, компромис и сме за безусловен дијалог“.
Во нејзиното обраќање, Финли го повтори главниот став на Вашингтон дека состојбата на статус кво на Косово не е ниту прифатлива, ниту пак пожелна.
„Од ваквата состојба никој не е задоволен и таа остава отворена можност за повторно насилство“, рече таа.
Без оглед на тоа кога ќе започнат преговорите за иднината на Косово, додаде таа, САД ќе бидат активно вклучено во текот на целиот процес на преговори.
Заедно со останатите пет земји од Контакт групата за Косово -- Велика Британија, Франција, Германија, Италија и Русија -- САД исклучуваат секаква можност за враќање на односот што постоеше помеѓу Србија-Црна Гора и Косово во 1998-та и 1999-та година, рече Финли, додавајќи дека Вашингтон, исто така, е против било каква поделба на покраината или промени на нејзината територија.
„Освен тоа, ние не се залагаме за определен исход од преговорите.
Нашата улога, како и таа на меѓународната заедница, е да го потпомогнеме процесот за решавање на идниот статус на Косово“, рече Финли.
Во изјавата дадена истиот дена, британскиот амбасадор во Белград Дејвид Говен побара од властите во Србија-Црна Гора да “го исполнат своето ветување“ и да го уапсат Младиќ, како и поранешниот водач на Босанските Срби Радован Караџиќ, до 5 октомври, кога се очекува Србија-Црна Гора да започне разговори за Договор за стабилизација и асоцијација со Брисел.
Говен, чија земја актуелно претседава со ротирачкото претседателство на ЕУ, им соопшти на репортерите во Белград дека започнувањето на преговорите зависи од исполнувањето на предусловите поставени од Унијата, меѓу кои и целосна соработка со МКСЈ.
„Доколку се реши ова прашање, тоа ќе има огромно позитивно влијание врз преговорите помеѓу Србија-Црна Гора и ЕУ, но ако прашањето не биде решено до крајот на есенва, тоа ќе има спротивен ефект врз односите помеѓу Србија-Црна Гора и ЕУ“, рече Говен.
