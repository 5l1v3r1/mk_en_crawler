01/03/2005
(Ројтерс, ХИНА, Интернешнал хералд трибјун, ББС Мониторинг, ЕурАктив, ЕУобсервер - 28/02/05;
Ројтерс - 24/02/05)
Соочувајќи се со крајниот рок до средината на март за предавање на клучниот осомничен за воени злосторства на Меѓународниот кривичен трибунал за поранешна Југославија (МКТЈ), Хрватска ги засилува напорите со цел да се осигури дека нејзината кандидатура за членство во ЕУ нема да биде загрозена.
ЕУ го одреди 17-ти март како датум за започнување на разговорите со Хрватска за пристапување, условувајќи ги истите со апсењето и екстрадицијата на пензионираниот генерал Анте Готовина.
Третиот најбаран обвинет од страна на судот се наоѓа на слобода од јуни 2001 година.
Во понеделникот (28-ми февруари) хрватскиот премиер Иво Санадер ги повтори претходните повици до бегалецот да се предаде.
Говорејќи на државното радио, тој истакна дека другите од сличен ранг, како што се генералите Младен Маркач и Иван Чермак, веќе се предале.
Брисел јасно даде до знаење во последниве недели дека разговорите би можеле да се одложат ако Хрватска не му го предаде Готовина на Хашкиот трибунал.
И покрај тоа што ги засилуваат напорите за негово пронаоѓање и апсење, хрватските власти инсистираат на тоа дека според нивните информации Готовина не се наоѓа во земјата - тврдење што главната обвинителка на ОН за воени злосторства, Карла дел Понте, го отфрли.
Земјата се соочува со „ситуација на ќор-сокак и мошне опасна, бидејќи [Готовина] не се наоѓа во Хрватска“, рече неодамна министерката за надворешни работи и интеграција во ЕУ, Колинда Грабар-Китаровиќ.
Загреб мора да се обиде да ги убеди властите во ЕУ дека прави сé што е во негова моќ за да ги исполни барањата, додаде таа.
Дел Понте, сепак, рече дека Готовина е на дофат на хрватските власти, кои „едноставно не направија сé што е во нивна моќ“ за да го уапсат или да ја разоткријат неговата мрежа на поддржувачи.
Извештајот што се очекува да го поднесе во следните денови во врска со соработката на Хрватска со МКТЈ, најверојатно, ќе биде од суштинска важност за одлуката на ЕУ во врска со започнувањето на разговорите за пристапување според планираното.
Пред неколку месеци ЕУ ги замрзна средствата на Готовина и другите бегалци обвинети за воени злосторства.
Хрватска се очекува да го следи нејзиниот пример.
Се вели дека хрватските власти се подготвуваат за одлуката во врска со ова прашање, и, наводно, ги сослушале пријателите и наводните поддржувачи на бегалецот во текот на изминатите неколку недели.
Запрашан дали средствата на Готовина ќе бидат замрзнати, Санадер во понеделникот рече дека Канцеларијата на државниот обвинител поднела извештај во врска со ова прашање, како и дека оперативните сили треба да одлучат дали треба да се преземе таков чекор.
Во меѓувреме, хрватскиот претседател Стипе Месиќ во вторникот ја започна дводневната посета на Брисел со цел да ги информира официјалните претставници на ЕУ и на НАТО во врска со напорите на неговата земја за исполнување на условите за членство во евро-атланските структури.
Месиќ треба да се состане со Кралот Алберт II oд Белгија и со премиеро Гај Верхофстад, како и со претседателот на Европската комисија Жозе Мануел Баросо, претседателот на Европскиот парламент, Жозеп Борел, шефот за надворешна политика на ЕУ, Хавиер Солана, како и со генералниот секретар на НАТО, Јап де Хоп Шефер.
