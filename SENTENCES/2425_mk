25/11/2005
Од Авни Зогиани за Southeast European Times во Приштина -- 25/11/05
Стабилноста е клучна за процесот на решавање на статусот на Косово и оние кои заговараат насилство нема да добијат улога во решавањето на иднината на покраината, рече претставникот на ОН, Марти Ахтисари, и неговиот заменик, Алберт Рохан, за време на нивната неодамнешна тридневна посета на Приштина.
„Специјалниот претставник може да преземе соодветно дејство во рамките на својот мандат во ОН за суспендирање или исклучување на кој било поединец или група, ако тој заклучи дека нивните активности не се продуктивни“, рече Ахтисари за време на прес-конференцијата во средата (23-ти ноември).
Членовите на Советот за безбедност сигнализираа дека го поддржуваат преземањето на мерки со цел зачувување на стабилноста ако таквите чекори станат неопходни, додаде тој.
Рохан ги повтори неговите забелешки, истакнувајќи дека Контакт-групата за Косово побарала од сите страни да се воздржат од унилатерални чекори и да отфрлат секаков вид насилство.
„Целата меѓународна заедница навистина го отфрла насилството.
Како што рече претседателот [Ибрахим Ругова]:
Кој и да преземе вакви мерки, тие ќе бидат целосно контрапродуктивни.“
Овие изјави дојдоа по заканите од одредена тајна милитантна група која се нарекува себеси Армија за независност на Косово (АНК).
Во комуникето испратено до локалнтие медиуми групата се заканува дека ќе започне напади на Приштина, за која вели дека е под контрола на „модерниот окупатор“.
Групата, исто така, бара од Косовската полициска служба (КПС) и Косовскиот заштитен корпус да й се придружат во кампањата на насилство.
АНК најпрво се појави пред два месеци во Дукаѓини, во јужниот дел од Косово кој се граничи со Албанија.
Маскирани, вооружени мажи, наводно, ги застанувале и испрашувале луѓето таму и ОН и другите меѓународни организации го советуваа персоналот да не патува во таа област навечер.
На 16-ти ноември автомобил на КПС беше оштетен во експлозија.
Еден ден подоцна бомба поставена под камион повреди четворица српски тинејџери во преполн пазар во Штрпце, град во кој претежно живеат Срби, во источно Косово.
УНМИК го опиша инцидентот како терористички акт, но не се знае дали има некаква поврзаност со АНК.
Користењето на насилство за да се наметне некоја ситуација е „лудо“, рече шефот на УНМИК, Сорен Јесен-Петерсен.
„Ние сме подготвени да одговориме на каков било вид насилна провокација“, додаде тој.
