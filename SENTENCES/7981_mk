05/11/2012
Мухамет Брајшори за Southeast European Times во Приштина -- 05.11.12
Четири години откако косовските власти презедоа дејства за решавање на проблемот со безбедноста во училиштата, условите се подобрени и властите го свртија своето внимание кон социјалните прашања кои може да водат до нарушување на безбедноста во училиштата.
Присуството на наркотици и оружје, меѓу другите проблеми, ги натера косовските министри за внатрешни работи и образование да потпишат договор во мај 2008 година во кој се обврзаа дека ќе ги направат училиштата побезбедни.
Портпаролот на косовската полиција Баки Келани изјави заSETimes дека иницијативата помогна за намалување на инцидентите во училиштата.
„Случаите што се пријавуваат во училиштата се главно случаи што се случуваат во областите надвор од училишната зграда или училишниот двор.
Случаите што се случиле во училишна зграда се многу ретки“, рече тој.
Келани рече дека две лица биле откриени со наркотички средства во училиштата, во првата половина од годината.
„Косовската полиција претежно се справува со случаи како што е нарушување на јавниот ред, лесни телесни повреди и случаи на кражба пријавени од претставниците на училиштата“, рече тој, додавајќи дека крајно училишниот персонал е одговорен за одржување на редот.
„Полицијата има многу добра соработка со претставниците на училиштата и, исто така, со подрачните единици за образование ...
за спречување инциденти во училиштата и создавање безбедна средина“, рече тој.
Aрбен Морина, началник на персоналот на Министерството за образование, рече заSETimes дека министерството презело мерки за санкционирање на оние што се вмешани во насилство во училиштата, во согласност со Конвенцијата за правата на децата и другите инструменти поврзани со човековите права.
Министерството, УНИЦЕФ и групите на граѓанското општество го финализираат протоколот против насилството во училиштата, кој владата треба да го одобри до крајот на оваа година.
„Покрај интеграцијата на темите на човековите/детските права, полот, шверцот и здравствените прашања, Министерството, исто така, реализираше серија обуки за професорите, за спречување насилство“, рече Морина.
Келани рече дека тесната соработка меѓу родителите и училишните власти ја зголеми безбедноста на училиштата.
Во гимназијата Сами Фрешери во Приштина директорот Осман Бека рече дека родителите побарале и обезбедиле финансиска помош за зголемени безбедносни мерки.
Училиштето вклучува повеќе од 2.800 ученици во 67 класови.
„Инсталиравме околу 42 безбедносни камери кои ги снимаат училишните дворови и ходниците, и како резултат на тоа се обидуваме да им дадеме до знаење на децата да не се вклучуваат во никакви инциденти“, рече Бека за SETimes, додавајќи дека поддршката од родителите, исто така, овозможила ангажирање персонал за обезбедување.
Сузана Тахири, која има три деца на училишна возраст, рече дека е загрижена за безбедноста на децата поради несоодветната содржина на Интернет и другите социјални проблеми со кои тие може да се сретнат.
„Многумина живеат во сиромаштија и ова директно влијае на децата кои доаѓаат од сиромашни семејства“, рече Тахири.
„Од друга страна, мислам дека денес треба да се обрне повеќе внимание на безбедноста на Интернет.
Тоа е она што навистина ме загрижува.“
