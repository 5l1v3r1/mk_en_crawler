29/09/2008
Од Зоран Николовски за Southeast European Times во Скопјe – 29/09/08
Од 1-ви јануари 2009 година пластичните ќеси ќе станат историја во Македонија. 
Министерството за животна средина ги забрани сите видови пластични ќеси во малопродажниот и прехранбениот сектор, како и на пазарите. 
Овие ќеси и понатаму ќе бидат легални за предмети што тежат повеќе од 5 килограми, но купувачот ќе мора да плати за нив.
Забраната е дел од напорите на државата за решавање на проблемот со честата глетка на пластични ќеси што ја загадуваат природата.
Министерот за животна средина, Неџати Јакупи, рече дека владата има намера да ја намали прекумерната употреба и несоодветното фрлање на ќесите, како и да ја елиминира опасноста по здравјето на луѓето од канцерогените емисии од запалените пластични ќеси.
Министерството на Јакупи се надева дека ќе го подигне чувството на увозниците на социјална одговорност и ќе го стимулира дистрибуирањето на платнени ќеси кои може повторно да се користат.
Јакупи рече дека иако пластичните ќеси се практични и евтини, нивните недостатоци ги надминуваат нивните предности.
Производството на една пластична ќеса трае неколку секунди, но разложувањето на истата ќеса трае 400 години.
Македонија годишно создава 650.000 тони комунален отпад или 300 до 350 килограми по глава на жител годишно. 
Оваа бројка го вклучува ѓубрето од домаќинствата, улиците, претпријатијата и институциите.
Според Министерството, во рурална Македонија има околу 1.000 нелегални депонии. 
Поголемите и помалите градови имаат свои сопствени проблеми со исфрлањето на ѓубрето: од околу 50 урбани депонии само една ги почитува регулативите. 
Властите што се обидуваат да отворат нови депонии се соочуваат со силен отпор од страна на локалните жители.
Еден од најуспешните проекти за намалување на користењето на пластиката вклучува помош од УСАИД. 
Проектот, кој започна во 2005 година, обезбедува погодни точки за собирање (во четири градови досега) на искористени шишиња кои подоцна може да се рециклираат.
Напредокот е евидентен со отсуството на пластични шишиња на улиците и во депониите.
