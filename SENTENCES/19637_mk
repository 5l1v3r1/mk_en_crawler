28/10/2007
БЕЛГРАД, Србија -- Главната обвинителка на ОН, Карла дел Понте, во петокот (26-ти октомври) во Белград рече дека Србија сега има политичка волја за апсење на поранешниот воен водач на босанските Срби, Ратко Младиќ, макар што некои официјални претставници ги одолговлекуваат напорите.
Таа инсистираше на тоа дека Младиќ е на дофат на властите во Србија.
Дел Понте, исто така, ја повика ЕУ да продолжи со притисокот врз Србија за подобрување на нејзината соработка со меѓународните обвинители.
Таа рече дека Унијата не треба да го потпише Договорот за стабилизација и асоцијација (ДСА) со Белград додека Младиќ не биде уапсен и екстрадиран во Хаг.
ЕУ, во очекување на извештајот на Дел Понте, го одложи потпишувањето на ДСА.
Расим Љајиќ, српскиот министер задолжен за соработката со Трибуналот, негираше дека владините претставници имаат каква било идеја за тоа каде се наоѓа бегалецот.
Српскиот претседател Борис Тадиќ и премиерот Воислав Коштуница издадоа одделни изјави во кои ја потврдуваат решеноста на властите да го лоцираат Младиќ и двајцата други Срби осомничени за воени злосторства, кои се сé уште на слобода.
(Ројтерс, АП, АФП, ДПA - 26/10/07)
