26/09/2005
Од Даниел Дајану за Southeast European Times во Букурешт – 26/09/05
„Заморот од проширувањето“ во ЕУ беше тема на дискусија извесно време, дури и пред предложениот уставен договор да доживее шокантен пораз во Франција и Холандија. 
Некои тврдат дека последниот бран проширување, кога десет нови земји станаа членки преку ноќ, веќе го оптоварија блокот речиси колку што може моментално да издржи - неспокојот во некои постари земји-членки на блокот, тврдат тие, сигнализира потреба за консолидирање. 
Но, иако неспокојот несомнено постои, би можело да се потврди дека фундаменталните проблеми имаат мала врска со проширувањето, а зборувањето за замор од проширувањето претставува погрешно толкување на основниот проблем.
Постојат длабоки промени во светската економија, предизвикани од предностите што ги нуди технологијата и економскиот пораст во Азија. 
Овие промени имаат огромни последици во областите кои одбиваат трансформација. 
Некои моќни европски земји покажуваат знаци на институционална склероза. 
Тие се неспособни или пак немаат волја да ги направат потребните приспособувања дури и во моментот кога глобалната економија постојано сигнализира итна потреба да се направи тоа. 
Така, чувството на малодушност, политичката импотенција и растечката склоност да се обвинуваат оние од надвор растат.
И покрај општата загриженост дека “нешто е расипано во Данска“ - со други зборови, дека постои потреба за огромни структурни промени, како што е изложено во преработената Лисабонска агенда - работите не се подеднакво мрачни низ целата Унија. 
Всушност, резултатите се шарени. 
Некои од северните земји прикажуваат добра економска и социјална перформанса, давајќи им политичка инспирација на другите, додека пак некои јужни земји имаа значително полош успех. 
Најголем дел од новите земји-членки (НЗЧ-и) покажаа извонредни стапки на економски раст во последниве неколку години, просечно над 5 отсто годишно, двојно повеќе од просекот во 15 стари земји-членки. 
Инситутот за компаративни економски студии во Виена предвиде одреден степен на економски пад во неколку НЗЧ-и за оваа година, но разликата во растот помеѓу источните и западните земји останува голема. 
Постои значителен потенцијал за израмнување во годините што доаѓаат.
Во однос на стапките на економски раст, Унијата може да биде претставена на две оски: една која ја дели подобрата перформанса на северните земји од полошата перформанса на јужните земји и друга оска која ги дели западните земји во стагнација и силните источни земји. 
Вторава поделба има импликации за Југоисточна Европа. 
На крајот на краиштата, Унијата ќе ги вклучи земјите од овој дел на континентот и вреди да се разгледа со што се соочија нивните претходнички на патот кон и по пристапувањето.
Влезот во Унијата се покажа како неверојатен мотив за промени, за институционални и структурни реформи. 
Поради него многу земји поддржаа мерки кои, инаку, тешко би можеле да се спроведат. 
Во овој поглед, не смееме да ја потцениме важноста да се одржи надежта во време на економски и социјални насилства кои погодија повеќе граѓани. 
Покрај тоа, надежта мора да се одржи и по пристапувањето, кога кај граѓаните може да се зголеми незадоволството доколку стапките на раст, претворени во нивниот личен доход, се ниски. 
А, тука лежи една огромна разлика во колективната психологија во Источна Европа споредбено со делови од Западот. 
Економската енергија подгрева надеж во земјите кои имаат за цел огромни подобрувања, додека пак стагнацијата предизвикува фрустрација.
Диференцијалот во економскиот раст помеѓу источните и западните земји е особено значаен бидејќи посткомунистичките земји сеуште се мачат со слаби инстутуции. 
Како што наведува економската теорија, она што е важно за долготрајниот раст е квалитетот на институционалната основа. 
Од неа зависат создавањето на капитал, технолошкиот напредок, како и зголемувањето на човечкиот капитал со соодветен размер. 
Веројатно, резервите од ефикасноста во економииите во транзиција и нивниот капацитет за реструктуирање и апсорбирање на новите технологии, без оглед на својствената слабост на институциите, предизвика поскептични гледишта. 
Оваа забелешка, се подразбира дека важи за економиите од Југоисточна Европа, кои извлекуваат корист од релативно добро обучената работна сила и ниските плати и чија што близина до западните економии претставува адут за евентуална преселба и доаѓање на тамошниот капитал.
Можат да се извлечат два заклучоци. 
Прво, стапките на економскиораст кои изнесуваат над 5 отсто годишно можат да се одржат во регионот, помагајќи го процесот на израмнување. 
Ваквите стапки би помогнале во справувањето со масовната невработеност, како и со нејзините лоши економски и социјални последици. 
Но, за да дојде до консолидирање на ваквите стапки, треба да се апсорбираат новите технологии, за иновации со широк размер. 
Ваквите иновации се многу неопходни за овие економии да не станат прекумерно зависни од производството и услугите со ниска додадена вредност.
Поврзана со растот, како и со неговата иднина, е конзистентноста на економската политика. 
Без оглед на осцилациите и падовите, земјите-пристапнички постигнаа извонреден напредок во поставувањето на институциите, како и во реструктуирањето на нивните економии. 
Веројатно, тие покажуваат поголема флексибилност во одредени аспекти отколку некои од нивните западни колеги. 
Овде не мислам само на пазарот на работна сила. 
Ниската инфлација сега е насекаде присутна, консолидирањето на буџетот постојано се зголемува ( иако „буџетскиот шок“ од пристапувањето е доста значаен, бидејќи бара неколку проценти од БДП за котизација во буџетот на ЕУ и кофинансирање на фондовите на ЕУ), а пазарните прописи видливо се подобруваат. 
Јавна тајна е дека конзистентноста на економската политика е критична за оддржување на растот.
Исто така значајна е и фискалната политика која ќе биде поволна за бизнис и која ќе стимулира инвестирање и отворање на нови работни места. 
Развојот на малите и средните претпријатија, исто така, зависи од фискалната средина. 
Во ЕУ постои зголемена фискална конкурентност и ниту една земја не смее да дозволи нејзината политика да биде нечувствителна на неа. 
За НЗЧ-и, актуелните земји-аспиранти, како и балканските земји кои се надеваат на евентуално членство, уметноста во фискалната политика лежи во усогласување на потребата да се има пријателско-бизнис окружување и потребата од зголемување на ресурсите за јавниот буџет. 
Повисоките буџетски приходи се потребни со цел да се соочат со функционирањето внатре во ЕУ.
Друг фактор е оној кој често се занемарува во економските дискусии. 
Последниве години бевме сведоци на влијанието на климатските промени, кога големите поплави и драматичните варирања на температурата направија пустош во неколку земји од Централна и Источна Европа, потресувајќи ги јавните буџети. 
Тврдам дека ваквите настани најверојатно ќе се повторат, а „видовитите“ креатори на политиката треба да бидат подготвени за секаква евентуалност кога ги распределуваат државните приходи. 
Ова е предизвик во годините што доаѓаат, во смисла да не им се дозволи на буџетските дефицити да излезат од контрола. 
Регионалната соработка, исто така, мора да се зголеми, бидејќи природните катастрофи не познаваат граници. 
Солидарноста е знак на политичка мудрост, како и на искусно водење на една држава.
Последно по ред, но не и по значење, земјите од Југоисточна Европа треба да отпочнат поефикасна борба против корупцијата, криминалот, како и искористувањето на државата за сопствени цели. 
Овој чекор е неопходност за да поголемиот дел од популацијата профитира од одржливиот раст, како и за зајакнување на владеењето на правото и посигурна демократска трансформација.
