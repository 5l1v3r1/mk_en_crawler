24/06/2009
Од Јусуф Рамадановиќ за Southeast European Times во Сараевo -- 24/06/09
Босна и Херцеговина (БиХ) нема да успее да добие безвизен режим до крајот на годинава, рекоа минатата недела министрите за надворешни работи на Европската комисија.
Веста -- која не беше изненадување -- уследи два дена откако Претставничкиот дом на БиХ усвои пакет мерки за унапредување на процесот на визна либерализација.
Законите, кои се насочени кон четири главни категории -- меѓународната правна помош во кривичните работи, пограничната контрола, движењето на оружјето и воената опрема и перењето парти и финансирањето на терористичките активности -- треба да помогнат во спроведувањето на 174 услови на ЕК за БиХ.
За да влезе во сила, новата легислатива мора да биде одобрена од Домот на народите.
Законите ќе ја донесат земјата еден чекор понапред до безвизниот режим и членството во ЕУ, рече портпаролката на шефот за надоврешна политика на ЕУ Хавиер Солана, Кристина Галах, за новинската агенција СРНА. 
Сепак, додаде таа, „мора да се биде внимателен кога се говори за временски рамки“ за укинување на визните ограничување за граѓаните на БиХ.
Комесарот за проширување на ЕУ, Оли Рен, се состана со босанскиот министер за надворешни работи, Свен Алкалај, минатиот месец во Брисел, на разговори околу ова прашање.
„Тоа навистина ќе зависи од способноста на политичките водачи, демократски избраните политички водачи, Босна и Херцеговина да донесе вакви одлуки, да усвои закони и да спроведе мерки какви што бара ЕУ ... 
за постигнување безвизен режим“, рече Рен, и додаде дека биометричките пасоши се меѓу клучните критериуми.
Aлкалај рече дека властите во БиХ се посветени на спроведувањето на реформите и ќе почнат со издавање биометрички пасоши следната недела.
„Поважно е властите во БиХ да посветат целосно внимание на усвојувањето на неопходните закони и воведувањето биометрички пасоши, за да може земјата да добие позитивна оценка што е можно поскоро“, рече амбасадорот на БиХ во мисијата на ЕУ во Брисел, Осман Топчагиќ.
Визната либерализација на ЕУ е чувствително прашање во БиХ бидејќи етничките Хрвати долго време имаат можност да уживаат безвизни хрватски пасоши. 
Сега кога Србија е на пат кон визната либерализација, босанските Срби ќе ја имаат истата привилегија преку српските пасоши. 
Само Бошњаците нема да можат слободно да патуваат во блиска иднина.
