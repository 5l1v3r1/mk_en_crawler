22/10/2012
Мухамет Брајшори за Southeast European Times во Приштина -- 22.10.12
Универзитетот во Приштина го интегрираше Факултетот за исламски студии во Приштина, давајќи му ја на косовскиот универзитет единствената акредитирана програма за високото обвразование за верски студии. 
Факултетот, кој образова нови имами од 1992 година, претходно функционираше независно.
Приклучувањето кон универзитетот обезбедува јавни финансиски средства, со кои ќе се исплаќаат платите на 23 професори, плус дополнителен административен персонал. 
Ќазим Ќазими, декан на Факултетот за исламски студии, рече дека овој потег е важен бидејќи ќе им го олесни признавањето на дипломите на студентите -- нешто што Министерството за образование не го правеше секогаш во минатото.
Басри Муја, заменик-директор на косовската агенција за акредитација, изјави за SETimes дека факултетската програма е акредитирана за следните три години.
Претставниците на Приштинскиот универзитет потврдија дека факултетот стана дел од универзитетот, но не дадоа друг коментар.
Ќазими рече дека факултетот функционира добро откако беше формиран по падот на комунизмот, иако имаше проблеми со опремувањето и работните услови. 
Факултетот се пресели во нова зграда во 2010 година и ќе продолжи да одржува часови таму, како дел од универзитетот.
Финансирањето од универзитетот ќе обезбеди финансиска стабилност за програмата, која претходно зависеше од донации од Исламската заедница во Косово.
„[Факултетот за исламски студии] беше формиран од заедницата на Советот на муслиманите, но финансирањето е од претседателството на Исламската заедница ... 
како добротворна помош, или нешто што останало од аџилакот, што значи дека имавме многу проблеми“, реќе Ќазими.
Некои во Косово велат дека тоа е позитивен чекор.
„Ова е добра одлука, бидејќи владата има достап до наставната програма и тие ќе вршат проверки, така што никој не може да каже дека во факултетот се подготвуваат радикалци и фундаменталисти“, рече заSETimesКамер Бериша, наставник во училиште во Приштина. 
„Тоа, исто така, му помага на факултетот да добие повеќе признание.“
Универзитетот не финансира ниту една друга програма на верски студии и Куштрим Бајрамај, студент по економија во Приштина, изјави за SETimes дека може да има одреден отпор.
„Немаше разговори дали истиот треба да се финансира од буџетот и како се одразува на нашето секуларно општество тоа што државниот универзитет подготвува имами“, рече Бајрамај.
Во регионот неколку држави организираат исламски верски студии како независни високообразовни институции или како дел од универзитетите.
Во Албанија во 2011 година Исламската заедница го основаше Универзитетот Бедер, кој ги подготвува идните имами и, исто така, нуди програми за други хуманитарни и социјални науки, како што се турскиот и англискиот јазик. 
Универзитетот е признаен од албанската влада.
Во Македонија Исламската заедница раководи со Факултетот за исламски науки како независна приватна институција, акредитирана од владата.
