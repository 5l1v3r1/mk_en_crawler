13/02/2007
Од Марина Стојановска за Southeast European Times во Скопје – 13/02/07
Во обид да го зголеми обемот на меѓународните бизниси во Македонија, владата на премиерот Никола Груевски отпочна промотивна кампања насочена кон странските инвеститори.
„Инвестирај во Македонија, новиот бизнис рај во Европа“ е слоганот на кампањата.
Преку платени реклами во 50 водечки весници и списанија во 35 земји, меѓу кои и во 21 земја-членка на ЕУ, владата се надева дека ќе им ги предочи бизнис предностите во Македонија на меѓународните инвеститори.
Тука спаѓаат ниските даночни стапки, едношалтерскиот систем за регистрирањето на бизнисите, пристапот на просперитетниот потрошувачки пазар, инфлацијата од 3,1 отсто и ветувањето за пристап во ЕУ.
Груевски предупредува за нереалните очекувања.
„Не веруваме дека по промоцијата инвеститорите едноставно ќе навалат во Македонија“, рече тој.
„Нашата првична цел е да се охрабрат инвеститорите да размислат за инвестирање во Македонија.“
Владата, исто така, објави тендер за 20 консултанти кои ќе имаат задача да презентираат информации во странство во врска со бизнисот во Македонија, истакна премиерот.
Тој рече дека Агенцијата за странски инвестиции, чиј буџет беше зголемен петпати во текот на изминатата година, подготвено ќе обезбедува информации за инвеститорите преку специјална телефонска линија.
„Убеден сум дека оваа инвестиција што ја прави владата за да ја рекламира Македонија, ќе биде само еден отсто од првата инвестиција што ќе дојде во Македонија“, рече Груевски.
Спроведувањето на реформите во катастарот и подобрувањето на судството во земјата, исто така, ќе помогне во привлекувањето на инвеститорите и ќе привлече повеќе странски капитал во земјата, додаде тој.
Според Агенцијата за странски инвестиции, промотивните напори веќе имаат влијание.
„Досега Агенцијата доби 70 мејлови, претежно од американски претпријатија, кои бараат подетални информации за инвестициите“, рече шефот на Агенцијата, Виктор Мизо, изразувајќи оптимизам дека тој тренд ќе продолжи.
