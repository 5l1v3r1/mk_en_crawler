31/05/2007
(AП - 31/05/07;
Ројтерс, АП, ББС, ВОА, НТВ МСНБЦ, Стратфор, Тркиш прес - 30/05/07;
AП - 29/05/07)
Турција во средата (30-ти мај) испрати нови тенкови и војници на својата граница со Ирак, разгорувајќи ги шпекулациите за престоечка воена офанзива против курдските бунтовници стационирани во северниот дел на соседната земја.
Според Ројтерс, група од 20 тенкови натоварени на камиони ја напушти касарната во Мардин во близина на Сирија и се упати на исток, кон границата.
Големи контингенти војници, тенкови, пушки и оклопни возила се вели дека веќе се распоредени во регионот.
Потегот од средата се случи еден ден откако турскиот премиер Реџеп Тајип Ердоган ги повика САД и Ирак да ги уништат бунтовничките бази на ПКК во северен Ирак, одбивајќи да ја отфрли можноста за евентуална унилатерална акција од страна на неговата земја.
„Очекуваме САД и Ирак да ги уништат и растурат базите на терористите таму“, рече турскиот водач во коментарот на приватната телевизија НТВ доцна во вторникот.
„Нашите очекувања се пренесени на другата страна.
Ние мора да постигнеме резултати.
Нема да биде во ред да се дава краен рок.“
ПКК се бори за самоуправа во курдскиот североисточен дел на Турција од 1984 година, водејќи кампања на бомбашки напади, киднапирана и вооружени напади, во кои загинаа повеќе од 30.000 луѓе.
Групата е забранета во Турција и се наоѓа на листата на терористички организации на ЕУ и на САД.
Властите во Анкара веруваат дека околу 2.300 милитантни на ПКК оперираат во Турција, додека околу 3.800 нашле засолниште во северен Ирак.
Притисокот на јавноста врз владата се зголеми по самоубиствениот бомбашки напад на 22-ри мај, во кој загинаа шест лица, а повеќе од 120 беа повредени.
Шест турски војници починаа следниот ден кога нивното возило налета на нагазна мина во југоисточната област каде што се активни герилците на ПКК.
Друг војник загина од нагазна мина во средата во покраината Хакари, во близина на границата со Ирак.
Вкупно 13 курдски бунтовници загинаа во судирите со турските сили од понеделникот.
„ПКК мора да биде елиминирана како проблем помеѓу Ирак и Турција“, се цитира изјавата на турскиот специјален претставник во Ирак, Огуз Челиккол, на телевизијата СНН-Турк во средата.
По посетата на Ирак оваа недела, тој изрази надеж дека курдското прашање ќе биде решено пред Турција да донесе одлука за каква било унилатерална акција.
Турското Министерство за надворешни работи, пак, го повика Ирак да преземе чекори против бунтовниците на ПКК на својата територија.
„Она што го сакаме од ирачката влада е да ги преземе неопходните чекори за прекин на терористичките активности пп секоја цена“, изјави за новинарите портпаролот на Министерството за надворешни работи, Левент Билман.
Запрашан дали Анкара го информирала Багдат за евентуалниот турски прекуграничен напад, тој рече „Ние не мора да го информираме никого за можноста од ваква интервенција.“
Загрижени за последиците врз регионалната стабилност, САД ја повикаа Анкара да не презема каква било унилатерална воена акција.
Најдобар начин за справување со проблемот без загрозување на мирот во пограничниот регион е преку американска, турска и ирачка соработка, рекоа властите во Вашингтон.
