12/02/2007
Од Блерта Фониќи-Кабаши за Southeast European Times во Приштинa – 12/02/07
Водачите на косовските Албанци апелираа за смиреност во неделата (11-ти февруари) по смртта на две лица за време на протестот во саботата. 
Демонстрациите ги организираше милитантната група Ветевендосјa, која се противи на процесот предводен од ОН за одредување на статусот на Косово и сака парламентот во покраината веднаш да прогласи независност.
Насилството изби кога 3.000 демонстранти се судрија со полицијата. 
Полицијата на ОН и косовската полиција употребија солзавец и гумени куршуми против оние кои се обидоа да ги пробијат барикадите околу парламентот во Приштина.
За време на состанокот во неделата, косовскиот претседател Фатмир Сејдиу, премирот Агим Чеку и опозициските водачи објавија изјава во кое се осудува насилството. 
Во изјавата се повикуваат „сите косовски граѓани да придонесат за стабилноста на земјата, како што правеа и досега“.
Настаните како што е насилството од саботата можно е да имаат негативни последици за процесот на формирање на косовската држава, предупредија тие.
„Го уверувам косовскиот народ дека процесот се движи во вистинската насока и дека многу наскоро Косово ќе биде независно. 
Овие дејства само му штетат на процесот“, рече Чеку.
„Навистина е жално што се загубени два животи како резултат на неразумното загрозување на безбедноста на владините згради“, рече шефот на полицијата на ОН, Стивен Кертис. 
Полицијата беше принудена да преземе „решителни мерки за повторно воспоставување на редот“, рече тој.
Водачот на Ветевендосja Aлбин Курти рече дека полицијата ги испровоцирала демонстрантите. 
„Премногу полициски кордони ги блокираа патиштата ... 
[тие] ни ставија до знаење дека се спремни да интевенираат“, рече Курти по двочасовните демонстрации.
Курти рече дека тие не побарале дозвола од полицијата за да ги организираат протестите, бидејќи ако барањето било отфрлено тие ќе мораше да ги одложат истите.
„Ние протестираме бидејќи Ахтисари сака да го врати Косово под власт на Србија, а тоа е неприфатливо за нас“, рече Лулзим Бериша, кој протестираше во саботата. 
„Сé што е помалку од независност и сувереност е неприфатливо“, рече неговиот пријател Артан Гаши.
Косовските водачи го прифатија планот на Ахтисари, додека Белград го отфрли. 
Предлогот ќе му овозможи на Косово да избере национални симболи, да усвои устав и да побара меѓународно признание, додека меѓународното воено и цивилно присуство ќе продолжи за да се осигури мирот и стабилноста.
