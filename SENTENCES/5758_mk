27/06/2011
Пол Чикои за Southeast European Times во Букурешт -- 27.06.11
Претседателот Трајан Басеску предупреди во вторникот (21-ви јуни) дека ќе продолжи со контроверзната одредба на нацрт-уставот со која се отстранува презумпцијата на законски стекнати средства и го отвора патот за конфискација на богатството што не може да се оправда.
„Богатството е заштитено, но ние, исто така, немаме право да заштитиме кражба. 
Според сегашниот устав ништо не може да им се случи на оние кои поседуваат нелегални средства“, објасни Басеску.
Неговата изјава уследи веднаш откако на неговиот многу наметлив нацрт-устав му беше нанесен сериозен удар на 17-ти јуни, кога судиите од Уставниот суд на Романија одлучија дека некои од неговите одредби ги загрозуваат фундаменталните права. 
Поконкретно, судиите беа насочени кон две одредби - едната за отстранување на карактерот на законски стекнатото богатство, а другата за укинување на имунитетот на пратениците и министрите.
Судот смета дека отстранувањето на правниот карактер на средствата ги загрозува правата на сопственост и го става сопственикот во континуирана несигурност, бидејќи сопственикот е оној кој ја докажува легалноста на неговите средства.
Романската Асоцијација на судии претходно предупреди дека укинувањето на презумпцијата дека богатството е стекнато законски е спротивно на правниот принцип на презумпцијата на невиност.
Пресудата на Уставниот суд е само консултативна и претседателството го испрати нацрт-уставот до парламентот на разгледување и усвојување.
„Изгубивме битка, но не и целата војна против нелегалните средства“, рече премиерот Емил Боц како одговор на пресудата на судот. 
„Но, во парламентот, земајќи ја предвид одлуката на судот, дел од текстот може да биде уреден така што ќе одговара на целта на одземање на незаконски стекнатиот имот, така што корупциските дела повеќе нема да можат да бидат извор за стекнување големи богатство“, додаде тој за време на една расправа за нацрт-уставот.
Одлуката на судот може да има негативни последици, велат официјални претставници кои се вклучени во борбата против корупцијата. 
„Одлуката им нуди изговор на оние кои сакаат да го заштитат неоправдано стекнатото богатство и сакаат неуспех на владеењето на правото во Романија“, изјави за SETimes Хорија Џорџеску, генерален секретар на Националната агенција за интегритет (АНИ), овластен за проверка на имотот на државните функционери. 
„Во основа, одлуката на Уставниот суд е покана за криминалците да дојдат и да работат во Романија“, додаде тој.
Аналитичарите велат дека на проектот му претстои пат со препреки. 
„Дури и ако улогата на Уставниот суд е само консултативна во овој случај, таа му задава морален удар на нацрт-уставот од самиот почеток, а исто така создава полу-правна основа за неговите противници кои ќе ја искористат одлуката на судот за поддршка на нивниот став“, изјави за SETimes Разван Михаласку, политички дописник на ТВ Б1.
„Во основа, целиот проект се врти околу двете одредби -- нелегалните средства и имунитетот за функционерите -- и постои мала веројатност дека пратениците ќе се приспособат на барањата на претседателството, судејќи според фактот дека двете одредби влијаат директно врз некои од нив“, додаде тој.
Но, Џорџеску е оптимист. 
„Секогаш постои шанса. 
Амандманот кој се однесува на начинот на кој средствата се стекнати ужива широка поддршка од јавноста. 
Исто така, претставниците на меѓународната заедница во Букурешт и Европската комисија ја покажаа својата цврста поддршка за оваа уставна промена“, истакна тој. 
Американската амбасада во Букурешт ја критикуваше одлуката на Уставниот суд, велејќи дека таа стои на патот на борбата против корупцијата.
„Како пред една година, кога АНИ беше потисната, овие инструменти служат како ефективен надворешен фактор на притисок без кои напредокот во исполнување на правдата не би бил возможен. 
Политичарите треба да покажат одговорност во своите одлуки, а не да ја ставаат Романија на периферијата на владеењето на правото, обидувајќи се да го заштитат поединецот“, заклучува Џорџеску.
