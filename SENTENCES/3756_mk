24/09/2007
Од Зоран Николовски за Southeast European Times во Скопјe - 24/09/07
НАТО би сакал да й додели покана на Македонија на својот самит во Букурешт следната година, но земјата мора да покаже повеќе резултати.
Ова е суштината на пораките што дојдоа неодамна од седиштето на Алијансата во Брисел.
Македонската делегација отпатува таму овој месец за да ја претстави годишната програма на подготовка на земјата за членство во НАТО.
Според извори од македонската делегација, повеќето претставници во Политичкиот комитет на НАТО изразиле надеж дека најновата национална програма ќе биде последна.
НАТО сигнализираше дека нови покани ќе бидат упатени во Букурешт и дека трите земји од Јадранската повелба -- Албанија, Хрватска и Македонија -- се сметаат за најсериозни кандидати.
Но, Македонија ја чека уште работа.
Според националниот координатор за евроатлански интеграции, Никола Димитров, претставниците во Брисел ги посочиле судските реформи како област за која постои посебна загриженост.
Пораката беше дека Судскиот совет треба да биде комплетиран и дека законите за реформа на јавното обвинителство треба да бидат усвоени.
НАТО, исто така, бара подобрување во политичкиот дијалог, со подобра соработка помеѓу владата, претседателот и опозицијата.
Политичките пречки што ги блокираат судските реформи треба да се надминат.
Армијата на Република Македонија (АРМ) и одбранбените прашања се во далеку подобра форма.
Македонската армија учествува во мисиите во Авганистан, Ирак и Босна и Херцеговина.
АРМ е целосно професионализиран и рационализирана, а програмата за мала, флексибилна и ефикасна армија што ќе може да се справи со новите асиметрични закани, како што е тероризмот, се спроведува.
Минатата недела, претседавачот на Воениот комитет на НАТО, генерал Реј Хенолт, се состана со високи претставници во Скопје.
По разговорите со началникот на Генералштабот на АРМ, генерал Мирослав Стојановски, Хенолт рече дека делегацијата била импресионирана од напредокот постигнат во воените реформи.
Република Македонија досега беше добар кандидат, но нејзиното членство во НАТО ќе биде одлучено на политичко ниво, кога ќе се разгледаат сите достигнувања, рече Хенолт.
„Јас очекувам да добиеме поддршка за полноправно членство во Алијансата.
Мотивација и обврска за припадниците на АРМ е тоа што постои консензус помеѓу политичките партии во Македонија за членството во НАТО, како и голема поддршка од граѓаните“, рече Стојановски.
