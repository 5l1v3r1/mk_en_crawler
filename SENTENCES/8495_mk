14/11/2011
Билјана Пекушиќ за Southeast European Times во Белград – 14.11.11
Мешана група српски политичари, интелектуалци и водачи на граѓанското општество ја повика владата да ја промени својата долготрајна косовска политика за да й овозможи на Србија да го продолжи блокираниот процес на интеграција во ЕУ.
На почетокот од ноември, водачот на Либерал демократската партија (ЛДП), Чедомир Јовановиќ, водачот на Српското движење за обнова (СПО), Вук Драшковиќ, и водачот на Социјалдемократската партија Жарко Корач (СДУ) потпишаа декларација наречена „Преокрет“ (Пресврт), која повикува на промена на политиката „Косово е Србија“.
„Дилемата ,Косово или Европа’ не постои. 
Србија не смее да остане отсечена од модерна Европа бидејќи во спротивно тоа би значело дека земјата брзо ќе заостане и ќе застане не само на маргините од ЕУ, туку и на регионот“, рече Јовановиќ за SETimes.
Тој објасни дека со оглед на тоа што ЕК й кажа на Србија дека не може да добие кандидатски статус во ЕУ во сегашните услови, владата губи време играјќи си политика што не ги решава проблемите на начин на кој тоа го прават модерните европски општества.
Декларацијата, исто така, посочува дека реалноста што мора да се признае е дека Косово не е под суверенитетот на Србија од војната во 1999 година и капитулацијата во Куманово.
Србија мора да ја промени својата политика за да ја избегне можноста Европа да ги затвори своите врати „поради четворицата цариници на двата гранични премини“, се вели во истата.
Затоа Вук Драшковиќ тврди дека српските граѓани не треба повеќе да бидат манипулирани со честопати споменуваниот слоган на владата „и ЕУ и Косово“.
„Ни треба ЕУ, европските права и гаранции за Србите и српското наследство во Косово. 
Мораме да признаеме дека Косово постои и да задржиме најдобри можни економски, трговски и културни односи“, рече Драшковиќ за SETimes.
Потписниците го поканија српскиот претседател Борис Тадиќ да го прифати овој документ. 
Тадиќ одби, велејќи дека е илузија да се очекува забрзан процес на пристапување во ЕУ во замена за откажување од српските интереси во Косово -- како што покажа соработката со Хашкиот трибунал за воени злосторства.
„Со спроведувањето на планот на Ахтисари, српскиот народ целосно ќе исчезне од Косово и Метохија во текот на следните три децении“, рече Тадиќ.
Тој додаде дека интересите на Србија не може да се редефинираат на неколку години бидејќи меѓународните услови се менуваат.
„Државите што лесно се откажуваат од својот легитимен интерес губат кредибилитет и големите сили ги препознаваат како некои на кои можат да им се наметнуваат нови услови“, рече Тадиќ. 
Другиот потписник на декларацијата, претседателот на СДУ, Жарко Корач, вели дека поединците и групите кои не сакаат Србија да добие кандидатура за ЕУ на 9-ти декември, се многу силни.
„Тие го организираа во голем дел сето она што се случува на барикадите во северно Косово, и во последниве недели се многу гласни со своите барања Србија да се откаже од членството во ЕУ“, рече Корач за SETimes.
Аналитичарите велат дека не може да се очекува промена на политиката врз основа на апелите на неколку партиски водачи, особено поради тоа што нивните партии претставуваат мали сегменти од електоратот.
„Можеби владејачката коалиција и претседателот ќе разгледаат некои од аргументите наведени во овој апел, можеби владината декларација за Косово и Метохија ќе биде пофлексибилна за решавање на косовскиот проблем, но ова сигурно нема да предизвика пресврт“, рече за SETimes директорот на Центарот за проучување на политичките алтернативи, Милан Николиќ.
Јавноста имаше најразлични реакции на декларацијата. 
Додека има некои кои ја поддржуваат промената на политиката кон Косово, многумина жестоко се противат, а други, пак, го отфрлаат потегот како политички маркетинг.
„Ова е само предизборен трик. 
Сите тие говорат за Косово верувајќи дека тоа ќе го привлече вниманието на гласачите за кои тие не обезбедија пристојни животни услови“, рече за SETime s невработената професорка по историја Драгица Нектаријевиќ.
