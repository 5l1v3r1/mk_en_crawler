15/10/2004
(АП, Ројтерс, АФП, ББС, Фена - 14/10/04;
Фена - 13/10/04;
Њујорк тајмс - 12/06/04)
Повеќе од 7.000 муслимански мажи и момчиња се убиени од страна на силите на босанските Срби во масакрот во Сребреница, призна комисијата на босанските Срби во својот извештај од четвртокот (14-ти октомври).
Ова е првпат од завршувањето на конфликтот во Босна и Херцеговина (БиХ) во периодот 1992-1995 година, босанските Срби да го признаат обемот на масакрот извршен во јули 1995 година, кој се смета за одделно најголемо злосторство во Европа по Втората светска војна.
„Во новоподготвениот извештај се вели дека повеќе од 7.000 Муслимани се убиени во Сребреница и, исто така, се утврдува нивниот идентитет“, изјави во четвртокот за Ројтерс Смаил Чекиќ, заменик-претседателот на комисијата што го подготви извештајот.
Комисијата беше формирана минатата година од страна на највисокиот меѓународен претставник во БиХ, Педи Ешдаун, по претходните извештаи од страна на босанските Срби, во кои се минимизираше големината на злосторството.
Седумчленото тело го сочинуваат судии и адвокати од босанските Срби, претставници на семејствата на жртвите и еден меѓународен експерт.
По прелиминарниот извештај на комисијата во јуни, властите во српскиот ентитет на БиХ, Република Српска (РС) за првпат признаа дека силите на босанските Срби се одговорни за масакрот.
Без да се дадат конкретни бројки во извештајот се вели дека „неколку илјади“ босански Муслимани беа убиени во периодот помеѓу 10-ти и 19-ти јули 1995 година во Сребреница, која во тоа време беше прогласена за „безбедна област“.
Извршителите ги преместиле телата на други локации за да го прикријат злосторството, се вели во извештајот, и се додава дека убиствата биле извршени „на начин кој претставува тешко прекршување на меѓународните човекови права“.
Чекиќ рече дека финалниот извештај на комисијата, поднесен до Владата на РС, исто така, дава информации за локациите на 34 масовни гробници, каде што се смета дека се закопани некои од жртвите.
„Мислам дека комисијата даде најобјективна и најкоректна [можна] листа на убиените во Сребреница“, АФП го цитира извештајот на членот на комисијата Ѓорѓе Стојаковиќ во четвртокот.
„Ние имавме повеќе од 30 извори на информации, но листата не е конечна.
Не сум сигурен дека некогаш ќе ја имаме конечната листа.“
Според различни независни проценки, бројот на убиените е помеѓу 7.000 и 8.000.
Меѓународниот кривичен трибунал за поранешна Југославија (МКТЈ) претходно оваа година пресуди дека масакрот во Сребреница претставува геноцид.
МКТЈ ги обвини воениот водач на босанските Срби, Радован Караџиќ, и неговиот воен командант, Ратко Младиќ, за геноцид во врска со нивните наводни улоги во конфликтот во БиХ.
Тие успеваат да го избегнат лицето на правдата повеќе од осум години.
