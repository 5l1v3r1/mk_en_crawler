13/11/2007
Tурскиот претседател Абдула Ѓул, во петокот (9-ти ноември) беше домаќин на официјална вечера во чест на саудискиот крал Абдула бин Абдулазиз, кој беше во посета на земјата.
Турција беше првата станица на неговата посета на четири земји, вклучително и :
Велика Британија, Германија и Италија.
Во неговиот говор за добредојде, Ѓул истакна дека и Турција и Саудиска Арабија претрпеле штети од терористички напади и дека конфликтите треба да се решаваат преку дијалог.
Српскиот министер за внатрешни работи, Драган Јоциќ, и неговиот бугарски колега во посета на земјата, Румен Петков, во понеделникот (12-ти ноември) потпишаа договор за соработка во контролата на границата.
Тие, исто така, разговараа околу можноста дунавските земји да воспостават центар за прекугранична соработка, со седиште во Белград.
Министерот за надворешни работи на Босна и Херцеговинa (БиХ), Свен Алкалај, е во петдневна посета на Југоисточна Азија, со делегација високи функционери и бизнисмени.
Алкалај се состана со тајландскиот колега, Нитја Пибулсонграм, во понеделникот (12-ти ноември).
Главен фокус на неговата посета се инвестициите и економските врски.
На прес-конференцијата во Анкара во понеделникот (12-ти ноември) со својот турски колега, Абдула Ѓул, израелскиот претседател Шимон Перес, рече дека верува оти неговата земја ќе може да постигне мир со Палестинците, но додаде дека за мирот е потребно време.
Перес, исто така, ја истакна важноста на турската поддршка и водството во процесот.
Чешкиот министер за надворешни работи, Карел Шварценберг, во петокот (9-ти ноември) ја повика Босна и Херцеговинаa (БиХ) да не се откажува од својата кандидатура за пристап во ЕУ.
За време на посетата на Сараево, тој се состана со претседателот на претседателството на БиХ, Жељко Комшиќ, неговиот босански колега, Свен Алкалај, и со претседателот на Претставничкиот дом, Милорад Живковиќ.
Сирискиот претседател Башар ал Асад во неделата (11-ти ноември) ја увери кипарската министерка за надворешни работи, Ерато Козаку-Маркулис, дека спорот околу морските патишта помеѓу Латакија во Сирија и пристаништето Фамагуста во Северен Кипар, ќе биде решен во блиска иднина.
Маркулис, која беше во Сирија во рамките на нејзината турнеја низ Средниот Исток, го информираше сирискиот претседател за последните настани во врска со Кипар.
На состанокот со косовскиот претседател Фатмир Сејдиу во четвртокот (8-ми ноември) во Берлин, германскиот министер за надворешни работи, Френк-Волтер Стајнмаер, рече дека сé уште има мала шанса за решавање на спорот околу статусот на Косово со преговори.
„Ние мора да ги проучиме сите можни начини и да побараме од Србија и Косово да покажат флексибилност и компромис во преговорите“, рече Стајнмаер.
Црногорскиот и грчкиот министер за одбрана во средата (7-ми ноември) потпишаа меморандум за соработка.
Во него се подвлекува дека развојот на партнерството во одбраната и безбедноста ќе ги зајакне мирот и стабилноста во регионот, во обид за зајакнување на шансите на Црна Гора за евроатланска интеграција.
(Разни извори -- 06/11/07-13/11/07)
