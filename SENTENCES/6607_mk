07/11/2011
Горан Трајков за Southeast European Times во Скопје -- 07.11.11
Ваљон Сарачини стана македонски министер за економија минатиот јули.
Претходно тој работеше пет години на престижниот универзитет Американ колеџ во Скопје.
Сарачини е експерт по менаџмент, со магистерска титула од истиот универзитет.
Во врска со кризата и несигурноста во соседна Грција, SETimes разговараше со министерот Сарачини во врска со состојбата на македонската економија.
SETimes:
Кои се последиците од грчката -- и таа во ЕУ -- економска и финансиска криза за Македонија?
Ваљон Сарачини:
И покрај негативниот развој на настаните во Грција и воопшто во Европа, поради предупредувањата за нова светска економска криза полоша од онаа во 2008 година, и доживеаните блокади на грчката граница поради штрајковите, Македонија досега успеа да ги преброди ризиците во својата економија.
Очекуваме растежот во извесна мера да се забави поради кризата во Европа, со оглед на тоа што европските држави се наши најголеми трговски партнери.
Но, нашата економија и банкарскиот систем се добро подготвени за криза и ние очекуваме растот да ја надмине предвидената стапка од 3,5 отсто оваа година.
Индустриското производство забележа раст од 9,2 отсто во споредба со 2010 година, покажувајќи дека економијата е брзо обновена.
Побарувачката за македонските производи во странство се стабилизира.
Но, ако дојде до најлошото сценарио, ние сме подготвени да се справиме, со целосен опсег мерки во координација со бизнис заедницата, исто како во 2008 година.
SETimes:
Какви мерки ќе преземе Македонија?
Сарачини:
Многу е важно да ја задржиме макроекономската стабилност.
Тоа е договорено и одобрено од нашите меѓународни партнери, како што е Светска банка.
Новата владина програма ги опфаќа клучните приоритетни прашања, истовремено имајќи ја предвид актуелната ситуација, и се фокусира на зајакнувањето на конкуретноста.
Владата внимателно ги следи случувањата на пазарот и редовно контактира со приватниот сектор за соодветно решавање на сите предизвици, но исто така и ги следи позитивните политики на економскиот раст.
Во претходната фаза од кризата, имаше пад во растот, извозот и работните места.
Но, ние брзо воведовме анти-кризни мерки и брзо заздравивме.
Некои од политиките вклучуваат намалување на долгот во странство и внатре во земјата, зголемување на капиталните инвестиции, ревитализација на индустријата и градежништвото, како и реализирање нови проекти во патната и железничката инфраструктура и во енергијата.
Ако надворешната криза стана пожестока, и негативно се одрази врз нашата економија, ние ќе воведеме уште еден пакет мерки кои ќе опфатат различни аспекти од водачките бизниси.
SETimes:
Кои се економските приоритети на Македонија?
Сарачини:
Eкономски раст.
Накусо, стимулирање и диверзификација на производството и извозот;
унапредување на инвестициите и иновациите, како и подобрување на бизнис климата;
зајакнување на улогата на малите и средните претпријатија;
намалување на енергетската зависност.
Шансите на Македонија за одржлив развој лежат во промовирањето на знаењето и соработката, и претприемачкиот дух.
Мојата цел е да продолжам со спроведувањето на стратешките документи и да ја зајакнам соработката меѓу бизнис и научните заедници и владата.
SETimes:
Како целосната либерализација на енергетскиот пазар следната година ќе влијае на Македонија?
Сарачини:
Активностите во енергетскиот сектор се регулирани со Законот за енергија, донесен во февруари оваа година, кој презема 12 директиви и три прописи од акито на ЕУ.
Во согласност со спогодбата за формирање енергетска заедница, сите потрошувачи треба да станат квалификувани за да изберат свои сопствени снабдувачи на електрична енергија и природен гас почнувајќи од јануари 2015 година.
Големите потрошувачи кои се директно поврзани на електричната мрежа, ќе останат такви.
Сите други потрошувачи на електрична енергија и природен гас -- освен домаќинствата -- ќе станат квалификувани во транзициониот период додека се отворат пазарите до средината на 2012 година.
Во овој период ќе се изготват подзаконски акти за заокружување на правната и регулаторната рамка.
SETimes:
Дали туризмот стана сектор на стратешки развој?
Сарачини:
Туризмот е сигурно сектор на растеж.
Вкупниот број туристи се зголеми за 9,1 отсто оваа година, а исто така и траењето на нивниот престој.
Како резултат на тоа, приливот на странска валута во првата половина од оваа година се зголеми за 18,5 отсто.
Поради високата побарувачка, работните места поврзани со туризмот се зголемија за една третина во првиот квартал од оваа година, во споредба со истиот период во 2010 година.
Веќе се преземени бројни мерки, како што е намалување на ДДВ од 18 на 5 отсто, за хотелско/ресторанските услуги.
Ќе продолжиме со субвенционирање на „странски организиран туристички промет“, зголемувајќи го бројот на чартер летовите од Холандија, Финска и Израел, и вклучувајќи и летови од Чешка и Русија.
Нова „Туристичка сателитска сметка“, во партнерство со Светската туристичка организација, ќе биде воведена за утврдување на точниот број туристи, приливот на странска валута, и за да се добие подобра претстава за потребите на потрошувачите.
Ние, исто така, планираме да ја спроведеме ревидираната Национална стратегија за туристички развој -- подобрувајќи го квантитетот и квалитетот на капацитетите и нивниот ранг, и да подготвиме студија за развој на планинскиот туризам.
Владата ќе продолжи со концептот „заедничко брендирање“ на Македонија како туристичка дестинација и промовирање на спотови за одредени теми и сектори во светските медиуми.
SETimes:
Кои се планираните странски инвестиции на Македонија?
Сарачини:
Maкедонија иницираше значајни инфраструктурни проекти, кои служат како катализатор за проектите во другите сектори.
Очекувам странските -- како и домашните -- претпријатија да инвестираат во слободните технолошки и индустриски развојни зони (ТИРЗ), особено во Скопје, Тетово и во Битола.
Врз основа на спроведените мерки и активности планирани со новата програма на владата, ние предвидуваме стапката на инвестициите до 2015 година да достигне околу 30 отсто од БДП, или 7 до 10 отсто годишна инвестициска стапка.
Доколку не настапи нова светска финансиска и економска криза, ние очекуваме кумулативниот прилив на странски директни инвестиции да надмине 2 милијарди евра до 2015 година.
Голем придонес за овој растеж ќе имаат јавните инвестиции, кои ќе бидат меѓу 4 и 5 отсто од БДП.
Зголемената доверба на странските инвеститори во Македонија и предностите што земјата ги нуди во ТИРЗ ќе придонесат за пораст на странските директни инвестиции.
Како резултат на веќе започнатите и идните инфраструктурни проекти, ние очекуваме просечен годишен раст во градежништвото од 7,5 отсто и 6-8 отсто во индустријата, и намалување на невработеноста под 25 отсто.
Земјоделството, стимулирано од субвенциите и ИПА фондовите, се очекува да има просечен раст од 5 отсто.
Како резултат на растежот на извозот и странските директни инвестиции, бруто девизните резерви во периодот 2011-2015 година ќе се зголемат и ќе го одржат нивото од четири до пет месеци покривање на увозот на производи и услуги, што ќе овозможи стабилност на девизниот курс.
