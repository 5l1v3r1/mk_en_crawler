26/11/2008
(Еуопсервер, ЕурАктив, ФТ, Тајмс - 26/11/08;
AФП, Ројтерс, АП, ДПА, ББС, Интернешнал хералд трибјун, Еуопсервер, БНТ, Софија ечо, Дневник, Медиапул, News.bg, новинска агенција Фокус - 25/11/08)
Европската комисија (ЕК) во вторникот (25-ти ноември) направи чекор без преседан против една држава членка на ЕУ, лишувајќи ја Бугарија од 220 милиони евра финансиски средства поради нејзиниот континуиран неуспех да се справи со корупцијата и организираниот криминал.
Таа, исто така, ја предупреди Софија дека е можно да загуби уште 340 милиони евра, ако не преземе итни дејства.
Во јули ЕК замрзна скоро 500 милиони евра помош за Бугарија, наведувајќи ги како причина континуираните слабости во контролните системи на земјата и случаите на измама и нерегуларности во обвинувачкиот извештај.
Таа, исто така, ги повлече акредитациите на двете владини агенции за управување со средствата од предпристапната програма ФАРЕ -- едната под Министерството за финансии, а другата под регионалното Министерство за развој.
ЕУ укина вкупно повеќе од 800 милиони евра помош за Бугарија откако земјата пристапи во блокот во јануари 2007 година.
Од тоа, 560 милиони евра се од програмата ФАРЕ, вклучително и 220 милиони евра што не беа опфатени со договорот, а се сега неповратно изгубени.
Софија може да ги добие преостанатите договорени, но неисплатени 340 милиони евра до крајот на 2009 година, ако ЕК одлучи претходно да ги обнови акредитациите на двете агенции за спроведување.
Комесарот за проширување на ЕУ, Оли Рен, во вторникот за новинарите изјави дека ЕК сé уште не може да го стори тоа, бидејќи неодамнешните ревизии открија нови нерегуларности покрај оние наведени во извештајот од јули.
„Како што се вели, човек мора да го стори тоа што човек мора да го стори“, рече Рен во Брисел.
„Мораме да играме по прописи и да ги почитуваме правилата на финансиското управување.“
Објавувајќи ја одлуката на ЕК претходно во вторникот, портпаролката на комисијата, Кристина Наѓи, ја повика Бугарија да дејствува брзо за да го поправи управувањето со средствата на ЕУ.
Реформите што Бугарија ги презеде оваа година не донесоа видливо подобрување во управувањето со парите на ЕУ досега, според ЕК.
„Признавам дека се утврдени акциони планови и е ревидирана легислативата;
сепак, многу од овие мерки се само ветување за идни дејства и сé уште не давале конкретни резултати“, рече Рен.
Одлуката од вторникот ги изненади бугарските власти.
Премиерот Сергеј Станишев и неговиот заменик задолжен за управувањето со средствата на ЕУ, Меглена Плугчиева, кои се наоѓаат во Берлин, ја критикуваа ЕК, изразувајќи ја својата „разочараност“.
Станишев се пожали дека ЕУ не ја третира секога Бугарија како другите земји-членки.
Плугчиева, пак, вети дека Бугарија „сепак ќе ги спроведува стриктно европските правила и процедури за да загарантира правилна и транспарентна употреба на сите европски средства“.
Критикувајќи ја владата за губењето на средствата на ЕУ додека економската криза почнува да го зема својот данок, десничарските опозициски партии повикаа на оставка на владата и предвремени избори.
