01/07/2008
На состанокот со комесарот за проширување на ЕУ, Оли Рен, во петокот (27-ми јуни) во Брисел, високиот претставник во Босна и Херцеговинa (БиХ), Мирослав Лајчак, рече дека и покрај значителниот напредок во БиХ во последниот месец, следат „важни предизвици за целосната транзиција на ОХР во ЕУСР [специјалниот претставник на ЕУ]“. 
Лајчак, исто така, ја информираше Комисијата за политика и безбедност, телото на ЕУ за надворешна политика, за ситуацијата во БиХ.
***
Кипарскиот министер за надворешни работи, Маркос Кипријану, во саботата (28-ми јуни) замина во тридневна посета на Кина. 
Тој ќе разговара за билатералните односи и напорите за повторно обединување на островот со својот кинески колега, Јанг Јечи.
***
Хрватскиот претседател Стипе Месиќ во саботата (28-ми јуни) замина во тридневна посета на Шпанија. 
Во неделата тој го отвори Денот на Хрватска на светскиот Експо 2008 во Сарагоса.
***
Членовите на претседателството на Босна и Херцеговинa (БиХ) Харис Силајџиќ, Небојша Радмановиќ и Жељко Комшиќ во неделата (29-ти јуни) заминаа во петдневна официјална посета на Малезија. 
Тие треба да се состанат со кралот Јанг ди Пертуан Агонга и премиерот Абдула Ахмад Бадави.
***
Министерот за безбедност на Босна и Херцеговинa (БиХ) Тарик Садовиќ и помошник генералниот секретар за операции на НАТО, Мартин Хауард, потпишаа меморандум за разбирање помеѓу Сараево и Алијансата, со цел олеснување на цивилниот прекуграничен транспорт во четвртокот (26-ти јуни) во Брисел. 
Документот предвидува соработка во справувањето со последиците од користењето или несреќите од хемиските, биолошките, радиолошките и нуклеарните агенси.
***
Грчкиот премиер Костас Караманлис вети поддршка од неговата земја за процесот на интеграција на Црна Гора во ЕУ, за време на состанокот со црногорскиот колега, Мило Ѓукановиќ, во понеделникот (30-ти јуни) во Атина. 
Неговата посета дојде во контекст на намерата на неговата земја да аплицира за кандидатски статус во ЕУ подоцна оваа година.
***
Претседателот на грчкиот парламент, Димитрис Суфас, се состана со рускиот премиер Владимир Путин, министерот за надворешни работи, Сергеј Лавров, и претседателот на руската дума, Борис Гризлов, во понеделникот (30-ти јуни) во Москва. 
Тие разговараа за билатералните економски односи, особено напредокот во изградбата на нафтоводот Бургас-Александрополис и гасоводот Јужен поток.
***
Генералниот секретар на НАТО, Јап де Хоп Шефер, и романскиот претседател Трајан Башеску во понеделникот (30-ти јуни) во Брисел разговараа за одбранбените политики на НАТО и ЕУ. 
Тие, исто така, разговараа за воената мисија во Авганистан, ситуацијата на Западен Балкан и регионот на Црното Море и проширувањето на НАТО.
(Разни извори 24/06/08-01/07/08)
