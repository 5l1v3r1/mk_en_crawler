14/07/2005
(Еурактив, Њујорк тајмс, Интернешнал хералд трибјун, Дејли телеграф, Индипендат, ББС - 14/07/05; AП, Ројтерс, АФП, СНН, РФЕ/РЛ, ВОА, ДПА - 13/07/05)
Ветувајќи дека ќе ја забрзаат соработката во борбата против тероризмот, министрите за правда и внатрешни работи на ЕУ во средата (13-ти јули) постигнаа согласност за бројни мерки што ќе бидат усвоени во декември.
На иницијатива на британското претседателство со ЕУ, 25-те министри се состанаа во Брисел на разговори во кризен момент, шест дена по бомбашките напади во Лондон на 7-ми јули, во кои загинаа најмалку 52 лица.
„Сите ние во ЕУ сме апсолутно решени да ја забрзаме нашата работа за отежнување на тероризмот“, рече британскиот министер за внатрешни работи, Чарлс Кларк, кој претседаваше со вонредниот состанок.
Во декларацијата на четири страници усвоена во средата, министрите го одредија како „најитен приоритет“ создавањето на рамка во ЕУ за следење и истражување на тероризмот преку границите, со цел да се спречи планирањето на терористите, да се прекинат мрежите на поддршка, да се отсече финансирањето и да се изведат терористите пред лицето на правдата.
Рамката ќе биде изградена врз основа на веќе постоечките планови, усвоени по нападите во Њујорк и Вашингтон на 11-ти септември и по бомбашките напади во Мадрид во март 2004 година.
Спроведувањето на антитерористичките мерки предложени по нападите во Мадрид оди побавно отколку што официјалните претставници на ЕУ би сакале, рече комесарот за правда и внатрешни работи на ЕУ, Франко Фратини.
„Дојде време да се именуваат и засрамуваат“ бавните луѓе, АП ја цитира неговата изјава за новинарите во Брисел. 
„Без вистинска европска соработка не можеме да докажеме и покажеме пред јавноста и пред терористите дека сакаме и сме подготвени за брзо напредување.“
Еден од најконтроверзните чекори за кои се разговараше во средата се однесува на чувањето на телекомуникациските податоци. 
Со предложената мерка од претпријатијата за телекомуникации ќе се бара тие да ги чуваат деталите од телефонските разговори, електронската пошта и веб-комуникацијата најмалку 12 месеци.
Минатиот месец Европскиот парламент го отфрли предлогот во врска со тоа, наведувајќи ги како причина граѓанските слободи, приватноста и други прашања.
Но, Кларк рече дека граѓанските слободи мора да се третираат пропорционално. 
„Тврдам дека е основна граѓанска слобода на луѓето во Европа да можат да одат на работа користејќи го својот транспортен систем наутро без да бидат разнесени во воздух“, рече тој.
Од другите прашања кои, најверојатно, ќе поттикнат дебата се мерките за спротивставување на радикализмот и регрутирањето, за зајакнување на визниот информационен систем и шенген информациониот систем, како и усвојување на заеднички стандарди за личните карти. 
Велика Британија се очекува да се заложи за вклучување на биометрички детали во сите лични карти.
Помеѓу другите специфични мерки што ќе бидат усвоени до декември се и рамковната одлука за европските налози за докази, политиката за заштита на податоците, новата директива за перењето пари и мерките за спречување на злоупотребата на хуманитарните организации од страна на терористите.
