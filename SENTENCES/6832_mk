25/10/2012
Игор Јовановиќ за Southeast European Times во Белград -- 25.10.12
Полицијата во Србија во средата (24-ти октомври) уапси и сослуша три лица, кои се осомничени за вмешаност во скандалот со проневера во Агробанка.
Луѓето за кои станува збор се сопственикот на белградското претпријатие Аспром, Стеван Алавања, Бојан Симоновиќ, член на менаџерскиот одбор на Агробанка и Предраг Вучковиќ, директор на претпријатието Агартрејд.
Tие се осомничени дека ја чинеле банката 20 милиони евра, преку контроверзни кредити.
Овие кредити, наводно, никогаш не биле вратени и биле искористени за подмирување на претходните долгови, тековните операции и купување недвижности, како што изјави за новинарите премиерот и министер за внатрешни работи, Ивица Дачиќ.
Агробанка -- чиј мнозински сопственик е државата -- влезе во стечај во декември 2011 година, а лиценцата й беше одземена во мај 2012 година, откако беше утврдено дека има долг од околу 300 милиони евра.
Нејзините обврски и депозити беа пренесени на новоформираната Нова Агробанка, која беше формирана од претходната влада предводена од Демократската партија.
Но, новата влада тврди дека скандалот не можел да помине без знаење на тогашната владејачка Демократска партија.
Истрагата моментно вклучува 19 осомничени.
Претседателот на Извршниот одбор на Агробанка, Душан Антониќ, беше уапсен на почетокот од август и сé уште се наоѓа во притвор.
„Ова не е крај, со оглед на тоа што е октоподот со многу пипци, што ќе покаже како функционирала системската корупција на ниво на Србија“, им рече на новинарите во Белград вицепремиерот Александар Вучиќ.
Српскиот парламент во средата одржа седница на која го разгледа предлог-законот за преземање на сопственоста и обврските на некои банки заради зачувување на стабилноста на финансискиот систем на Србија.
Законот ќе им овозможи на сите оние што имаат депозити во Нова Агробанка да станат депоненти во Поштенска штедилница, која е, исто така, во државна сопственост.
Новата банка, исто така, ќе преземе околу 200 вработени на Нова Агробанка, додека околу 400 ќе бидат отпуштени со програма за отпремнина.
Влајко Сениќ, државен секретар во Министерството за финансии, изјави за SETimes дека целта на законот е финансиската стабилност, бидејќи Нова Агробанка повеќе не може да ги сервисира своите обврски, што може да го загрози банкарскиот систем.
Но, опозицијата го отфрли објаснувањето на владата дека законот е усвоен за да се „ублажи еден голем финансиски скандал и да се спречи неговото ширење во остатокот од банкарскиот систем“.
Пратеникот на Либерал-демократската партија, Зоран Остојиќ, изјави за SETimes дека предлог-законот претставува „опасен преседан“, кој воведува правно насилство и несигурност и нема да ги поттикне странските инвестиции.
Но, Махмут Бусатлија, соработник во белградскиот Економски институт, изјави заSETimes дека ова е правна процедура во рамките на банкарскиот систем.
„Тоа можеше да се направи и во рамките на постојната правна рамка, немаше потреба за усвојување нов закон“, рече Бусатлија.
Тој додаде дека Агробанка е случај со јасна „корупциска позадина“.
„Стечајот беше прогласен дури откако беше очигледно дека ќе имаме редовни, а не предвремени избори.
Второ, на Агробанка й беше одземена лиценцата неколку дена пред изборите во мај.
И конечно, новата банка беше основана неколку дена по последниот круг избори, како некој да се обидуваше да скрие одредени учесници во аферата.
Според тоа, ќе биде добро ако истрагата се заврши и ако бидат откриени сите вмешани“, рече Бусатлија.
