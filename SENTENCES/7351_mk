05/03/2012
(Хуријет, Дау Џонс њусвајарс - 03/03/12;
AКТМедиа њус ејџенси, Романија-инсајдер 01/03/12;
Стандард енд пур, АФО - 29/02/12)
Турција е најранлива во однос на потенцијалните шокови на Еврозоната, објави во средата (29-ти февруари) претпријатието за финансиски услуги Стандард енд пур (СиП), објавувајќи ги резултатите од новиот индекс, кој го проценува влијанието на нарушувањата во капиталните приливи врз новите европски економии.
Првиот индекс на Агенцијата за рангирање Индекс на чувствителноста на растечките европски пазари (ЕЕСИ) опфаќа 19 земји во евро областа, вклучително и девет балкански држави, осум поранешни советските републики, како и Унгарија и Полска.
„Проценуваме дека Турција е најранлива на ненадејни одливи од финансиската сметка и надворешни ризици на рефинансирање.
Нејзината ЕЕСИ оценка е највисока од сите, 2,94“, објави СиП.
„Најочигледен придружен несакан ефект врз турскиот кредитен бум е брзото зголемување на нејзиниот дефицит на тековната сметка на највисок во последниве години, од 10 отсто од БДП во 2011 година [влошување кое е исто така поттикнато од повисоките цени на нафтата].“
Изјавата во која беа објавени заклучоците од новиот индекс не даде објаснување за методологијата што била употребена при составувањето на извештајот на ЕЕСИ, ниту, пак, беше кажано кои од показателите, ако имало такви, имале најголема тежина во конечната оценка на државата.
Новиот индекс не влијае директно на сувереното кредитно рангирање на СиП за испитаните земји, објави агенцијата.
Но, надворешните шокови може да водат до зголемување на нивоата на јавниот долг и претпоставуваат надолен притисок врз рангирањето.
„Ризикот е дека, и покрај досега постигнатото ребалансирање, повторното раздолжување на финансискиот сектор на Еврозоната, може да предизвика дестабилизирачко одлевање на капиталот од многу нови европски економии, со негативни секундарни последици врз растот и јавните финансии.“
Анализите на земјите покажаа дека повеќето постигнале напредок во намалувањето на нивните претходни високи дефицити на тековната сметка, истакна СиП, наведувајќи ги Турција и Украина како „забележителни исклучоци“.
Високи турски официјални претставници остро го критикуваа заклучокот на СиП дека нивната земја -- една од првите три најбрзорастечки економии во светот во 2011 година, според неодамнешниот извештај на ММФ -- била најизложена на можни нарушувања на капиталните приливи.
Вицепремиерот Али Бабаџан ја смета проценката за пристрасна, додека министерот за финансии, Мехмет Шимшек, ја опиша како „слаба и нецелосна“.
„Има проблем со дефицитот на тековната сметка кој произлегува делумно од цените на енергијата и од силната домашна побарувачка, но фокусирањето само на ова во одлуката дека Турција е најранлива земја, покажува дека анализата не е многу реална“, извештај на турскиот весник Хуријет ја цитираше изјавата на Шимшек во Стопанската комора во саботата.
Извештајот на СиП ја става секоја од испитаните економии во една од петте категории, во зависност од нивното ниво на чувствителност на нарушувањата во капиталните приливи, според романската Новинска агенција АКТМедиа.
Унгарија, која доби втора по големина оценка од 2,09, падна во истата група со Турција.
„Земјата ја должи својата ранливост на шокот на својот надворешен долг, а не на својата позиција на надворешниот прилив;
Унгарија всушност имаше мал вишок на основното салдо во 2011 година“, вели СиП.
Босна и Херцеговина се најде во втората група, заедно со Латвија, додека Полска, Грузија, Црна Гора, Литванија, Србија и Белорусија паднаа во третата категорија, составена од земји со просечна ранливост на потенцијалните надворешни шокови, објави романската новинска агенција.
Четвртата група ги вклучи Украина, Романија, Албанија, Хрватска и Бугарија, кои се смета дека се соочуваат со умерена ранливост, според АКТМедиа.
Единствената балканска економија меѓу четирите кои се сметаат за најмалку чувствителни во однос на шоковите на Еврозоната е Македонија.
Другите три се Русија, Казахстан и Азербејџан, со оценки од -0,07, -0,45 и -2,19.
Осум од 19 земји -- Албанија, Србија, Романија и Македонија меѓу нив -- станаа „поотворени од кога и да е порано“, мерено според извозот кон БДП, според СиП.
„Но, секое предолго намалување на побарувачката во Еврозоната за нивниот извоз, или намалена поддршка од матичната банка во Еврозоната, може да ја заслабне довербата во растечките пазари на Европа, токму сега кога се чини дека се прилагодија на моделот на помалку кредитно-воден раст“, предупреди агенцијата.
