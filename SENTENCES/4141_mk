20/05/2008
Иво Шчепановиќ за Southeast European Times во Мостар -- 20/05/08
Група млади луѓе презедоа иницијатива за подобрување на животниот стандард во некогаш етнички поделениот и растргнат од војни град Мостар, кој се наоѓа во јужниот дел од Босна и Херцеговина (БиХ).
Тие ја основаа асоцијацијата „Футура“ која ќе се занимава со сериозните прашања во различни сфери како медиумите, образованието, економијата, човековите права и евроинтеграцијата.
Беа покренати многу прашања за тоа дали една група на млади луѓе може навистина да го смени животот во постконфликтниот период во БиХ среде економската криза и постоечките етнички и верски разлики меѓу Босанските Муслимани, Хрватите, Србите и други.
„Да!“ вели директорот на асоцијацијата Марин Баго.
„Убедени сме дека можеме да го подобриме животниот стандард во Мостар и во останатите делови од земјата.
Секој придонес од општеството е добредојден.
Треба да земеме во обѕир дека БиХ е сеуште една поделена земја кога се во прашање медиумите, образованието и правниот систем.
Баго и неговиот тим велат дека последиците од конфликтот сеуште се чувствуваат во кревката економија на оваа земја, но смета дека можат да го сменат тоа.
„Во „Футура“ ќе се обидеме да ги натераме луѓето да размислуваат за клучните проблеми во општеството.
Ќе се насочиме врз апсурдните ситуации преку анкети, телевизиски програми, документарни филмови, медиумски кампањи и преку дебати на разни теми.
„Футура прво ќе се насочи кон развојот на медиумите и училиштата.
„Сигурни сме дека без развој на медиумите и образовниот систем нема да има светла иднина за Мостар или БиХ“, вели Баго.
Членовите на асоцијацијата „Футура“ се загрижени дека БиХ се уште не е подготвена да ги прифати новите закони на ЕУ.
„Сметаме дека на оваа земја и недостига една јасна и одредена економска стратегија, а без неа не можеме да имаме добар образовен систем.
Уставот на БиХ треба да биде резултат на договор помеѓу етничките малцинства во БиХ“, рече Јаго за Southeast European Times.
Тој е задоволен со тоа како луѓето реагираат на „Футура“.
„Од нашите разговори со претставници на разни институции и невладини организации добивме впечаток дека ги убедивме дека нашите иницијативи се позитивни и неопходни.
За да ги решиме проблемите ќе ни биде потребен поголем ентузијазам како од невладините органзиации, така и од граѓаните.
