18/10/2012
Бедрана Калетовиќ за Southeast European Times во Сараевo -- 18.10.12
Едномесечното следење на лицата осомничени за врски со тероризмот во Босна и Херцеговина (БиХ) заврши со неколку апсења.
„Има поединци кои се поврзани со тероризмот и се уапсени во четири кантони. 
Претресот на просториите што ги користеле овие лица беше извршен со цел да се обезбедат физички докази“, рече портпаролката на Државната агенција за истраги и заштита (СИПА), Жељка Кујунџија.
Апсењата ги спроведе СИПА, во соработка со Разузнавачко-безбедносната агенција на БиХ и оперативната група за борба против тероризмот. 
Операцијата беше извршена по наредба на обвинителството и судот во согласност со обврските што произлегуваат од стратегијата за спречување тероризам.
„Уапсените лица јавно поттикнувале на терористички активности. 
Од гореспоменатата причина обвинителството на БиХ ќе продолжи со решавање на овој случај“, се вели во соопштението на СИПА.
Меѓу уапсените е Билал Босниќ од Бихаќ, западна Босна, кој се опишува како водач на терористите во Босна и кој отворено повикува на џихад, света војна. 
Тој е следбеник на конзервативното учење на исламот (Салафизам) и заговара омраза против САД и Западот.
Апсењата уследија по претресот од страна на Австралиската федерална полиција на Исламскиот центар Ал Фурќан во Мелбурн, кој резултираше со неколку апсења и запленување на документи кои укажуваат на тоа дека бил планиран напад во БиХ.
Душанка Мајкиќ, претседателка на Заедничката комисија за одбрана и безбедност на Собранието на БиХ, изјави за белградски „Вечерње новости“ дека неодамнешните рации биле „охрабрувачки“.
„Анализите покажуваат дека [БиХ] стана Мека за движењата кои се занимаваат со тероризам. 
Ниеднаш немаше обид да се утврди кој дејствуваше во некои странски амбасади и верски објекти во Босна, и кој го плаќаше таквото дејствување“, рече таа.
