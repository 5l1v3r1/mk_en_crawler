05/09/2011
Мухамет Брајшори за Southeast European Times во Приштина -- 05.09.11
Додека ветеранот-политичар и поранешен член на ОВК, Фатмир Лимај, се соочува со ново обвинение за воени злосторства, растат шпекулациите за можното влијание врз косовската политика -- и особено врз Демократската партија на Косово на премиерот Хашим Тачи.
Минатата недела ЕУЛЕКС официјално го потврди обвинението против Лимај и деветмина други. 
Тие се обвинети за тортура и убиство на затвореници, кои биле затворени во затвор во селото Клечка во 1999 година.
Случајот беше запиран со месеци поради имунитетот на Лимај како член на парламентот, и поради политичките расправии за тоа како да се води прашањето.
Според политичкиот коментатор Фатлум Садику, неповолната судска пресуда против Лимај би можела да има негативни последици и за Тачи на претседателските избори следната година.
„Неговата партија, и покрај несогласувањата, е сé уште сложна. 
Но, ако Лимај биде осуден, еден од главните членови на ПДК ќе го смета Тачи за одговорен и ќе ја напушти партија“, рече Садику. 
„Тоа е една од причините зошто Тачи се обидува да ги убеди другите политички партии да се одложат претседателските избори до 2013 година.“
Според Себ Битичи од Институтот Балканска политика, пак, пресудата против Лимај би можела, всушност, да ја зацврсти позицијата на Тачи, бидејќи неговиот главен ривал за партиското раководство ќе биде надвор од игра.
„Евентуалното апсење или пресуда за вина на Лимај може да има неколку последици. 
Во однос на ПДК, тоа може генерално да ја заслабне неговата позиција. 
Но, тоа може да ја зајакне позицијата на Хашим Тачи во ПДК, бидејќи Лимај се смета за ривал“, вели Битичи.
Деликатноста на внатрешната политика на ПДК веќе се покажа, кога владата и парламентот се расправаа со прашањето на имунитетот.
„Има два блока во ПДК, еден предводен од Тачи и еден предводен од претседателот на [парламентот] Красниќи и Лимај“, објасни Садику. 
„Кога премиерот го испрати досието за имунитетот во судот, и покрај противењето на претседателот на парламентот, беше јасно дека процесите ќе ги разлутат политичарите поради чувството дека едната страна губи, а едната победува.“
Во меѓувреме, Лимај е под истрага и за корупција, потврди за SETimes портпаролот на мисијата за правда на ЕУ. 
Наводите произлегуваат од периодот кога тој ја вршеше функцијата министер за транспорт.
Истрагата е „во тек“, рече портпаролот, Николас Њутон, додавајќи дека тоа ќе потрае и дека можеби ќе треба обвинителско продолжение.
„Голем дел од материјалот е моментно под истрага. 
Важно е дека КЦЦП (Косовската Кривична постапка) дава можност обвинителството да испитува сложен случај 18 месеци и, покрај тоа, „во вонредни случаи“ да поднесе барање за продолжување до врховниот суд на Косово за уште шест месеци. 
Лицата под истрага и понатаму се испрашувани од обвинителите на ЕУЛЕКС“, рече Њутон.
Во 2003 година Лимај беше обвинет од Меѓународниот кривичен трибунал за поранешна Југославија (МКТЈ) за воени злосторства во врска со наводните злоупотреби во друг затвор на ОВК, во Лопушник. 
Тој беше ослободен по сите точки на обвинението.
„Случајот Клечка не е ист како оној за кој тој беше ослободен од МКТЈ“, истакна Њутон.
