15/06/2012
Мухамет Брајшори за Southeast European Times во Приштина -- 15.06.12
Крајот на надгледуваната независност во Косово на 13-ти септември ќе испрати порака на успех во регионот и другите земји зафатени од конфликт, според Питер Фејт, претставникот на Меѓународната цивилна канцеларија (МЦК) во Косово.
„Тоа, исто така, ќе послужи како пример за соработка меѓу локалните жители и меѓународната заедница.“
МЦК беше отворена во 2008 година, за да го надгледува решението за статусот за Косово, и да им помага на локалните институции во процесот на интеграција во ЕУ.
Претставникот на канцеларијата е „конечната власт во врска со толкувањето“ на Планот на Ахтисари -- предлог што ги покрива прашањата кои се однесуваат на процесот на косовскиот статус -- и има „моќ да ги поништи одлуките или законите усвоени од косовските власти и да санкционира или разрешува јавни функционери чии дејства тој/таа ќе утврди дека не се доследни“ на Планот, според канцеларијата.
Но, и покрај напредокот постигнат со дозволата МЦК да се повлече, земјата сепак ќе се соочи со пречки на својот пат кон интеграцијата.
„Се надеваме дека Косово наскоро ќе биде целосно интегрирано во регионот, но тоа е нешто што Европската унија ќе мора да го овозможи -- ние сé уште се соочуваме со предизвикот на српскиот отпор.
Многу сум сигурен во однос на европската иднина на Косово“, рече Фејт за SETimes, во ексклузивно интервју.
Но, како што тој рече, се преземаат чекори за да се загарантира дека земјата се движи во вистинската насока.
„Се погриживме за тоа заедниците да имаат заштита и права;
верското и културното наследство е зачувано.
[Со] отворањето на владина канцеларија во Митровица, спроведувањето на планот за децентрализација во северниот дел од Косово [започна]“, рече Фејт за SETimes.
Важно е за Косово да ги овозможи контактите со српската заедница во северно Косово, со цел да се реши ќор-сокакот таму.
Решението, рече Фејт, мора да се заснова на три клучни принципи:
насилството не треба да се толерира, земјата не треба да се дели и северот не треба да заврши како замрзнат конфликт.
„Владата мора да ја направи оваа канцеларија функционална како општинска власт во северна Митровица, за да може да им обезбеди услуги на своите граѓани“, рече тој.
Крајот на мандатот може да предизвика одложувања на дијалогот меѓу двете страни, велат властите.
„Фејт никогаш не беше учесник во дијалогот со Белград, и како таков нема да недостасува во Белград.
Но, секое намалување на меѓународното присуство во Косово може да ја попречи комуникацијата на Белград со Приштина“, рече за SETimes државниот секретар на српското Министерство за Косово, Оливер Ивановиќ.
Тој рече дека Белград и Приштина не комуницираа директно со децении поради меѓусебна недоверба.
„Намалувањето на меѓународното присуство може да значи дека ќе биде потешко да се постигнат добри решенија“, рече Ивановиќ.
Но, косовските Срби се спротивставија на канцеларијата од нејзиното отворање -- бидејќи ја сметаат за мисија што ја поддржува независноста.
„Што направија тие за нас?
Ништо, така што дури и да си одат, тоа ќе биде најдобро за нас и за нив.
Тие ги поддржуваа Албанците да станат независни, така што не треба да очекуваат довидување од нас“, рече за SETimes косовската Србинка, Рада Радовановиќ.
