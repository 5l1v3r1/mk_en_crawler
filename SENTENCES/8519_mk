13/02/2012
Дражен Ремиковиќ за Southeast European Times во Сараево -- 13.02.12
Војската на БиХ мобилизираше стотици војници да им помогнат на граѓаните да се справат со рекордните снежни врнежи кои го зафатија регионот, отсекувајќи цели градови и села, и оставајќи многумина без електрична енергија.
Вооружените сили на БиХ учествуваат со 1.700 војници во борбата со рекордното невреме, и снежните покривки кои во некои области достигнуваат висина и од 5 метри.
Началникот на Генералштабот на вооружените сили на БиХ (ОС БиХ), генерал Миладин Милојчиќ, изјави за SETimes дека војската е вклучена во напорите за мобилизација уште од првото парализирачко невреме.
„Армијата [се] вклучи веднаш по проценките на Цивилната одбрана дека помошта за Вооружените сили (ОС) е неопходна.
Пред неколку денови, моравме [да] спасиме 15 работници во претпријатие кое беше закопано во снег.
По нашата интервенција, работниците беа спасени и безбедно вратени во Сараево“, рече Милојчиќ.
Тој рече дека сета машинерија со која располагаат ОС БиХ е вклучена во спасувањата -- превенствено хеликоптери, камиони, трактори и друга тешка опрема.
„Спасувачки операции се изведуваат низ целата земја;
повеќето евакуации се прават во селата каде што луѓето се заглавени во снегот, како и за носење храна и лекови до оние места кои се целосно блокирани“, додаде тој.
Во рамките на постојната билатерална соработка меѓу БиХ и Соединетите Американски Држави, во неделата (12-ти февруари) Американските вооружени сили им предадоа гориво и делови за хеликоптери на Вооружените сили на БиХ, материјал кој е клучен за продолжување на операциите во екстремните зимски услови.
Министерот за одбрана на БиХ, Мухамед Ибрахимагиќ, му се заблагодари на американскиот амбасадор Патрик Мун, нарекувајќи го тоа потврда за посветеноста на Вашингтон на поддршката на БиХ.
Мун истакна дека УСАИД моментно работи на собирање помош за Црвениот крст на БиХ и Министерството за безбедност на БиХ.
„Војниците им помагаат на жителите на Федерацијата на БиХ и Република Српска, управуваат со хелокоптери, го расчистуваат снегот, стигнувајќи до оддалечените места за да донесат што е потребно.
Драго ми е што владата и Вооружените сили на БиХ им помагаат на граѓаните во оваа природна катастрофа.
Не е време за политика, туку е време граѓаните на БиХ [да] работат заедно, да се обединат за општото добро“, рече Мун на прес-конференција.
Изминатиот викенд, уште 50 сантиметри снег ја погодија земјата.
Најмалку 20 луѓе умреа од премрзнатост.
Војникот на ОС БиХ, Елдин Цецо (32), изјави за SETimes дека тој и неговите колеги го расчистуваат снегот во Сараево со денови.
„Нашиот приоритет е да ги исчистиме трамвајските пруги, за да може да се одвива сообраќајот.
Во моментов го чистиме снегот пред јавните институции, и вршиме дотур на храна до оние граѓани кои живеат на ридовите околу Сараево“, рече Цецо.
Метеоролозите велат дека доаѓа нов снег оваа недела, придружен со температури меѓу -10 и -20 степени Целзиусови.
Драгана Станковиќ (26) од Бања Лука, рече дека иако властите генерално си ја вршат својата работа во текот на целата оваа природна катастрофа, поголем фокус треба да се стави на руралните области.
„Луѓето во градовите може да ги исчистат своите куќи и автомобили, но луѓето кои живеат на село моментно немаат услови како луѓето од градот.
Сите расположливи ресурси треба да се насочат таму и да им се помогне на овие луѓе што е можно поскоро“, рече Станковиќ за SETimes.
