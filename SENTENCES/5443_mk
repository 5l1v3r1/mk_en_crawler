16/06/2010
Од Христос Рингас за Southeast European Times во Атина -- 16/06/10
И покрај катастрофалниот почеток за репрезентацијата, кога изгубија со 0:2 од Јужна Кореја на својот прв натпревар од Светскиот куп, Грците се вечни оптимисти и некои сé уште се надеваат на место меѓу првите 16. 
Интересот останува голем во државата каде што фудбалот долго време е една од главните спортски атракции.
Димитрис Каимас, спортски известувач за грчката државна радио-мрежа ЕРА, говореше за SETimes во врска со тимот, неговите навивачи и целокупното расположение што произлегува од Светското првенство.
SETimes: Како Грците го прославуваат учеството на земјата на Светското првенство?
Димитрас Каимас: Кафулињата и таверните се преполни овие денови, бидејќи многумина сакаат да ги гледаат Карагунис, Гекас и другите играчи. 
Сепак, бидејќи минуваме низ криза, многу луѓе се собираат во домовите на своите пријатели со пиво и узо, и ги разменуваат мислењата за играта, поставите, стратегиите. 
„Да бев јас тренер ... 
“ е фраза што често се слуша овие денови.
Ако нашиот тим победува, овие мали собири ќе се претворат во огромни групи на централните плоштади со национални знамиња во рацете и [подготвени] да прославуваат до зори! 
Ако не, тогаш тие ќе бараат радикални промени и ќе ја бараме вината.
Повеќето туристи доаѓаат од европските земји каде што фудбалот е обожуван и тие бараат кафулиња и барови да ги гледаат своите тимови.
SETimes: Колку фудбалери што играат во грчката Супер лига се на Светското првенство?
Каимас: Ќе имаме шанса да гледаме седум странски играчи од Супер лигата. 
Џилберто Силва, капитен на бразилската репрезентација, е најголемо име. 
Следи Ѓибрил Сисе, главниот голготер на Супер лигата, кој по многу години игра за францускиот тим. 
Исто така, базичен играч во поставата на Чиле е Пабло Контрерас од ПАОК, како и Здено Стрба од Скода Ксанти за Словачка.
Играјќи за Алжир, Рафик Ѓебур ќе се обиде да добие трансфер во лига подобра од нашата. 
Дени Фернандес од Ираклис е меѓу 23-тата играчи во португалскиот тим, што е важно за него и за Ираклис, додека Игнацио Гонзалез од Левадиакос е позајмен играч.
SETimes: Беа преземени ли некакви мерки во врска со грчките навивачи?
Каимас: Честопати се соочуваме со насилни инциденти во спортовите -- фудбал, кошарка, одбојка и неодамна дури и ракомет. 
Честопати инцидентите стануваат главна приказна за странските медиуми. 
Причината за сите инциденти е фанатизмот меѓу навивачите.
Сепак, со малку исклучоци, Грците не создаваат инциденти во кои учествува нашата репрезентација. 
Репрезентацијата нема лоши навивачи. 
Особено оние кои патуваат за Јужна Африка нема да направат ништо [лошо]. 
Ако патуваа организирано навивачи од главните грчки клубови, тогаш тоа ќе беше голема опасност.
SETimes: Што добива грчкиот фудбал со втората квалификација на тимот за Светскиот куп?
Каимас: Самото учество претставува добивка. 
Репрезентативците добиваат дополнително искуство и грчкиот фудбал е присутен на главниот фудбалски настан на Земјата. 
Правецот на тимот ќе ги определи ползата и загубата. 
Никој не сака да го запамети едниот и единствен влез во Светскиот куп 1994 година, кој резултираше со три порази и десет примени гола. 
Ако тимот се квалификува меѓу првите 16, тоа ќе биде огромен успех, што ќе потврди дека нашето присуство не е случајно. 
Истиот ќе го легитимизира подемот на грчкиот фудбал и ќе ги натера да замолчат оние што го сметаат за просечен нашиот тим.
SETimes: Има ли некаков интерес кај странските менаџери за грчките играчи?
Каимас: Има голем интерес. 
Големите кариери почнуваат преку Светското првенство. 
Сега кога Грција се натпреварува на турнирот, веројатноста е голема дека хоризонтите ќе се отворат за некои играчи. 
Нинис, Сампрас, Торосидис и Винтра, најверојатно „ќе ги обврзат“ менаџерите и водечките европски клубови. 
Се разбира, една работа е да се покаже интерес, а друга е да се добие трансфер. 
Но, можеби овојпат е нивно време.
