18/10/2005
Од Зоран Николовски за Southeast European Times во Скопје – 18/10/05
Со новиот закон што ќе стапи на сила на 1-ви јануари 2006 година Македонците ќе плаќаат дополнителни даноци на увезената стока која се смета за штетна за животната средина. 
Даноците, главно, се однесуваат на половните производи -- стари автомобили, половни гуми за автомобили, стари батерии, користени фрижидери, средства за подмачкување на база на нафта и битумен со процент на олово и сулфур над дозволените граници.
Но, некои нови производи -- како што се цигарите, шишињата и пластичните ќеси -- исто така ќе подлежат на еко-данокот. 
Тоа ќе даде дополнителен поттик во кампањата што ја започна Министерството за животна средина ова лето, а која има за цел промовирање на употребата на платнени наместо пластични ќеси. 
Генерално гледано, министерството се надева дека новите правила ќе доведат до намалување на употребата на производи штетни за животната средина.
Но, јавноста е незадоволна поради, како што тврди, новиот финансиски товар на и онака нискиот животен стандард. 
Локалните таксисти, на пример, велат дека новите автомобили тешко можат да се најдат. 
Тие, главно, се потпираат на увезените автомобили, кои веќе едвај можеа да си ги дозволат и кои сега ќе станат поскапи.
Според овој закон даноците за животната средина за увозените користени патнички дизел автомобили ќе се движат помеѓу 65 и 98 евра, во зависност од моќноста на моторот. 
Даноците за користените автомобили на бензин се пониски и ќе изнесуваат помеѓу 41 и 82 евра. 
Користените возила за превоз на десет или повеќе лица ќе бидат оданочувани со дополнителен данок од 100 евра. 
Еко-данокот за увозот на користени дизел-камиони со капацитет од 20 тони ќе изнесува 203 евра.
Ќе се плаќа едно евро за автомобилска гума за увоз на користени гуми за патнички автомобили, додека за камионите и автобусите сумата ќе изнесува 2,5 евра за гума. 
Увозот на користени батерии ќе изнесува 3,2 евра за тон. 
Истата сума ќе се плаќа и за половните фрижидери до 250 литри, додека фрижидерите од 340 до 900 литри ќе бидат оданочувани со 6,5 евра.
Производителите и увозниците на цигари ќе мора да плаќаат 0,016 евра за една кутија или 1,6 евра за 100 кутии. 
Еко-данокот за пластични ќеси ќе изнесува 1,5 евра за еден килограм. 
За пластичните шишиња во производство и од увоз ќе се плаќаат 0,16 евра за килограм.
