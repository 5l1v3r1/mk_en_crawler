07/01/2008
Од Зоран Николовски за Southeast European Times во Скопје -- 07/01/08
Во 2008 година Македонија ќе продолжи да ја зајакнува својата борба против корупцијата -- како што бара НАТО -- со цел придвижување напред по патот кон пристапот во евроатланските структури.
Меѓу антикорупциските напори од највисок профил е и континуираната полициска операција наречена „Змиско око“, која резултираше со апсење на 68 инкасанти на патарините за кои обвинителството вели дека направиле околу 5 милиони евра нелегален профит во рок од пет месеци.
Шеесет поранешни вработени во „Македонија пат“ -- претпријатието задолжено за одржување на македонската патна мрежа -- беа осудени за кривични дела. 
Двајца други осомничени останаа на слобода.
Операцијата започна во април 2007 година, во рамките на напорите на Македонија за борба против корупцијата. 
Апсењата се случија откако полицајците на тајната полиција, преправени како таксисти и возачи на камиони, собраа докази снимајќи ги тајно инкасантите на патарините, нивните надзорници и контролорите, минувајќи низ патарините.
Во некои случаи инкасантите на патарините се договарале со возачите и ги кревале рампите за половина сума од патарината, која ја задржувале за себе. 
Во кабините каде што се инсталирани камери инкасантите им давале на возачите празни ливчиња хартија симулирајќи давање сметка.
Министерството за внатрешни работи проценува дека операторите собрале околу 5 милиони евра од патарините во Скопје и Велес, врз основа на електронските податоци од протокот на возила во текот на петмесечниот период.
Шемата била толку профитабилна што инкасантите ги подмитувале и надзорниците од „Македонија пат“ да бидат назначени на вносните патарини. 
Сумите што се плаќале за ваквите услуги изнесувале помеѓу 3.000 и 15.000 евра, во зависност од профитабилноста на патарината.
„Змиско око“ е една од најшироките и најдолготрајните операции во кои се вклучени највеќе полицајци досега во Македонија и ќе таа ќе продолжи, рече министерката за внатрешни работи Гордана Јанкуловска.
Освен тоа, Државниот завод за ревизија ќе започне истрага за потеклото на имотот на уапсените оператори.
Ова е втора ваква операција со цел борба против т.н. 
ситна корупција, која -- и покрај нејзиното име -- носи значителен профит. 
Првата операција беше спроведена во февруари, кога полицијата уапси околу 30 гранични службеници кои наплаќале мали суми -- од 5 до 10 евра -- за шверц на стока или лесен влез и излез од земјата. 
Повеќето беа осудени на неколку години затвор.
Европската комисија во ноември 2007 година објави извештај: „ЕК: Македонија со значителен економски напредок“, во кој се изразуваат пофалби за антикорупциските напори на земјата. 
„Постигнат е напредок во борбата и мерките против корупцијата. 
Правната и институционалната рамка е зајакната, а силниот политички ангажман даде одредени резултати. 
Донесени се судски одлуки во голем број случаи од висок профил, вклучително и против поранешен заменик-министер, поранешен директор на царината, судии, адвокати, нотари и полицајци“, се вели во извештајот.
Покрај тоа, Македонија се придвижи за 20 места погоре, на 84-тото место, од рангирањето на Трансперенси интернешнал на перцепцијата на нивото на корупција за 2007 година.
