20/08/2010
Од Мишко Талески за Southeast European Times во Скопјe --20/08/10
Муслиманите во Македонија го слават Рамазан, деветтиот и најсвет месец од лунарниот календар, со постење и молитви и покажувајќи солидарност и милост.
Празничниот дух силно се чувствува на улиците и пазарите, додека слаткарниците и месарниците се полни со муштерии кои купуваат за празникот.
Според муслиманите тука, Рамазан е период кога се отвора вратата на рајот, а се затвора вратата на пеколот. 
Сите се охрабруваат да бидат духовни и да одбегнуваат нечисти мисли, банални и безобразни разговори, како и насилство. 
Особено се охрабрува покажувањето почит кон повозрасните, симболички искажано преку бакнување на нивната рака.
Скоро 30 отсто од 2,1 милиони жители на Македонија се муслимани; повеќето се Албанци и Турци, иако и значителен број Македонци и Роми, исто така, ја практикуваат оваа вера.
Премиерот Никола Груевски и претседателот Ѓорге Иванов й се обратија на муслиманската заедница на 11-ти август, првиот ден од празничниот месец, и ја потврдија политиката на Македонија на меѓуетнички и меѓуверски соживот.
„Од изгрејсонце до зајдисонце ... 
нека овие денови во пост ја зголемат милоста, љубовта и добрите дела во вашите семејства, кон вашите соседи, пријатели и земјаци, но и кон сиромашните, болните и изнемоштените“, рече Груевски
„Тоа се човечки и цивилизациски вредности по кои Македонија и нашето општество се познати ... 
вредности кои ние треба да ги чуваме, негуваме и унапредуваме“, додаде тој.
По едномесечниот пост за Рамазан следи тридневниот Рамазан Бајрам, еден од најголемите празници во исламскиот свет. 
Првиот ден од Рамазан Бајрам -- 9-ти септември -- е државен празник во Македонија. 
Како што е практиката откако се воведе овој национален празник пред неколку години, премиерот ќе посети џамија и ќе ги поздрави муслиманите.
Сепак, духот на солидарноста и толеранцијата оваа година малку се замагли. 
Во текот на изминатите неколку месеци, македонската Исламска верска заедница (ИВЗ) доживеа поделба меѓу својата умерена база и новопојавеното вахабистичко крило.
Втората ја презеде контролата над неколку џамии, иако ИВЗ го дистанцираше нејзиниот водач, Рамадан Рамадани, и му забрани да организира молитви.
„Се молам Господ да ни дозволи да го поминеме месецот на Рамазан во богослужење, да го засилиме доброволниот прилог, да се покаеме за нашите лоши дела, да го победиме расколот и недоразбирањето и да го зајакнеме единството на Исламот и Исламската верска заедница“, рече поглаварот на ИВЗ, Сулејман Реџепи, во својата рамазанска порака.
Тој додаде дека ИВЗ добро работеше во минатото и ќе продолжи по истиот пат, „без оглед на луѓето кои сакаат да го спречат нејзиниот развој. 
Постоењето на [ИВЗ] и јакнењето се можни само преку почитување на нејзините права и внатрешен ред“.
И покрај забраната, Рамадани продолжува со организирањето молитви во Џамијата Иса Бег во Скопје, и нуди храна на имотот на џамијата.
„Неговата цел е да ги придобие верниците. 
Апелирам да не се потпаѓа под вакви манипулации за една супа“, рече скопскиот муфтија Ибрахим Шабани.
Ширењето на радикалниот ислам го поттикна Реџепи да побара полициска заштита и состанок со американскиот амбасадор Филип Рикер.
„Ова не е духот на исламот. 
Ова е последната работа што ни треба сега, кога почнува месецот на Рамазан. 
Наместо единство, гледаме неслога. 
Тоа нема да му донесе добро никому“, изјави за SETimes разочаран муслимански верник.
