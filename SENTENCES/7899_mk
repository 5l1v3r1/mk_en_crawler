12/06/2013
Дражен Ремиковиќ за Southeast European Times во Љубљана -- 12.06.13
Пресудата за поранешниот словенечки премиер Јанез Јанша се нарекува историска во сузбивањето на политичката корупција во југоисточна Европа.
Окружниот суд во Љубљана минатата недела го осуди Јанша на две години затвор за корупција.
Jанша рече дека пресудата е „фарса“ и дека ќе поднесе жалба против, како што го нарече, „политичкиот процес“.
Судијката Барбара Клајншчек пресуди дека Јанша и две други лица побарале мито од 2 милиони евра од финското претпријатие Патриа, за да му помогнат да го добие договорот за набавка на воени возила во 2006 година.
Според договорот вреден 278 милиони евра, Патриа требала да обезбеди 135 оклопни возила за Словенија. 
Договорот беше поништен откако се појавија обвинувања за корупција. 
Двајцата други обвинети беа осудени на по 22 месеци затвор. 
На сите тројца им беше определена парична казна во висина од по 37.000 евра.
Истрагите за случајот се водеа во Финска.
Урош Лубен, еден од членовите на движењето Сесловенечко востание, рече дека пресудата против Јанша е историска.
„Тоа е знак дека судството се подобрува. 
Можеме да кажеме дека барањата на граѓаните кои протестираа против корупцијата завршија успешно“, рече за SETimes Лубен, кој е и професор по филозофија во Ново Место.
Експертите велат дека земјите во регионот мора да се фокусираат на имотот на функционерите.
„Она што ќе ги одврати функционерите и политичарите во Југоисточна Европа од земање мито е конфискацијата на нивното нелегално богатство. 
Не мора да има доказ за кривично дело. 
Самиот факт што поседуваат имот кој ги надминува нивните плати и другите законски средства, е доволна причина за одземање на имотот за кој не можат да докажат дека законски го стекнале“, рече за SETimes Наташа Срдоч, извршна директорка на Јадранскиот институт за јавна политика, хрватска експертска група.
Дејан Кабаркапа, 27-годишен спортист од Велика Горица, Словенија, вели дека казната за Јанша е очекувана.
„Ја поздравувам оваа одлука на судот. 
Истата може да послужи како доктрина за другите словенечки политичари, но и за политичарите во балканските држави. 
По Санадер во Хрватска и нашиот Јанша, мислам дека секој функционер ќе размисли два пати пред да се одлучи за корупција. 
Треба да послужиме како пример за другите држави за тоа како треба да се однесуваат политичарите“, рече Кабаркапа за SETimes.
Сепак, според Срдоч, има голем број владини функционери во регионот кои се корумпирани, а не се судат.
„Дојче телеком им плати 95 милиони американски долари на американските власти во согласност со пресудата за давање поткуп на владини функционери во Црна Гора и во Македонија преку нивното претпријатие во Унгарија. 
Дајмлер Крајслер, Сименс и Физер, исто така, им платија огромни суми на американските власти според пресудата за давање поткуп на владини функционери, вклучително и во Југоисточна Европа, но сепак извршителите во регионот се на слобода“, рече Срдоч за SETimes.
Јанша беше премиер од ноември 2004 година до ноември 2008 година, и повторно од февруари 2012 година до март 2013 година, кога неговата централно-десничарска влада изгуби на гласањето за доверба во парламентот, откако помалите партии ја напуштија коалицијата предводена од неговата Словенечка демократска партија.
Владата на Јанша, која исто така се соочува со обвиненија за корупција и даночни неправилности, се бореше да наметне агенда на штедење во период на една од најдлабоките рецесии во еврозоната.
Дали пресудата за Јанша ќе ги одврати од проневери политичарите од Југоисточна Европа? 
Споделете ги вашите размислувања во просторот долу.
