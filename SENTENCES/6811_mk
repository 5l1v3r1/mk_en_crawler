30/04/2012
Менексе Токјај за Southeast European Times во Истанбул -- 30.04.12
Амнести интернешнал објави извештај насловен како „Избор и предрасуда: Дискриминацијата против муслиманите во Европа“, објаснувајќи како муслиманите во неколку европски земји се соочуваат со дискриминација во секојдневниот живот, особено со вработувањето и образованието.
Во извештајот се повикуваат европските влади да ги надминат дискриминативните стереотипи и предрасуди против нивните муслимански заедници.
Иако ги покрива Белгија, Франција, Холандија, Шпанија и Швајцарија, извештајот ја критикува и Турција за дискриминацијата во образовната сфера на верска основа.
„Силната секуларна традиција воспоставена во Турција, која е претежно муслиманска земја, од основањето на репбуликата резултира со ограничувања за носењето на специфични форми на верска и културна облека, а особено шамија за глава, во образованието“, се истакнува во извештајот.
Според Марко Перолини, експерт на Амнести интернешанл за дискриминација, генералната забрана за верските и културни симболи и облека која се применува во турскиот образовен систем, е проблематична.
„Овие забрани претставуваат многу раширено ограничување на правата за слободата на изразувањето и верата или верувањето, и имаат несразмерно влијание врз муслиманските жени“, рече Перолини за SETimes.
Перолини објасни дека некои ограничувања се дозволиви во специфични контексти, на пример ако ограничувањето има за цел да го намалат постојниот притисок врз студентите кои не сакаат да носат верска облека. 
Сепак, тој рече дека една ваква рестрикција секогаш треба да биде пропорционална и неопходна, и не треба да резултира со исклучување на студентите од образованието.
Рукие Јилдиз, чистачка од Истанбул, е една од жртвите на дискриминацијата во образованието. 
„Порано, кога ги гледав моите роднини како се исклучени од високото образование само заради тоа што носат шамии, бев обесхрабрена да го продолжам моето образование по основното училиште. 
Не сакав да бидам обврзана да избирам меѓу моето образование и мојата религија“, рече таа за SETimes.
Во извештајот Амнести интернешнал, исто така, ја повикува турската влада да го измени Законот за високото образование, со цел да им се дозволи на студентите да носат верски и културни симболи и облека.
Според Ајхан Каја, директор на ЕУ Институтот во истанбулскиот Билги универзитет, популистичката природа на владејачката партија [во Турција] успеа да го ослободи носењето на исламските симболи [како шамијата, бурката или велот] на јавните места.
Иако легислативата и регулативите од почетокот на 1980-тите ги обврзуваа студентките и наставничките да почитуваат некои современи кодекси на облекување во училиштата и универзитетите, забраната на какво било покривање на главата и носењето шамија повеќе не е важно прашање на турските универзитети, од 2010 година.
Забраната за носење шамии во високото образование моментно се спроведува само во спогласност со одлуката на секоја универзитетска администрација одделно, така што забраната не е целосно укината.
Пинар Илкиз, од турскиот огранок на Амнести интернешнал, истакна дека во знак на искористување на своето право на слобода на изразувањето и религијата, жената треба слободно да одлучува што сака да носи.
„Владините и верските водачи имаат должност да создадат безбедна средина во која секоја жена ќе може го направи тој избор без опасност од насилство или принуда. 
Универзалноста на човековите права значи дека истите се применуваат подеднакво како за жените, така и за мажите“, рече таа за SETimes.
Во извештајот објавен од Турската фондација за економски и социјални студии (ТЕСЕВ) минатата недела се истакнува дека актуелната неофицијална забрана што ја применуваат некои професори на универзитетите има штетно влијание врз односите меѓу професорите и студентите, бидејќи професорите понекогаш ги понижуваат и издвојуваат студентките што ги покриваат главите.
„Претходно, слободата за жените [да носат шамии] беше напуштена од секуларните власти, кои ги толкуваа како еден вид анти-религија. 
Но, лаицизмот е нешто навистина сосема друго. 
Лаицизмот значи пренесување на моќта од улемата, свештенството, на световните луѓе во религијата“, објасни Каја за SETimes.
Според Каја, хиерархиската природа на турската политичка култура ги натера политичарите да манипулираат со значењето на лаицизмот како што сакаат, создавајќи игри на моќта меѓу оние што се залагаат за лаицизмот и оние што гледаат на исламот како на своја причина за постоењето, без корисен резултат.
Извештајот се согласува со тој аргумент, истакнувајќи дека „според меѓународното право, државната неутралност и секуларизмот не се легитимни причини за наметнување рестрикции за остварувањето на правото на слобода на религијата или верувањето, и слободата на изразувањето“.
