23/03/2006
(ВОА - 23/03/06; AП, Ројтерс, УПИ, ЕУполитикс, ДТТ-НЕТ, Ксинхуа, БЕТА - 22/03/06)
Косовската влада на етничките Албанци мора да преземе активности за осигурување на целосната заштита на српското малцинство во покраината, рече ЕУ во средата (22-ри март), истакнувајќи дека ова е основно за напредокот во разговорите предводени од ЕУ за идниот статус на Косово.
„Веќе долго време многу се зборува, а малку се дејствува“, рече шефот за надворешна политика на ЕУ, Хавиер Солана, по неговиот состанок со косовскиот премиер Агим Чеку во Брисел. 
„Мислам дека сега тоа мора да се промени, да се зборува помалку и да се работи повеќе.“
Во изјавата што ја објави канцеларијата на Солана по состанокот се вели дека тој побарал од Чеку да ги забрза владините напори „за постигнување конкретни резултати“ во спроведувањето на стандардите што ги постави меѓународната заедница, а кои ги покриваат областите како што се: владеење на правото, демократските институции, човековите и малцинските права и економскиот развој.
Изразувајќи задоволство од напредокот постигнат во разговорите за статусот на Косово од нивното отпочнување во Виена минатиот месец, Солана, исто така, го охрабри Чеку да ја заврши својата работа во однос на осигурувањето на континуираното конструктивно учество на покраината во процесот на преговорите. 
Тој ја потврди поддршката на ЕУ за специјалниот претставник на ОН за разговорите околу статусот, Марти Ахтисари.
Третата рунда од директните преговори, предводени од ОН, помеѓу српските претставници и претставниците на косовските Албанци е закажана за 3-ти април. 
Малцинските права и културното наследство се очекува наскоро повторно да бидат на агендата.
Чеку, кој за првпат го посети Брисел по неговото назначување за премиер на 10-ти март, вети дека ќе работи на исполнувањето на барањата на ЕУ за подобрување на правата на српското малцинство, кое сочинува околу 10 отсто од населението во покраината од вкупно 2 милиони жители.
„Ние би сакале да направиме некои гестови во следните месеци, да испратиме сигнали дека сме јасни во поглед на интеграцијата на малцинствата“, изјави тој за новинарите во седиштето на ЕУ. 
„Јасни сме во однос на тоа дека сакаме Србите да останат во Косово, да бидат еднакви, слободни, безбедни и да го сакаат Косово и тоа да [им] биде дом.“
Говорејќи на српски јазик Чеку, исто така, ги покани Србите кои сакаат да живеат во Косово да се вратат таму, уверувајќи ги дека „се добредојдени да учествуваат во јавниот живот“. 
Албанското мнозинство, додаде тој, е она кое мора „да ја загарантира нивната безбедност, слободата на движењето, економскиот развој и напредок“.
И покрај тоа што законски сé уште е дел од Србија, Косово е под администрација на ОН од крајот на конфликтот во периодот 1998-1999 година.
Мнозинството на косовските Албанци се надева дека разговорите за статусот, кои се очекува да завршат пред крајот на оваа година, ќе резултираат со целосна независност на покраината од Србија. 
Белградските и косовските Срби сакаат тоа да остане дел од Србија.
Јазот помеѓу страните во косовскиот конфликт е непремостив, рече шефот на УНМИК, Сорен Јесен-Петерсен, за австриското државно радио во средата. 
„На крајот, на ред ќе биде Советот за безбедност на ОН во Њујорк“, истакна тој. 
„Сепак, многу работи ќе бидат постигнати со албанското мнозинство за малцинствата“, рече тој.
Според Јесен-Петерсен ЕУ во април ќе ги започне подготовките за отворање на канцеларија за планирање во Приштина. 
Сепак, канцеларијата ќе започне со работа дури откако ќе биде решено прашањето на статусот.
