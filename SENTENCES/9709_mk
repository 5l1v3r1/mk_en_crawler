21/02/2013
Горан Трајков за Southeast European Times во Скопје – 21.02.13
Новиот проект финансиран од ЕУ привлекува жени од Македонија и од Грција да се вклучат во регионалниот развој и раст преку нивно учество во вработувањето и претприемништвото. 
Комуникацијата лице в лице се очекува да воспостави врски кои ќе станат основа за идната потенцијална соработка.
ВИН-ВИН проектот е дел од ИПА програмата за прекугранична соработка. 
Проектот има за цел поддршка и развој на претприемништвото на жените во целните региони и влијае на економијата на локално ниво.
Невработени жени кои имаат тешкотии во наоѓањето работа, жени со бизнис идеи, жени-сопственички или менаџери на мали бизниси и жени кои бараат дополнителен приход или сакаат да работат од дома, се само некои од категориите на жени-учеснички во проектот.
Во јануари во Битола, град кој граничи со Грција, се одржа втората од шесте конференции на проектот. 
Повеќе од 120 жени учествуваа на информативните работилници, а координаторите на проектот се надеваат дека севкупната бројка на учеснички ќе достигне 200.
„На овие работилници се прибираат мислења на жените, со цел да се одреди интересот за секоја жена одделно, секоја жена-претприемач. 
Искуството од грчките партнери многу помага, бидејќи тие ... 
станаа една од еминентните организации во развојот на претприемништвото на жените“, рече за SETimesМери Стојанова, шеф на проектот.
Попи Сурмаиду, директор на Ергани центарот, водечки партнер на ВИН-ВИН проектот во Грција, изјави за SETimes дека успехот на проектот зависи од упорноста.
„ВИН-ВИН проектот е осмислен ... 
да понуди можности за жените, со цел да се стекнат со нови вештини и способности, да профитираат од можностите за соработка во нови активности“, рече Сурмаиду.
Гордана Секуловска е учесничка во ВИН-ВИН проектот и е членка на Здружението за развој на алтернативниот туризам во Љубојно, Македонија.
„Новото образование е важно и значајно. 
Иако времето што го поминавме заедно беше кусо, ползата е взаемна. 
Двете страни ги исполнија своите должности совесно, професионално и успешно. 
Работата пред сè “, рече Секуловска.
Контакт-центар за проектот беше отворен во Ресен, Македонија, за да обезбедува информации за заинтересираните жени или претприемачи по завршувањето на проектот.
