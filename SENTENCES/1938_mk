31/03/2005
(ФТ, Турски дневни вести - 31/03/05;
Ројтерс, НТВ МСНБЦ, Дуниа, Кипарска новинска агенција, Еурактив, ЕУобсервер - 30/03/05;
AФП, Атинска новинска агенција, Кипарска новинска агенција - 29/03/05)
Консултациите под покровителство на ОН во врска со новата мировна иницијатива за Кипар, најверојатно, ќе започнат по претседателските избори на кипарските Турци на 17-ти април, рече во средата (30-ти март) министерот за надворешни работи на кипарските Грци, Јоргос Јакову.
Разговорите, кои се очекува да траат неколку недели или месеци, ќе го отворат патот за започнување на преговори за повторно обединување на поделениот остров.
„Во првичните фази, најверојатно, ќе има блиски разговори.
Тоа би можело да се случи и во април“, Ројтерс го цитира Јакову во интервјуто за Кипарското радио од средата.
„Ние мора да обезбедиме успешно завршување, решение на кипарскиот проблем и не смееме да имаме криза поради недостатокот на добра преговарачка рамка.“
Во разговорите за проближување - пристап што се применуваше во претходните мировни иницијативи за Кипар - посредник назначен од страна на ОН се движи помеѓу кипарските Турци на север и кипарските Грци на југ.
Нема директни консултации помеѓу двете страни.
Последните напори за решавање на кипарското прашање врз основа на мировниот план на ОН во април 2004 година завршија со неуспех, кога мнозинството кипарски Грци го одбија предложениот договор.
И покрај тоа што мнозинството кипарски Турци го одобрија планот на ОН само меѓународно признаениот дел на кипарските Грци од овој медитерански остров влезе во ЕУ на 1-ви мај.
Генералниот секретар на ОН, Кофи Анан, јасно даде до знаење дека нема да иницира нов круг преговори ако шансите за постигнување на договор се мали.
Оваа недела тој се состана со грчкиот министер за надворешни работи Петрос Моливјатис, кој, исто така, повика на обновување на напорите за повторно обединување на Кипар.
Двајцата ја потврдија потребата од сериозни подготовки.
„Ние треба да се осигуриме дека овој пат нема да има неуспех.
Не можеме да си дозволиме уште еден неуспех“, рече Моливјатис по состанокот со Анан во понеделникот во Њујорк.
Портпаролот на Анан, Фред Екхард, во вторникот рече дека шефот на ОН сака да види - написмено - критика од кипарските Грци за планот што го одбија минатата година.
„Тој чека да го добие ова.
Сака да се осигури дека имаат цврста основа пред повторно да ги започнат преговорите“, АФП го цитира портпаролот.
„Тој не сака уште еден неуспех.“
