28/11/2006
Од Берта Фониќи-Кабаши за Southeast European Times во Приштина – 28/11/06
Мисијата на ОН во Косово во понеделникот (27-ми ноември) објави дека ја зајакна безбедноста во целата покраина, а полицијата усвои специјални мерки откако прими закани за мисијата и нејзиниот персонал.
„Полицијата во Косово во понеделникот прими информации со уверливи закани за персоналот и имотот на ОН“, изјави портпаролот на косовската полиција, Ветон Елшани, за Southeast European Times.
Властите ги сфатија овие закани сериозно, и јавноста ќе види зголемување во активноста и присуството на полицијата.
„Ние побаравме соработка и разбирање од сите“, рече Елшани.
„Ние бараме сите граѓани со какви било информации веднаш да контактираат со својата најблиска локална полициска станица КПС или меѓународниот полицаец.“
УНМИК, пак, во соопштението за печатот објави дека каков било напад врз неговиот персонал или имот би бил деструктивен и контрапродуктивен, особено во овој момент.
„Процесот на решавање на статусот е во една критична фаза и очите на светот се свртени кон Косово“, објави УНМИК.
„Секој чин на насилство само би го вратил часовникот наназад.“
Косовскиот премиер Агим Чеку апелираше за мир и демократија, особено во овој клучен момент.
„Заедно со меѓународната заедница, ние работевме и инвестиравме со цел да покажеме дека Косово претставува успешна приказна.
И Косово ќе биде таква приказна“, рече тој.
Сепак, комплицирајќи ја ситуацијата, активистите кои се за независност во Ветеведосје лигата, повикаа на демонстрации во вторникот против меѓународната заедница и косовскиот преговарачки тим.
Групата редовно организираше слични протести во минатото.
Од другите важни настани од понеделникот, министерот за враќање и комуникации, Славиша Петковиќ, официјално ја предаде својата оставка, велејќи дека „не можел да има добри односи со УНДП и Канцеларијата на УНМИК за враќањата и заедниците“.
Единствен српски министер во косовската влада, Петковиќ беше обвинет за корупција и лошо раководење од страна на Канцеларијата на генералиот ревизор.
Портпаролот на премиерот Агим Чеку рече дека сегашниот секретар на министерството, Бранислав Грбиќ, ќе биде вршител на функцијата додека не биде избрана постојана замена.
Оливер Ивановиќ, водачот на Српската листа за Косово, за Southeast European Times изјави дека Српската листа сериозно ќе ја разгледа секоја понуда на Чеку за назначување на еден од своите кандидати во министерството.
Тој не ја отфрли можноста и самиот да се кандидира.
„Нема да зборувам за мојата позиција, додека не добиеме официјална понуда да бидеме дел од владата“, рече Ивановиќ.
