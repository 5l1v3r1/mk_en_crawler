26/04/2006
(Разни извори – 19/04/06 – 26/04/06)
Mакедонската претставничка на овогодинешниот Евровизиски натпревар во Атина, Елена Ристеска, прозборе на албански јазик за време на интервјуто за Алсат М, изразувајќи ја својата желба да ги претставува сите граѓани на овој натпревар.
„Во Атина ќе пеам за целата земја“, им рече Ристеска на своите гледачи од албанското говорно подрачје.
Таа ќе ја пее „Нинанајна“, чиј автор на музиката е Дарко Димитров, а на текстот е Раде Врчаковски.
Осумнаесеттиот Сараевски меѓународен саем на книгата се одржа во главниот град на Босна и Херцеговина од 19-ти до 24-ти април.
Вкупно 175 издавачки куќи учествуваа на настанот.
Оваа година традиционалните годишни награди за најдобри издавачи отидоа во рацете на сараевските претпријатија Контектум, Саханпашиќ и Зоро.
Третиот фестивал Балканска треска започна на 21-ви април во Виена.
Програмата вклучува 20 фолклорни, џез и етно концерти на изведувачи од сите земји од балканскиот регион, меѓу кои и Теодосиј Спасов од Бугарија, Влатко Стефановски од Македонија и Мирослав Тадиќ од Србија.
Фестивалот ќе трае до 15-ти мај.
Членовите на легендарната група од времето на Југославија „Леб и сол“ -- Влатко Стефановски, Бодан Арсовски, Кокан Димушевски и Гарабет Тавитијан -- повторно ќе се обединат оваа есен за турнеја низ соседните земји.
Турнејата ќе вклучува концерти во сите големи градови и ќе биде посветена на 30-годишнината од формирањето на бендот.
Музичарите, исто така, планираат да влезат заедно и во студио и да снимат заеднички албум со традиционална македонска музика.
Aлбанската влада одлучи да формира национална канцеларија за заштита на авторските права во рамките на Министерството за култура.
Новата институција ќе има регионални канцеларии низ целата земја и ќе биде овластена за решавање на проблемите поврзани со авторските права, како и за составување и одржување на регистар на интелектуалната сопственост.
Четвртиот Фестивал на науката беше отворен во Техничкиот музеј во Загеб на 24-ти април.
Четиридневниот фестивал вклучува изложби, промоции на книги и цедеа и тркалезни маси во Загреб, Осиек, Риека и Сплит.
Истиот е посветен на 150-годишнината од раѓањето на хрватскиот изумител Никола Тесла и 100-годишнината од раѓањето на хрватскиот хемичар роден во Босна, Владимир Прелог.
Заедничка изложба на икони од 22 романски уметници беше отворена во Театарот на комедијата во Букурешт на 21-ви април.
Шестдневната изложба ја организираше фондацијата „Арта е арта“ по повод православниот Велигден.
