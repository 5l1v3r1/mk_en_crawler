07/06/2005
Од Алан Чове за Southeast European Times -- 07/06/05
Новиот нафтовод кој ќе пренесува 50 милиони тони нафта годишно од Баку до турското медитеранско пристаниште Чејхан официјално беше отворен на церемонијата минатиот месец.
Нафотводот Баку-Тбилиси-Чејхан (БТЧ) - проект вреден 3,2 милијарди американски долари со капацитет од 1 милион барели на ден - е првата директна нафтена линија помеѓу Каспиското Море опколено со копно, и покрај тоа што ги содржи третите по големина резерви на нафта и гас, и Средоземното Море.
Според 40-годишниот договор за нафтоводот, Турција ќе добива околу 200 милиони американски долари годишно приход за транспортот.
Транспортниот систем долг 1.768 километри ќе се случува во фази во текот на период од шест месеци.
Полнењето на првиот танкер во поморскиот терминал во Чејхан се очекува да се случи до четвртото тримесечје од оваа година, како што велат официјалните претставници на проектот.
Нафтоводот, според широкото мислење, има значителна економска, географска и стратешка важност поради неговиот потенцијал за намалување на зависноста на Запад од нафтата од Средиот Исток.
Покрај тоа, тој ќе го поттикне економскиот развој и странските инвестиции во земјите низ кои поминува:
Азербејџан, Грузија, Казахстан и Турција.
Договорот за изградба на нафтоводот помеѓу Баку и Чејхан најпрво беше обезбеден во 1992 година, а изградбата започна во 2002 година.
Поголемиот дел од извозот на касписката нафта првично се спроведуваше по руските нафтоводи, честопати придонесувајќи за метеж во Босфорскиот теснец.
На церемонијата на отворање на 25-ти мај присуствуваше турскиот претседател Ахмет Неџдет Сезер, претседателот на Азербејџан Илхам Алијев, грузискиот претседател Микхеил Саакашвили, казахстанскиот претседател Нурсултан Назарбајев, американскиот секретар на енергија Семјуел Бодман и генералниот директор на „Бритиш петролеум“ (БП), лорд Џон Браун.
БП е еден од членовите на конзорциумот на БТЧ.
Браун го поздрави проектот како херојско инженерско достигнување, исто толку пионерско во свое време како што беа заливот Прудо и трансаљаскиот нафтовод пред 30 години.
Нафтоводот БТЧ отвора огромни нови полиња во Каспиското Море за светските пазари, зголемувајќи ја сигурноста на снабдувањето за децениите што доаѓаат.
И тој го прави тоа на начин на кој се избегнува транзит на голем број танкери преку тесниот и преблокиран Босфор“, рече Браун.
Проектот БТЧ е од суштинска важност за развојот на регионалната стабилност и економскиот развој, рече Сезер на церемонијата, додавајќи дека тој е значаен пример за добрите односи на Турција со своите соседи.
„САД го поддржуваа [проектот за нафоводот] во континуитет бидејќи веруваме дека тој може да ја зајакне енергетската сигурност, енергетската разноличност на земјите-учеснички во истиот, да ја зајакне регионалната соработка и да ги зголеми можностите за меѓународни инвестиции“, се вели во писмото на американскиот претседател Џорџ В. Буш што беше прочитано на церемонијата.
