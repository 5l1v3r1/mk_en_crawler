09/08/2010
Од Игор Јовановиќ за Southeast European Times во Белград – 09/08/10
Официјално, Србија никогаш не се залагала за поделба на Косово.
Тоа би било спротивно на уставот, кој го опишува Косово како неотуѓив дел од државата и забранува каква било измена на овој статус.
Сепак, оваа тема и понатаму се појавува, а неодамнешната одлука на Меѓународниот суд на правдата (МСП) за законитоста на декларацијата за независност на Косово од февруари 2008 година поттикна нова дебата.
Во коментарите за медиумите по одлуката, српскиот претседател Борис Тадиќ посочи дека е можно да се разговара за нови опции.
„Ние, се разбира, сме свесни за фактот дека можеби два милиони Албанци во Косово не сакаат да го прифатат уставниот поредок на Србија;
но од друга страна, светот мора да е свесен за фактот дека Србите во Косово не сакаат да го прифатат суверениот кров на т.н. држава Косово, и во тие рамки ние треба да бараме решение кое ќе загарантира мир и развој“, рече тој.
Одлуката на МСП од 22-ри јули, според која Приштина не го прекршила меѓународното право кога прогласила независност, ја стави Србија во тешка позиција, изјави за SETimes професорот по политички науки на Белградскиот универзитет Предраг Симиќ.
„Сепак, јас се сомневам дека поделбата на Косово е реална опција сега“, рече тој.
Душан Јањиќ, шеф на Форумот за етнички односи се согласи, велејќи дека ваквиот потег би бил „опасен за целиот регион“.
Во случај на поделба, Белград ќе мора да ја признае независноста на Косово, додаде Јањиќ.
„За да се подели Косово, тоа мора најпрво да се признае, а потоа да се седне на маса и да се подели“, рече тој.
Александар Митиќ, шеф на проектот Косовски компромис, верува дека Косово е веќе де факто поделена територија, бидејќи српските закони се спроведуваат на север, а владата во Приштина не може да ја воведе својата власт таму, па дури и членовите на Советот за безбедност на ОН не се согласуваат меѓу себе околу ова прашање.
„Белград нема вистински интерес да се бори за некаков вид „официјална„ поделба на Косово, бидејќи деловите од Косово населени со Срби веќе се дел од српскиот систем;
преку „официјалната“ поделба, Белград би ја признал независноста само на остатокот од Косово, изјави Митиќ за SETimes.
Предупредувањето да не се преговара за поделбата на Косово неодамна дојде од опозициската Демократска партија на Србија, предводена од поранешниот премиер Воислав Коштуница.
Партискиот портпарол Петар Петковиќ изјави за SETimes дека идејата за поделба е спротивна на уставот и не може да се спроведе без измени на документот.
„Поделбата на Косово, всушност, би значела дека Белград се согласува за отцепување на косовските Албанци“, рече Петковиќ.
Косовските власти, исто така, ја отфрлија оваа идеја.
Во интервју за приштинскиот весник Косова Сот, премиерот Хашим Тачи рече дека би било „политички лудо“ да се разгледуваат вакви опции по оценката на МСП, додавајќи дека Косово сега нема причина да прифати ништо помалку од независност.
Одлуката засекогаш ја затвори можноста за разговори околу евентуалната поделба на Косово, негова автономија, специјален статус или размена на територии, рече Тачи.
