22/03/2005
(ЕУобсервер, АП, Ајланд онлај, Фена, Центар за студии за Југоисточна Европа - 21/03/05; EУ - 16/03/05)
Комесарот за проширување на ЕУ, Оли Рен, во понеделникот (21-ви март) рече дека Брисел би можел да започне разговори за Договорот за стабилизација и асоцијација (ДСА) со Босна и Херцеговина (БиХ) до крајот на оваа година. 
Сепак, додаде тој, земјата најпрво мора да го исполни клучниот предуслов: целосна соработка со Меѓународниот кривичен трибунал за поранешна Југослација (МКТЈ).
„БиХ мора да постигне значителен напредок што ќе доведе до целосна соработка со Трибуналот на ОН“, рече Рен на заедничката прес-конференција во Брисел со премиерот на БиХ Аднан Терзиќ, кој се наоѓаше во посета. 
„Неодамна се случија мошне добредојдени настани, но ... 
ние очекуваме поголем напредок.“
Четворица босански Срби обвинети за воени злосторства му се предадоа на МКТЈ од декември досега. 
Петтиот, генерал Винко Пандуревиќ, се очекува в среда да замине за Хаг. 
Пензионираниот генерал Расим Делиќ, воен командант на армијата на босанските Муслимани, минатиот месец доброволно се предаде. 
Сепак, МКТЈ сé уште бара апсење и предавање на уште 15 обвинети, меѓу кои и тројцата најбарани бегалци - поранешните водачи на босанските Срби, Радован Караџиќ и Ратко Младиќ, како и пензионираниот хрватски генерал Анте Готовина.
Вториот важен услов за напредок кон членството во ЕУ е реформата на полицијата, рече Рен, повикувајќи на „јасна надлежност на државно ниво“.
Ако БиХ постигне значителен напредок кон исполнувањето на овие два клучни услови, рече Рен, ЕУ би можела да издаде позитивна физибилити студија до крајот на март и да препорача започнување на преговори за ДСА - кој се смета за прв чекор кон членството во Унијата.
„Сосема е реално“ разговорите да започнат до ноември или декември, рече комесарот, додавајќи дека остварувањето на таа цел зависи од БиХ.
Одговарајќи на коментарите на Рен, Терзиќ го увери дека „усвојувањето и спроведувањето на европските стандарди“ повеќе не претставува пречка за неговата земја.
Во другите вести, во интервјуто објавено во весникот Дневни аваз во вторникот, командантот на ЕУФОР, генерал-мајор Дејвид Лики, рече дека ако БиХ навистина сака да влезе во евроатланските структури властите треба да ја преземат одговорноста за апсење на обвинетите од страна на МКТЈ. 
Тој истакна дека ЕУФОР и НАТО се решени да помогнат во тој процес. 
Претходниот ден, раководството на Република Српска го повтори својот повик до сите обвинети да се предадат.
