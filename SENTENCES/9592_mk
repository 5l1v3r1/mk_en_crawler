23/11/2012
Менексе Токјај за Southeast European Times во Истанбул -- 23.11.2012
Аналитичарите на индустријата се надеваат дека новиот договор потпишан од 176 земји, ќе ја зајакне регионалната соработка против нелегалната трговија со тутун.
Договорот, насловен како Протокол за елиминирање на нелегалната трговија со тутунски производи, беше усвоен со консензус на состанокот на Светската здравствена организација (СЗО) во Јужна Кореја на 12-ти ноември.
Истиот ги повикува земјите-учеснички да ги стандардизираат напорите против трговијата со контролирање на синџирот за снабдување и со подготвување прекугранични иницијативи за спроведување на законот.
Нелегалната трговија со тутунски производи претставува глобален проблем, кој влијае на секој дел од светот, од Балканот до Блискиот Исток и Азија.
Иако 11,6 отсто од светскиот пазар на цигари се нелегални, годишно се губат даночни приходи од најмалку 32 милијарди евра од подземната трговија, според Меѓународниот сојуз против туберколозата и болестите на белите дробови.
Нојан Гурел, извршен директор на турското претпријатие Сунел тобако, изјави заSETimes дека новиот договор претставува победа за јавното здравје и економска правичност.
„Елиминирањето на сите облици на нелегална трговија со тутунските производи и создавањето светски систем на лоцирање, претставува основен елемент за борбата против нелегалнoто и фалсификуваното тргување со ваквите производи“, рече Гурел.
„Тоа ќе ги исполни условите за јавното здравје и ќе ги заштити правата на регистрираните тутунски претпријатија.“
Гурел додаде дека зголемените напори за прекугранично спроведување на законот може да имаат дополнителна корист за спречувањето на приливот на готовински средства во нелегалните организации.
„Нелегалната и лажната трговија стануваат со секој ден „чудовиштен сектор“ без никаква контрола и надзор.
Според неодамнешните податоци, Турција го има десеттиот по големина нелегален пазар на тутун во светот, кој покрива 10,5 отсто од светската подземна трговија.
Цигарите честопати се шверцуваат во земјата од северен Ирак и Руската Федерација.
Анкара ги зајакна мерките за спроведување на законот од 2011 година, запленувајќи 1,6 милиони пакети нелегален тутун во првите осум месеци од 2012 година, според Министерството за царина и трговија.
Турската полиција ја користи новата генерација најсовремени дигитални даночни печати со невидливо мастило и таен код со датум на секоја кутија цигари, за проверка дали производите се оригинални.
Балканските земји не се имуни на проблемот, бидејќи нивната географска положба ги прави идеални транзитни земји за Западна Европа и пошироко.
Mакедонија, која ја потпиша новата конвенција, во последниве години вложува големи напори за ставање под контрола на оваа трговија.
Додека пред шест години една четвртина од цигарите што се продаваа во земјата доаѓаа од нелегални канали, денес тој процент е помалку од 6 отсто.
За споредба, околу 20 отсто од цигарите што се продаваат на Балканот доаѓаат од нелегалните пазари.
Скопје продолжува со полициските операции за искоренување на шверцот, особено од Бугарија и Грција и неговите успеси значеа 80 отсто повисоки буџетски приходи од даноците од продажба на цигарите.
Како и нивните турски колеги, македонските производители на тутун поддржуваат построги контроли на нелегалната трговија.
„Ние не правиме ништо нелегално.
Ако тие воведат построга контрола на шверцот, тоа само ќе значи дека ние конечно ќе имаме шанса да се бориме против црниот пазар, кој е за нас штетен“, рече заSETimesАрбен Исмаили, македонски производител на тутун.
Црниот пазар со цигари на Романија порасна за повеќе од 14 отсто од вкупната национална трговија со тутун во септември, според најновото истражување на букурешката фирма Новел рисрч.
Иако ова претставува пораст од 12,9 отсто регистрирани во текот на летото, тоа е значително помалку од врвот регистриран во јануари 2010 година, од 36 отсто, кој беше намален со поагресивни мерки против шверцот.
Според експертите, порастот од 1 отсто на црниот пазар на цигари резултира со 30 милиони евра загуби од даноците во државниот буџет, што значи дека засиленото спроведување на законот од страна на Букурешт, има значителна економска корист.
Главниот извор на нелегални цигари во Романија се фришоповите, додека околу 26,7 отсто од шверцуваните производи потекнуваат од Молдавија.
Според Светската здравствена организација, 35 отсто од цигарите што се консумираат во Босна и Херцеговина (БиХ) доаѓаат од нелегалните пазари.
Полицијата вели дека повеќето се шверцуваат во земјата од Црна Гора и Косово, пред да бидат однесени во соседните земји и Западна Европа.
Границата на БиХ од 1.500 километри, од кои поголем дел се на планински терен кој е тешко достапен за полицијата, има повеќе од 400 нелегални гранични премини, според извештаите на полицијата.
Додека напорите за искоренување на нелегалната трговија со тутун продолжуваат, многу земји, исто така, ги зголемија даноците на цигарите, со цел да ги охрабрат луѓето да се откажат.
Малкумина би спореле за оваа полза по јавното здравје, но некои анализи на индустријата предупредуваат дека зголемувањето на цената на легалните цигари со поголеми даноци, ги тера консументите да купуваат поевтини производи на црниот пазар.
Според националното тело за борба против цигарите на БиХ, на пример, даноците за продажбата на цигарите ќе се зголемуваат годишно до 2014 година.
Претставникот за јавни односи од последната целосно функционална фабрика за тутун во земјата, која се наоѓа во Сараево, изјави заSETimes дека растот на цената може да го истисне од бизнисот.
„Нашиот најголем проблем е црниот пазар и увезените цигари и ние со нетрпение очекуваме поширока меѓународна соработка против нелегалниот пазар“, рече претставникот, кој не го даде своето име бидејќи таква е политиката на претпријатието.
„Но, вистината е дека со новите и повисоки даноци, цените на домашните и увезените цигари ќе се изедначат и опстанокот на фабриката ќе биде доведен во прашање.“
Хилал Озчебе, професорка по медицина на анкарскиот Универзитет Хачетепе, не се согласува, и изјави заSETimes дека недостатокот на прописи е она што му дозволува на црниот пазар да цвета.
„Но, напорите [за искоренување на нелегалната трговија] ќе вродат со плод само ако меѓународната заедница ги поддржи [напорите] за промена на начинот на размислување, со оглед на тоа што порозните граници се тие што пред сé го прават овој проблем глобален“, рече таа.
Дописниците на SETimes Ана Ловаковиќ од Сараево, Пол Чикои од Букурешт и Билјана Лајмановска од Скопје, дадоа свој придонес за овој напис.
