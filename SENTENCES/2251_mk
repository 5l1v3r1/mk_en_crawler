09/05/2005
Од Светла Димитрова за Southeast European Times во Софија -- 09/05/05
На 22-ри април бугарската влада ја забрани изградбата на новите хотели и скијачки патеки на планината Витоша, на оддалеченост од 10 километри од Софија. 
Овој чекор претставува дел од планот за менаџмент на најстариот национален парк на Балканскиот полуостров. 
Тој има за цел да обезбеди зачувување на планинскиот пејзаж и биодиверзитетот, како и да го зајакне туристичкиот сектор на земјата. 
Владата одвои околу 750.000 евра за овие мерки, кои треба да се спроведуваат во текот на првите две години од планот што завршува во 2010 година.
„Витоша“ за првпат е прогласен за национален парк во 1934 година. 
Со наредба на Министерството за економија паркот опфаќа 66 квадратни километри планинска територија. 
Во текот на годините неговите граници се проширија, така што денес Националниот парк „Витоша“ се протега на површина од 266,06 километри квадратни или повеќе од 90 отсто од територијата на планината.
Некои од првите бугарски резервати, „Бистришко браниште“ и „Торфено браниште“ се дел од овој парк од 1935 година. 
„Бистишко браниште“ е прогласено за биосферски резерват од страна на УНЕСКО.
„Витоша“ го посетуваат околу 2,5 милиони туристи годишно. 
Близината на планината до главниот град и пристапноста со автомобил и јавен транспорт го прави една од омилените дестинации за љубителите на пешачењето, планинарите и скијачите. 
Тој има шест скијачки патеки со различна тежина, од кои сите се наоѓаат на североисточната падина од планината. 
Скијачката сезона вообичаено започнува во декември и завршува доцна напролет, особено на највисокиот врв на планината, Черни Врх (2290 метри).
Моментно во постојните хотели и планински куќички можат да се сместат вкупно 4.000 луѓе за една вечер - бројка која владата вели дека е доволна. 
Секоја понатамошна изградба на хотели или скијачки патеки би имала негативно влијание врз природната средина, сметаат властите. 
Новиот менаџерски план дозволува реновирање и модернизација на постојните капацитети, но не и нивно проширување. 
Тој, исто така, предвидува регулирање на пристапот на туристите до областите кои се дом на загрозените видови флора или фауна.
Скоро 1.500 видови повисоки растенија - околу половина од денес познатите се присутни во Бугарија - растат на Витоша. 
Девет од нив може да се најдат само во Бугарија, додека 13 се балкански ендемични растенија. 
Природните шуми на зимзелени растенија може да се најдат само во резерватите „Бистишко браниште“ и „Торфено браниште“. 
„Златни мостове“ (Златни мостови) е место со реткиот феномен познат како „морене“, што се состои од огромни карпи кои одат како река надолу по планинските падини. 
Постојат седум други вакви камени реки во Витоша, кои, исто така, обилуваат со извори на вода.
Планината е, исто така, богата со животински свет. 
Околу 200 видови птици, меѓу кои и околу 120 видови птици - може да се најдат таму, како и 40 видови мравки, 10 видови водоземци, 14 видови влекачи и 49 видови цицачи. 
Волците, лисиците и мечките се помеѓу предаторите што живеат во Витоша, заедно со црвениот елен, зајаците и црвените верверички.
