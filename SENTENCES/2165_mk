14/04/2005
До Зоран Николовски за Southeast European Times во Скопје - 14/04/05
Грчкиот министер за надворешни работи Петрос Моливјатис објави дека на предлогот на специјалниот претставник за Македонија на ОН Метју Нимиц за ново име на Македонија на 8-ми април предизвика несогласување кај јавноста во Македонија. 
Предложеното решение, Република Македонија - Скопје, напишано со кирилична азбука, беше компромис за решавање на тековниот спор околу името помеѓу Македонија и Грција.
Македонската влада го отфрли предлогот. 
„Нашиот став е јасен -- остануваме на двојната формула“, рече премиерот Владо Бучковски веднаш откако Моливјатис го објави предлогот. 
„Ние сметаме дека тоа претставува многу поголем компромис од оној што го прави Грција.“
Таканаречената двојна формула претставува официјален предлог на Скопје за компромис. 
Македонија се согласува со идејата да се користи специјално име во билатералните односи со Грција, но сака нејзиното уставно име -- Република Македонија -- да се користи во комуникацијата со другите земји.
Двете страни се согласија со меѓународната заедница дека се потребни дијалог, компромис и решение, и покрај тоа што тие имаат несогласувања околу предлозите. 
Според грчкиот претседател Каролос Папуљас предлогот на Нимиц претставува добра основа за континуирани разговори и можност која Македонија треба да ја искористи. 
Македонскиот претседател Бранко Црвенковски вели дека предлогот претставува добра основа за конструктивни разговори во врска со името, но само во делот на билатералните односи со Грција.
Спротивставувањето на Грција нејзиниот северен сосед да го користи името Република Македонија -- кое беше и нејзино официјално име во рамките на поранешна Југославија -- започна по распадот на Југославија. 
Како резултат на отпорот на Грција во 1993 година Македонија се согласи да влезе во ОН под името Поранешна Југословенска Република Македонија. 
Земјата го промени знамето и воведе нов член во уставот, во кој се потврдува дека таа нема територијални ниту какви било други претензии кон своите соседи.
Позицијата на Скопје во преговорите се подобри откако САД ја признаа земјата под нејзиното уставно име. 
Три -- САД, Кина и Русија -- од петте постојани членки на Советот за безбедност на ОН, заедно со уште 90 други земји, сега ја признаваат Македонија под нејзиното уставно име.
