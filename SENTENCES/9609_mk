22/04/2013
Билјана Пекушиќ за Southeast European Times во Белград – 22.04.13
Зголемените тензии меѓу автономната покраина Војводина и Србија мора да се смират низ дијалог, велат властите и аналитичарите.
„Мислам дека на Војводина ѝ треба поинаква политика, но прашањето на автономијата на Војводина не треба да се доведува во прашање;
истото треба да се реши низ дијалог, а не на улиците“, рече Млаѓан Динкиќ, водач на Обединети региони на Србија (УРС), минатата недела.
Се работи за предлог-декларацијата на властите во Војводина за „заштита на уставните и законските права на автономната покраина“, според која српската влада ги крши правата и надлежностите на покраинските власти.
„Републичката влада, без консултации со покраинските власти, почна ...
да располага со имотот на покраината“, се вели во предлог-декларацијата, и се истакнува дека српската влада има значителен имот во Нови Сад.
„На наше барање да ги заштитиме уставните и законските права на Војводина, белградските власти одговорија со обвинувања дека сакаме отцепување на покраината од Србија“, рече за SETimes премиерот на Војводина, Бојан Пајтиќ.
Тој рече дека преку постепено укинување на надлежностите на покраината, Белград се обидува да стави крај на автономијата на Војводина.
„Ние не сакаме да се отцепиме од Србија, ова се бесмислени обвинувања што Белград [ги користи] за да ја прикрие намерата за одземање на автономијата“, рече Пајтиќ, заменик-претседател на Демократската партија.
Војводина е житницата на Србија и дом на голем број малцински Унгарци.
Нејзиното ниво на автономија варираше во текот на изминатите неколку децении и повторно е ставено на разгледување откако се промени власта во Србија минатата година.
Покраината, која е контролирана од коалицијата предводена од српската опозициска Демократска партија, со месеци е во конфликт со Белград во врска со дистрибуцијата на јавните и фискални приходи и надлежностите на војводинските власти.
Во март тројца поранешни функционери на Развојна банка на Војводина беа уапсени под сомневање дека ѝ нанеле штета на банката во висина од повеќе од 25 милиони евра.
„Тие се осомничени дека одобриле кредити спротивно на законите и банкарските процедури“, рече за Радио Б92 директорот на српската полиција Милорад Вељовиќ.
На почетокот од април српската Поштенска штедилница ја презеде контролата над Развојна банка на Војводина.
Илјадници луѓе протестираа во Нови Сад претходно овој месец во знак на поддршка на СНС, барајќи оставка од Пајтиќ и повикувајќи на предвремени избори.
Предлог-декларацијата беше доставена до покраинското собрание на усвојување, но претседателот на парламентот, Иштван Пастор, ја повика покраинската влада да го повлече предлогот.
СНС остро реагираше на објавувањето на предлог-декларацијата.
„Ќе бараме оставка од Пајтиќ бидејќи тој го уништува покраинскиот имот и [повикува] на сецесионизам, загрозувајќи го мирниот живот на граѓаните“, рече за SETimes Игор Митровиќ, претседател на Советот за Војводина на СНС.
Тој го обвини Пајтиќ за соучество во нелегални активности во Развојна банка на Војводина и други финансиски зделки.
Вицепремиерот на Србија и водач на СНС, Александар Вучиќ, рече дека партијата ја почитува автономијата на Војводина и рече дека уставот нема да му дозволи никому да „игра сепаратистички игри“.
На 16-ти април претседателот на собранието на Војводина, Иштван Пастор, рече дека во понеделник ќе распише предвремени избори во покраината, ако бидат исполнети потребните законски услови.
Марко Благојевиќ, програмски директор на Центарот за слободни избори и демократија, рече дека барањето на СНС за предвремени избори во покраината претставува политички притисок за промена на изборната волја на граѓаните на Војводина.
„Српската напредна партија ...
сака да ја преземе власта во Војводина“, рече Благојевиќ за SETimes.
Граѓаните имаат различни мислења за предложената декларација на владата.
Некои сметаат дека Војводина треба да има повеќе права, додека други стравуваат дека обидот за отцепување на покраината ќе води до граѓански конфликт.
„Сé треба да се реши со мирни средства, не смееме да дозволиме Војводина да стане ново Косово“, рече за SETimes Витомир Грчиќ, жител на Нови Сад.
Дали треба Белград да отпочне разговори со Војводина?
Кажете ни ги вашите размислувања во коментарите.
