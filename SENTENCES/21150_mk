02/03/2008
ВАШИНГТОН, САД -- Неколку клучни правци за трговија со дрога поминуваат низ Балканот, објави американскиот Стејт департмент во својот годишен извештај за меѓународната стратегија за контрола на наркотици, објавени во петокот (29-ти февруари).
Голем коридор за дрога од Југозападна Азија до Европа поминува низ Турција, додека Албанија и понатаму е транзитна точка за дрогата од Централна Азија до Западна Европа, се вели во извештајот.
Новата независна држава Косово се споменува како клучна точка за трансферот на хероин од Турција и Авганистан до Западна Европа.
Босна и Херцеговина се опишува како главна точка на шверц поради својата стратешка локација, слабите државни институции, недоволниот персонал за борба против трговијата со дрога и несоодветната координација помеѓу агенциите.
Бугарија, Хрватска, Грција, Црна Гора, Романија и Србија, исто така, се споменуваат како места за шверц со дрога до различни делови на Европа.
Покрај ова, дрогата се произведува во неколку земји -- вклучително и Албанија, Бугарија, Косово и Романија.
(Maкфакс, А1 - 01/03/08;
веб-страница на американскиот Стејт департмент - 29/02/08)
