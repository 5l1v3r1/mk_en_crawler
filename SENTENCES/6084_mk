03/01/2011
(Еуопсервер, Заман - 03/01/11; AФП, Хуријет, Б92 - 02/01/11; AНА-МПА, ДПА, Дојче веле - 31/12/10; Фронтекс - 30/11/10)
Грција планира да изгради „ѕид“ долж својата копнена граница со Турција, во обид за пресекување на приливот нелегални имигранти, објави во петокот (31-ви декември) грчки владин министер.
„Грчкото општество ги достигна своите граници во прифањето на нелегалните имигранти“, рече министерот за заштита на граѓаните, Христос Папуцис, во интервју за грчката полуофицијална новинска агенција АНА-МПА. 
„Грција не може да издржи повеќе ... 
Планираме да изградиме ограда на копнената граница за да ја блокираме недозволената имиграција“, рече тој, без да образложува.
Границата долга 206 километри меѓу Грција и Турција претставува само мал дел од скоро 8.000-километарската надворешна копнена граница на ЕУ, но стана главна точка за влез на нелегалните имигранти што бараат подобар живот во Европа.
Нелегалните погранични преминувања забележани од грчките власти меѓу јануари и октомври 2010 година се зголемија на 44.000, од 34.000 за истиот период претходната година, објави во извештај на крајот од ноември, граничната агенција на ЕУ, Фронтекс. 
Околу 39.000 беа пријавени на копнената граница со Турција и голем дел од нелегалните преминувања беа направени по должината на делот од 12,5 километри во близина на грчкиот град Орестиада.
Вознемирена од овој број нелегални преминувања на границата од Турција, Грција во октомври побара од Европската комисија (ЕК) да й помогне во справувањето со растечкиот проблем, станувајќи првата членка на ЕУ што побара ваква помош од формирањето на Фронтекс во 2007 година.
На 2-ри ноември, 175 експерти за погранична контрола од другите 26 земји на ЕУ и земјите од Шенген, беа распоредени на грчко-турската копнена граница во регионот Орестиада и соседните области, како дел од операцијата РАБИТ 2010. 
До крајот на месецот, бројот на нелегални погранични преминувања падна за 44 отсто, во споредба со бројките за октомври.
Мисијата -- првично планирано да остане околу два месеци во Грција -- неодамна беше продолжена до 2-ри март.
Грција, која сочинува 90 отсто од сите забележани нелегални премини на границата во ЕУ, претставува главна транзитна точка за околу четири петтини од имигрантите што одат за другите европски земји, особено Велика Британија, Франција, Германија и Италија.
Папуцис во петокот истакна дека владиниот нов план, исто така, има за цел преземање остри мерки против шверцот со луѓе и нема да им наштети на легитимните баратели на азил.
„Само оние имигранти кои имаат меѓународно признаено право за заштита или право на азил, ќе останат во земјата, никој друг“, рече министерот, додавајќи дека сите други ќе мора да ја напуштат земјата доброволно, или ќе соочат со депортација.
Официјален претставник на турското Министерство за надворешни работи во неделата (2-ри јануари) изјави за истанбулскиот весник Хуријет дека неговата земја не била запознаена со грчкиот владин план и дека Анкара мора да ги види неговите детали за да може да коментира.
„Суверено право на секоја држава е да презема мерки за заштита на своите граници. 
Тие не мора да не информираат. 
Тоа е мерка за заштита на нивната граница“, рече претставникот за турскиот весник, говорејќи под услови на анонимност.
