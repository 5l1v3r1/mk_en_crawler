05/02/2013
Бојана Миловановиќ за Southeast European Times во Белград -- 05.02.13
Иако предвидувањата за иднината на отворањето на пазарот на труд во регионот не се позитивни, земјите усвојуваат нови закони и програми со цел да се помогне и да се постави бариера против растечките стапки на невработеност.
Србија се соочува со рекордна стапка на невработеност од 28 отсто.
Пресметките покажуваат дека за време на економската криза, во текот на изминатите три години, Србија изгуби 400.000 работни места, а создаде околу 200.000 нови.
Бранкица Јанковиќ, државна секретарка во Министерството за труд, вработување и социјална политика, најави усвојување на закон за социјално претприемништво, како една од мерките за намалување на невработеноста.
Предлог-законот сега се разгледува во парламентот.
„Предлог-законот предвидува 80 отсто од луѓето вработени во социјалните претпријатија да бидат од категоријата граѓани кои тешко се вработуваат“, рече Јанковиќ за SETimes.
Законот ќе им даде шанса на граѓаните кои имаат најмногу тешкотии да најдат работа – оние постари од 50 години, долгогодишни корисници на социјална помош, самохрани родители и оние кои се жртви на предрасуди поради зависности.
„Целта е да се поврзат Националната служба за вработување и социјалните центри, кои ќе ги испраќаат корисниците на обука за социјално претприемништво и отворање на нивни сопствени претпријатија“, рече Јанковиќ.
Таа рече дека целта на овие претпријатија не е да профитираат, туку да обезбедат фонд за отворање нови социјални претпријатија.
Во Македонија, каде што стапката на невработеност се движи околу 30 отсто, се спроведува слична иницијатива.
Неодамна владата усвои план со цел стимулирање на вработувањето.
„Планот содржи шест мерки за поддршка на вработувањето, кои ќе бидат спроведени со директни плаќања од државниот буџет.
Буџетот за оваа програма изнесува 7 милиони евра и програмата [ќе отвори] повеќе од 2.000 нови работни места“, рече за SETimesАлександар Ѓорѓиев, портпарол на владата.
Програмата, исто така, предвидува самовработување или финансирање за отворање нов бизнис, и помош за вработување на примателите на социјална помош, зависниците и оние на кои им треба дополнителна помош.
Работодавачите ќе добиваат 200 евра финансиска помош од владата за секое нововработено лице и ќе бидат обврзани да го задржат лицето на работа најмалку 18 месеци.
Процентот на невработеност во Босна и Херцеговина (БиХ) беше 4,1 отсто во декември 2012 година и властите преземаат чекори за негово намалување.
„Преку програмата Прво работно искуство, 500 лица со факултетска диплома и 500 лица со средно образование ќе бидат вработени во Федерацијата на БиХ (ФБиХ) за период од една година.
Оваа програма е планирана за 2013 година“, рече за SETimesКенан Ресо, директор на Службата за невработени во ФБиХ.
Владините агенции во БиХ и невладините организации иницираа Програма за вработување и задржување на младите, која траеше од 2011 до 2012 година и оттогаш се отворени 16 центри низ целата држава, кои нудат бесплатни курсеви за англиски јазик и компјутери, покрај советувањето за вработување.
„Илјадници млади луѓе учествуваа во програмата, а повеќе од 400 од нив најдоа работа по обуката“, рече за SETimesАлма Суње, една од водачите на програмата од Меѓународната канцеларија за миграција.
Иако има иницијативи и планови, многу граѓани во регионот сé уште сметаат дека добивањето работа е како да добиеш на лотарија.
Милица Дубиќ има 24 години и чека вработување како наставник по српски јазик во основно училиште.
„Во училиште може да работиш како замена или додека еден од колегите е на боледување.
Тажно е што мораме да чекаме на ред колега да се разболи за да можеме да работиме барем малку.
Сé е несигурно“, рече Милица за SETimes.
Дописниците Марина Стојановска во Скопје и Дражен Ремиковиќ во Бања Лука дадоа свој придонес за овој извештај.
