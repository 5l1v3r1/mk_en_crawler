31/08/2011
Мирјана Бошковиќ за Southeast European Times во Подгорица -- 31.08.11
Црногорскиот парламент во петок (2-ри септември) ќе гласа за амандманот на законот за образование, кој предвидува еднаквост меѓу српскиот и црногорскиот јазик во образовниот систем.
Гласањето зависи од една поголема пречка -- изборниот закон за земјата.
По неколкуте неуспешни обиди за усвојување на изборниот закон -- кои ЕУ ги бара за пристапување на земјата -- гласањето на 6-ти септември ќе биде последна шанса на парламентот да обезбеди двотретинско мнозинство за усвојување на законот пред крајниот рок за добивање на информацијата во последниот извештај за напредокот на земјата на Европската комисија (ЕК).
Ако законот не биде усвоен во септември, земјата нема да ги заврши седумте услови поставени од ЕУ, и ќе ја пропушти својата можност за добивање датум за пристапување оваа година. 
Следното гласање ќе биде на 31-ви декември.
Досега опозициските партии одбија да се приклучат на усвојувањето на законот, а легислативата за јазиците на образованието останува во центарот на контроверзноста.
Според Кенет Морисон, специјалист за политиката на Југоисточна Европа при британскиот Универзитет Де Монтфорт, не е изненадување тоа што опозицијата зазеде таков цврст став за прашањата на јазиците и државјанството -- кои беа темел на нивната агенда од дебатите околу уставот во 2007 година.
Опозициската лутина беше разгорена со резултатите од новиот попис, кои покажуваат дека 44 отсто од населението во земјата говори српски, додека само 36 отсто се изјасниле за црногорски говорители.
Откако постигнувањето договор меѓу опозициските партии и премиерот Игор Лукшиќ во средината на август пропадна, останува прашањето дали парламентот ќе ги усвои амандманите на изборниот закон. 
Последниот неуспешен обид беше на 31-ви јули.
Законот е прв од седумте услови што ЕК й ги постави на Црна Гора, за да й даде датум за почеток на преговорите за пристапување.
Членот на Националниот совет за европска интеграција, Борис Раониќ, смета дека ако изборниот закон не биде наскоро усвоен, Црна Гора ќе изгуби најмалку една година во процесот на интеграција во ЕУ.
Додека земјата се движи кон патот на пристапувањето, ќе биде невозможно да се избегнат проблемите како слаби институции, корупција и прикриена дискриминација.
„Курсот на црногорската европска интеграција влезе во важна фаза. 
Амандманот на изборниот закон е една од најважните реформи. 
Затоа, истиот ќе има централно место во проценката на Комисијата во нејзиниот Извештај за напредокот [на 12-ти октомври]“, рече за SETimes комесарот за проширување на ЕУ, Штефан Филе.
Морисон посочи дека уште едно неусвојување на изборниот закон би било назадување за црногорската влада на, како што беше досега, релативно непречениот пат кон членството во ЕУ.
„Несомнено [опозицијата] ќе продолжи да инсистира на распуштање на парламентот и нови избори, тврдејќи дека актуелната влада нема легитимитет и надлежност да преговара со ЕУ. 
Голема е веројатноста да се случи уште едно гласање за ова прашање пред крајот на годината“, рече Морисон за SETimes.
„Проширувањето не е многу високо на агендата, додека финансиската криза на еврозоната се влошува. 
Но, ќор-сокакот нема да помогне во работите“, рече Морисон.
