18/06/2011
Од Георги Митев Шантек за Southeast European Times во Белград – 18.06.11
По долготрајните застои, експертите сега велат дека српскиот дел од големиот паневропски автопат, Коридорот 10, нема да биде комплетиран до 2016 година, со доцнење повеќе од една деценија.
Она што започна со најави како атрактивна можност за странски инвестиции, падна во сенката на скандалите.
Во најновиот настан, еден од главните државни градежни партнери неодамна беше уапсен заедно со поранешниот помошник министер за инфраструктура и енергија, задолжен за патниот транспорт, Милорад Илиќ.
Шефот на групата Нибенс за Србија, Мило Дурашковиќ, сопственик на шест патни градежни претпријатија со 4.200 работници, се наоѓа во притвор од средината на мај, соочувајќи се со обвиненија за корупција и финансиска проневера.
Другите градители на патишта во земјата имаат сопствени грижи:
државата сé уште им должи за работите завршени пред неколку години.
Потоа, беа откриени археолошки локалитети -- на пример, античкиот римски Виа Милитарис во јужниот правец -- или заканата за судски парници од оние кои бараат да се пренасочи автопатот.
Секое одложување на градежните работи значи поништување на договор и повисоки цени поради зголемените цени на горивото, битуменот, челикот и другите материјали.
Првично, автопатот Хоргош-Нови Сад се проценуваше на 84 милиони евра.
Досега вкупната цена може да биде за 50 отсто повисока.
Парите, очигледно, сега не се проблем.
Министерот за инфраструктура, Милутин Мркоњиќ, вели дека се обезбедени 1,2 милијарди евра во вид на заем, претежно од Европската банка за реконструкција и развој, Европската инвестициска банка и Светската банка.
И покрај бројните проблеми во градењето на Коридорот 10, патните градежни претпријатија остануваат многу заинтересирани за проектот, претежно поради неговата големина во ова време на светска криза.
Конкуренцијата претежно носи подобри понуди, но во Србија тоа едноставно не е важно.
Генералниот менаџер за патиштата на Србија, Зоран Дробњак, вели дека градежните претпријатија почнуваат со ниски цени во своите тендери, со цел подоцна, со анекси и „неочекувана работа“ да ги зголемат цените на реално ниво.
Оваа тактика може да ги објасни невообичаените цифри за градење на една фаза од јужниот дел, каде што грчко претпријатие нуди половина од она што нуди српски конзорциум, а една третина помалку од минималната цена што ја проценува земјата, според документацијата.
Патишта Србија, едно од двете државни претпријатија задолжени за изградбата, се согласува дека кога градежните претпријатија ќе склучат договор со нереално ниска цена, се става на ризик завршувањето на работата, но истакнува дека најважен фактор е да се добие тендерот со најниска понуда.
Последиците од застоите во изградбата се огромни, можеби немерливи.
Јужноевропскиот товарен транспорт трпи штета, бидејќи е полесно да се пристигне од Турција во Централна Европа по заобиколен пат и потоа да се премине Бугарија и Романија, отколку преку Србија.
Локалната економија го почувствува ударот од оваа реалност.
Српските туристи што се упатуваат кон брегот на Грција и Турција, нивната омилена летна дестинација, исто така, трпат штета.
Станко Богдан, хрватски возач на камион, вели дека поради лошите патишта и слабите царински поставки, тој повеќе би ги предавал турите од Хрватска до Романија и јужно на своите колеги.
„Патот до Бирмингем, Англија, или некаде во Франција, е многу подолг, но не е толку мачен.
Царинарниците ни се обраќаат љубезно, со „господине“ и не бараат некои „мали давачки“, и не нé ставаат „на чекање“, од рано наутро до доцна попладне следниот ден, или дури од петок до следниот понеделник“, вели Богдан.
