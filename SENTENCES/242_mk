16/02/2009
(Разни извори)
Бугарските гласачи ќе бидат два пати повикани на избори ова лето -- првите за да изберат свои претставници во Европскиот Парламент (ЕП), а вторите за да изберат пратеници во нивното државно законодавство.
Но, според неодамнешното испитување на агенцијата Алфа со седиште во Софија, тие сметаат дека изборите помалку ќе влијаат врз развојот на земјата оваа година отколку глобалната економска криза и замрзнувањето на финансиската помош од неколку милиони евра што Бугарија ја доби од ЕУ минатата година.
Анкетата, спроведена во првата половина од декември, покажа дека Бугарите се помалку оптимистични во нивните очекувања за економската состојба во земјата во однос на една година претходно.
Вкупно две третини се изјасниле дека 2009-та година ќе биде полоша -- 32 отсто -- или иста како претходната -- 34 отсто.
Бројот на оние кои очекуваат оваа година да биде подобра од претходната изнесува 33 отсто, а нивниот број изнесуваше 42 отсто во една слична анкета спроведена на крајот од 2007-та година.
И додека Бугарите се нешто пооптимистични во однос на нивната лична благосостојба оваа година, тие се најмногу загрижени за инфлацијата, евентуалното губење на доходот и работните места и другите економски потешкотии како последица на глобалната финансиска криза.
На почетокот владата тврдеше дека кризата нема значително да влијае врз економијата -- повикувајќи се на високиот економски раст, големиот суфицит на буџетот и девизните резерви.
Сепак, експертите предупредија дека нема место за самозадоволство и побараа од владата да разгледа мерки за намалување на потенцијалното негативно влијание на глобалниот пад.
ММФ оцени дека БДП би можел да падне од 6,25 отсто во 2008-та година на околу 2 отсто оваа година, како и дека веќе ниските странски директни инвестиции најверојатно и понатаму ќе продолжат да опаѓаат.
„Јавните финансии се во добра форма, а фискалниот суфицит е меѓу највисоките во Европа.
Покрај тоа, билансите на централната банка и на владата се цврсти, со големи девизни резерви и резерви акумулирани во сметката на фискалните резерви“, се вели во соопштението на Фондот од 15-ти декември, но предупреди на „значителната чувствителност на приватниот сектор“.
Конечно, бидејќи градежната и преработувачката индустрија и другите сектори ги почуствуваа првите последици од кризата, владината коалиција -- предводена од Бугарската социјалистичка партија (БСП) -- призна дека земјата нема да се извлече од последиците на глобалната криза.
Според експертите, најлошото се очекува оваа пролет.
Над 50 000 луѓе би можеле да ги изгубат своите работни места.
Бавноста на владата да ги спроведе реформите со цел да го намали влијанието на кризата ги лути граѓаните.
Ова го разгорува веќе општото јавно незадоволство заради неуспехот на владата да ја искорени високата корупција и организираниот криминал, главните причини за одлуката на ЕУ во јули да и додели финансиска помош од 500 милиони евра на Бугарија и неповратната загуба на 220 милиони евра од овој износ во ноември.
Многу аналитичари велат дека земјата би можела да изгуби уште финансиски средства од ЕУ, бидејќи мерките што таа вети да ги имплементира не покажаа значајни резултати.
Во 2008-та година, Бугарија и понатаму беше најсиромашната земја во ЕУ.
Според годишниот Извештај за глобалната корупција на Транспаренси Интернешанал, објавен во септември, Бугарија беше и најкорумпираната земја во Унијата.
Јавната доверба во клучните државни институции беше доста ниска.
Според Алфа, во декември, рејтингот на кабинетот беше 10 отсто, на парламентот 7 отсто, а на судовите и обвинителството помеѓу 12 и 14 отсто.
Економските стравови, нискиот степен на доверба во институции и политичката фрагментација би можеле повторно да предизвикаат тензии и нагла промена на јавното мислење, предупреди агенцијата на крајот од една година која забележа низа штрајкови и протести на работниците во челичарниците, земјоделците и други.
За да работите бидат уште полоши, рускиот дотур на природен гас, пренесуван преку Украина, беше прекинат на 6-ти јануари среде спорот околу наплатата помеѓу Москва и Киев во средината на една од најстудените зими во годините наназад.
Без алтернативни линии за да обезбеди непрекинат дотур на гас во Бугарија која речиси целосно зависи од рускиот увоз за да ги задоволи потребите, економијата и жителите на оваа балканска земја беа силно погодени од оваа нова криза.
Недостигот од гас ја зголеми потрошувачката на електрична енергија на рекордно ниво.
После десет дена од започнувањето на кризата, премиерот Сергеј Станишев даде наредба да започнат подготовки за повторно отворање на еден од четирите 440 мегаватни реактори во нуклеарната централа Козлодуј кој Бугарија се согласи да го затвори со цел да обезбеди влез во ЕУ во 2007-та година.
Меѓутоа, тој истакна дека таа постројка ќе биде рестартирана само ако кризата се одолговлечи и ако овој потег биде одобрен од страна на Брисел.
Претседателот Георги Парванов, исто така, побара повторно отворање на затворените реактори во Козлодуј, истакнувајќи во неговиот годишен говор за националната безбедност на 16-ти јануари дека Софија не сака да предизвика „конфликт околу нуклеарната енергија“ со ЕУ, чија согласност, според набљудувачите, тешко ќе може да се здобие.
Парванов настојуваше да биде распишан референдум за ова прашање.
Но, незадоволната јавност бара да биде распишан референдум за различни прашања пред изборите кои треба да се одржат ова лето.
Многумина сакаат да гласаат за замена на актуелниот пропорционален модел на гласање со мнозински систем.
Застапниците на оваа идеја тврдат дека секои идни парламентарни избори ќе го повторуваат истиот неефикасен модел доколку не биде укинат актуелниот систем на гласање.
Сепак, мнозинството сегашни пратеници тешко дека ќе бидат повторно избрани доколку биде воведен мнозински систем.
Шансите тие да поддржат распишување на референдум по ова прашање се повеќе од мали.
Сепак, 60 отсто од гласачите навестија дека планираат да гласаат на претстојните парламентарни избори.
Но, многу од нив велат дека не поддржуваат ниту една од партиите кои ќе учествуваат на изборите.
Централно-десничарската партија Граѓани за европски развој на Бугарија (ГЕРБ) на градоначалникот на Софија Бојко Борисов, која нема пратеници во актуелниот парламент, и понатаму води според анкетите спроведени во декември, со 20,9 отсто.
БСП на Станишев беше втора со 15,5 отсто, следена од ултранационалистичката Атак партија со 6,7 отсто.
Останатите две партии во владината коалиција предводена од БСП -- Турското движење за права и слободи и Националното движење за стабилност и прогрес -- заостануваат со 6 и 2,2 отсто.
Десничарските опозициони Демократи за силна Бугарија и Унијата за демократски сили секоја има поддршка од помалку од 2 отсто во декемвриската анкета спроведена од Алфа.
Аналитичарите велат дека шансите на овие две партии да го поминат прагот од 4 отсто за да влезат во парламентот би биле поголеми доколку тие ги здружат силите пред изборите ова лето.
Се чини дека неодамна формираната коалиција Напред има мали шанси да влезе во следниот парламент.
Само 29 отсто од анкетираните од Алфа во декември сметаат дека изборите за ЕП се „многу важни“.
