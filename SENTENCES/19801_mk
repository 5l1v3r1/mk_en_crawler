21/11/2007
AНКАРА, Турција -- Двајца високи американски генерали, меѓу кои и командантот на американските сили во Ирак, во вторникот (20-ти ноември) се состанаа со вторите по ранг во турските вооружени сили, на разговори околу мерките против терористичката Курдистанска работничка партија (ПКК) во северен Ирак.
Состанокот помеѓу заменик-шефот на турскиот Генералштаб, Ергин Сајгун, американскиот заменик-претседавач на Здружените генералштабови, генерал Џејмс Картрајт, и американскиот командант во Ирак, генерал Дејвид Петреус, беше опишан како продолжение на разговорите помеѓу турскиот премиер Реџеп Тајип Ердоган и американскиот претседател Џорџ В. Буш претходно овој месец.
Во другите вести, турскиот министер за надворешни работи, Али Бабаџан, кој се наоѓа во Брисел за состанокот на министерската тројка на Турција и ЕУ, ги критикуваше некои европски земји што дозволија „краткорочните политички интереси“ да го попречат процесот на интеграција на Турција во ЕУ -- што очигледно се однесуваше на инсистирањето на францускиот претседател Николас Саркози дека за Турција нема место во ЕУ.
„Преговарачките поглавја кои се технички подготвени за отворање не треба да бидат предмет на дискриминација“, додаде Бабаџан.
Комесарот за проширување на ЕУ, Рен, по состанокот рече дека најмалку уште две поглавја треба да се отворат во декември.
(Сабах, Заман, Хуријет - 21/11/07;
Чихан, Заман, новинска агенција Анадолу, Гласот на Америка, АФП, АП, Ројтерс, СНН Турк - 20/11/07)
