12/02/2009
(AФП, АП, Ројтерс, АКИ, ВОА, новинска агенција Сенс, Бета, Б92, МКТЈ - 11/02/09)
Судиите на Меѓународниот кривичен трибунал за поранешна Југославија (МКТЈ) во средата (11-ти февруари) го одложија на неодредено време судењето на српскиот ултранационалистички водач Воислав Шешељ, наведувајќи ја како причина загриженоста за безбедноста на сведоците.
„Мнозинството судии одлучи да не бидат сослушани преостанатите сведочења на околу десетмина сведоци во моментов, бидејќи нема да биде можно да се загарантира ...
нивната безбедност“, рече портпаролката на МКТЈ Нерма Јелачиќ за АФП.
Судиите, исто така, веруваат дека сведоците може да се колебаат дали да го завршат сведочењето ако се плашат за сопствената безбедност.
Тричлената Судска комисија на Трибуналот на ОН, со која претседава судијата Жан-Клод Антонети, исто така, одлучи рочиштата да продолжат откако ќе бидат воспоставени соодветни услови.
Одлуката дојде како одговор на иницијативата на обвинителството на ОН на 15-ти јануари, во која се бара итно одложување на рочиштата во случајот на Шешељ.
Постои „јасен и убедлив доказ дека ако се продолжи, ќе биде компромитиран интегритетот и правичноста на судењето“, изјави за судот обвинителот Дарил Мундис.
Шешељ (54) му се предаде на Хашкиот трибунал во февруари 2003 година пред околу десет дена, откако обвинителите на ОН поднесоа обвинение против него за воени злосторства извршени во Хрватска, Војводина и Босна и Херцеговина од 1991 до 1993 година.
На 21-ви јануари судиите на МКТЈ го одобрија барањето на обвинителството за дополнително обвиненија против Шешељ за непочитување на судот поради откривањето на идентитетите на тројца сведоци под заштита во книгата што ја напиша.
Судењето на водачот на Српската радикална партија започна во 2006 година, по што скоро веднаш беше одложено, откако тој започна штрајк со глад.
Судската постапка на крајот продолжи во ноември 2007 година, откако Шешељ доби дозвола да се брани самиот.
Во текот на изминатите 15 месеци обвинителството поднесе и други жалби за заплашување на сведоците.
Досега 71 сведоци на обвинителството сведочеа на суд.
Обвинителството има преостанати уште седум часа сведочење, објави АФП.
Читајќи само делови од одлуката на Судската комисија во средата, Антонети, кој се спротивстави на одложувањето на судењето, рече дека уште еден сведок на обвинителството ќе сведочи следната недела, пред одложувањето.
Тој, исто така, го советуваше Шешељ да поднесе жалба на одлуката на комисијата, тврдејќи дека таа го прекршила неговото право на експедитивно судење.
Сепак, во пресудата од средата се истакнува дека обезбедувањето фер судење е далеку поважно за двете страни откаколку потребата за брзо судење.
Тврдејќи дека обвинителите не го докажале својот случај против него досега, Шешељ ги обвини за обид да „го попречат“ комплетирањето на ова судење на „природен и правичен“ начин.
Тој може да добие максимална доживотна затворска казна ако биде осуден по обвиненијата за воени злосторства со кои се соочува, како и до седум години затвор и/или парична казна од 100.000 евра ако судиите го прогласат за виновен за непочитување на судот.
