27/12/2004
Од Антонио Прленда за Southeast European Times во Сараево – 27/12/04
Подготвувајќи се да го заврши својот мандат, меѓународниот гувернер на Централната Банка на Босна и Херцеговина (ЦББХ), Питер Никол, е оптимист во поглед на економската иднина на земјата.
„Верувам дека Босна и Херцеговина (БиХ) има доста позитивна приказна за раскажување, особено што се однесува до банкарскиот сектор“, рече тој во говорот по повод отворањето на сараевскиот Колеџ за постдипломски студии по економија. 
„Треба да се запомни дека БиХ истовремено поминува низ три тешки транзиции: од војна кон мир, од социјализам кон пазарна економија и како дел од една поголема земја кон формирање на сопствени демократски и административни институции“.
Никол, економист од Нов Зеланд кој беше назначен за гувернер на ЦББХ од страна на ММФ пред седум години, ќе го заврши својот втор мандат на крајот од годинава. 
Следен гувернер ќе биде Босанец -- Кемал Козариќ, еден од актуелните заменик-гувернери. 
За време на неговиот говор Никол ги истакна главните промени кои резултираа со подобрување на банкарскиот сектор на БиХ во текот на изминатите неколку години.
Економска перспектива
Два фактори отежнуваат прецизна прогноза на економската перспектива во БиХ, рече Николс. 
Првиот е последица на тоа што БиХ поминува низ многу транзиции истовремено - економските бројки може многу да варираат. 
Второ, економскиот напредок многу зависи од забрзување на процесот на економски, законски и правни реформи.
„Прогнозите засновани врз статус кво споредбено со оние засновани врз забрзан тек на реформи ќе бидат многу различни“, рече Никол. 
„Всушност, се додека не се извршат промени во законскиот, правниот и даночниот систем, и тоа брзи и заначителни промени, БиХ ќе има многу тешка иднина“.
Според Никол, вниманието на политичарите во БиХ и меѓународните консултанти треба да биде насочено кон подобрување на климата за приватни инвестиции -- како домашни, така и странски -- која се уште е сложена, и покрај подобрувањата. 
Многу значајни иницијативи бараат понатамошно дејствување, вклучувајќи и формирање на управа за индиректен данок, предлог за поедноставување на регистрирањето на претпријатијата и формирање на посебни комерцијални судови.
„Јас сум оптимист и верувам дека ќе видиме комбинација на континуирана макроекономска стабилност и забрзани микроекономски и правни реформи. 
Врз основа на ова, очекувам инфлацијата да остане стабилна на актуелните нивоа од еден до два отсто, стапките на економски пораст да изнесуваат најмалку шест до седум отсто годишно номинално [пет отсто реално], а балансот на платната состојба постепено да се подобри“, рече Никол.
Комерцијален банкарски сектор
Голем број странски банки започнаа да работат во БиХ, особено во последните три години. 
Како резултат, депозиторите имаат поголем избор, додека пак локалните банки станаа обврзани да го подобрат изборот и квалитетот на услугите што ги нудат.
„Овие два тренда, отворањето на странски банки и приватизацијата, доведоа до значителна промена на сопственоста во банкарскиот сектор на БиХ во приватна сопственост, поточно, странска приватна сопственост“, рече Никол. 
Иако банкарската приватизација во РС заврши, таа продолжува да биде релативно бавна во ФБиХ, додаде тој.
Минималните капитални барања значително се зголемија преку серија чекори, од 2,5 милиони КМ на 15 милиони КМ во 2003 година. 
Ова ги принуди банките да се интегрираат или да бараат стратешки партнери и -- заедно со зголемената конкуренција -- резултираше со нагло намалување на бројот на банките во БиХ. 
Во 1997 година во БиХ имаше 76 регистрирани банки, но поголемиот дел од нив беа екстремно мали. 
Сега има 33 регистрирани банки, а најголемите 10 банки држат околу 85 отсто од депозитите на системот.
„Очекувам бројот на регистрирани банки дополнително да се намали следната година, со консолидацијата на банкарскиот систем во БиХ“, рече Никол.
Во 2001 година стана возможно една банка регистрирана во еден од двата ентитети -- Федерација БиХ (БиХ) и Република Српска (РС) -- да управува филијали во другиот ентитет. 
Најмалку 13 банки, вклучувајќи ги и поголемите, веќе го прават тоа, а и останатите ќе почнат да го прават истото. 
Во банкарскиот сектор, Никол забележа, може да се каже дека БиХ сега има единствен економски простор.
Платен систем
По одлуката на одборот за валути на ЦББХ, предводен од Никол, готовинскиот платен систем беше унифициран во 1997 година со валутата на БиХ, Конвертибилната Марка (КМ). 
Во минатото, односот помеѓу КМ и германската марка (ДМ) беше 1КМ=1ДМ. 
Сега КМ е во ист однос со еврото како што беше ДМ: 1 евро=1,95583 КМ. 
Во неготовинскиот платен систем, стариот државен, централизиран монопол беше укинат во почетокот на 2001 година. 
Тој беше заменет со нов, современ европски систем кој се состои од две клириншки куќи, во сопственост и под управа на Централната Банка. 
Плаќањето се извршува преку комерцијалните банки.
„Слични системи беа поставени во девет други европски земји. 
Но, тоа беше направено побрзо во БиХ отколку во било кое друго место, покажувајќи дека можна е успешна имплементација на големи технички проекти во земјата. 
Системот работи добро и ефикасно од јануари 2001 година“, рече Никол.
Развој на финансиските пазари
Гувернерот, исто така, расправаше за депозитната осигурителна шема која започна во 2001 година, истакнувајќи дека таа покрива депозити во докажаните банки до 5000 КМ. 
Ова, рече тој, помага да се изгради доверба кај граѓаните во банките кои се квалификуваат. 
Во почетокот беа формирани две депозитни агенции, по една во секој ентитет. 
Но, во 2002 година, тие беа споени во една Државна депозитна осигурителна агенција (ДИА). 
Сега, 21 банка ги исполнува стандардите потребни за да се биде член на ДИА. 
Но, наскоро, сите банки ќе треба да ги исполнуваат овие стандарди или се соочуваат со ризикот да ја изгубат својата банкарска лиценца.
Покрај тоа, формирани се две берзи -- во Сараево и во Бања Лука -- но, и двете се многу мали. 
Се водат дискусии со цел да се премине кон одредена форма на регионална берза. 
Според Никол, ова е единствена возможна опција за БиХ и за многу други земји во регионот.
