12/06/2012
Бојана Миловановиќ за Southeast European Times во Белград -- 12/06/12
Српскиот претседател Томислав Николиќ в четврток (14-ти јуни) ќе се состане со официјални претставници на ЕУ во Брисел, што ќе биде многу важно во одредувањето на тонот на неговиот однос со ЕУ и со соседните држави, по контроверзните изјави што тој ги даде во деновите по преземањето на претседателската функција.
Николиќ, националистички политичар кој ја презеде функцијата на 31-ви мај и беше поранешен вицепремиер на Југославија во времето на Слободан Милошевиќ, јавно се залага за проевропска политика и рече дека сака Србија да пристапи во ЕУ, но предизвика контроверзност кај соседните држави откако го негираше геноцидот во Сребреница и рече дека Вуковар не е хрватска општина.
Николиќ, исто така, се смета дека ќе заземе потврдокорен став против Косово од својот претходник, Борис Тадиќ. 
Двајцата ја отфрлаат независноста на Косово, но Тадиќ беше критикуван од косовските Срби како премногу подготвен да преговара со Приштина за да добие кандидатски статус во ЕУ.
Тоа дека Николиќ не доби најдобар прием во регионот, може да се илустрира со фактот дека од сите земји во поранешна Југославија, само претставниците од Црна Гора и Република Српска присуствуваа на приемот по повод неговата инаугурација.
Но, аналитичарите сметаат дека Србија нема да трпи никакви сериозни последици во процесот на европска интеграција ако, како што тие велат, избрзаните изјави на Николиќ не се повторат. 
Тие, исто така, посочуваат дека должноста на претседателот е да ја претставува Србија во светот, но пред сé, тоа е протоколарна функција -- така што нема да има реперкусии ако очекуваната нова влада биде проевропска.
Преговорите за новата влада се во тек, иако општите избори завршија на 6-ти мај. 
Тадиќ е најсериозен кандидат за премиер.
Секој претседател и влада добиваат 100 дена за проценка на нивните потези и политика, и истата шанса треба да му се даде на Николиќ, рече професорот на Факултетот за политички науки, Предраг Симиќ.
„Србија и нејзиниот европски пат сé уште не трпат никакви големи последици; ова се само предупредувања и вербални реакции. 
Дури по посетата на Брисел ние можеме да очекуваме одредени долгорочни показатели“, рече Симиќ за SETimes.
Дејан Вук Станковиќ, социолог и соработник на Филозофскиот факултет, рече дека првичната дипломатска несмасност на Николиќ ќе биде неутрализирана ако новата влада се држи до европскиот правец.
„Неговите изјави покажуваат дека тој прави грешки во дипломатската комуникација, кои не се добро примени во Брисел и кои ја ставаат Србија под еден вид лупа“, рече Станковиќ за SETimes.
Тој не очекува Николиќ да направи какви било промени во однос на своите позиции, додавајќи дека на новиот претседател ќе му биде тешко да го достигне нивото на комуникација во регионот што го постигна Тадиќ во своите осум години на функцијата.
„Ако имаме влада со јасна европска програма и регионална соработка, тогаш ставовите на Николиќ ќе се релативизираат; но ако биде назначена влада што ги дели неговите мислења, тогаш тоа ќе биде период на стагнација, па дури и регрес во регионалните односи. 
Тоа ќе значи поголем степен на скептицизам кон Србија на регионално ниво и на ниво на ЕУ, што ќе влијае на и онака сложениот процес на европска интеграција на Србија“, рече Станковиќ.
Владимир Гоати, претседател на невладината организација Трансперенси Србија, рече дека смета оти јавните изјави на Николиќ ќе предизвикаат мала, ако не и никаква, штета.
„Мислам дека набргу сé ќе се расчисти и дека сé ќе биде решено со формирањето на новата влада“, рече Гоати за SETimes.
