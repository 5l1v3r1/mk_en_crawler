25/10/2012
Менексе Токјај за Southeast European Times во Истанбул – 24.10.12
Музичарите од Турција и Грција ја користат својата вештина за да ги лечат раните што произлегуваат од политичките спорови меѓу двете земји.
Елени Караиндру, позната грчка музичарка, настапи со турскиот композитор Ендер Сакпинар и неговиот оркестар на Истанбулскиот џез фестивал претходно овој месец. 
Со извици на турски јазик и грчки громогласен аплауз од публиката, трансформативната сила на моментот беше одразена во очите на Караиндру на крајот на настапот.
„Музиката е универзален јазик кој им зборува на срцата на луѓето“, рече Караиндру за SETimes.
Сакпинар и Караиндру се здружија за концертната серија позната како „Песни за надежта и мирот“, која има за цел да го искористи заедничкото музичко наследство на земјите заради промовирање на толеранцијата, и покрај политичките несогласувања на нивните влади.
Сакпинар е убеден дека министерските расправии не й се дораснати на силата на музиката.
„Кога публиката ја потпевнува мелодијата и го држи темпото во хармонија меѓусебно, политичките конфликти исчезнуваат и ние отвораме платформа за взаемно разбирање“, рече тој заSETimes.
Но, концертната серија не е само пеење и радост. 
Сакпинар, кој го координира проектот една деценија, рече дека неговите музичари морале да научат да си веруваат меѓусебно пред да можат да ја испратат пораката на толеранција до пошироката публика.
„Кога го почнавме нашиот проект, имаше сериозно сомневање за нашите вистински мотиви, особено од грчката страна“, рече тој. 
„Дури и некои грчки музичари што свират во нашиот оркестар тешко можеа да им го објаснат проектот на луѓето што им се блиски.“
Еден од начините на кои овој маестро ја обедини својата група беше со извлекување како од грчките, така и од турските уметници кога го развиваa нивниот репертоар на песни. 
Тоа овозможи концертите да ги реализираат своите цели дури и во околности со предизвици, рече тој.
„Потсетете се колку многу политичка тензија имаше во летото 2006 година, кога дојдовме во Родос да одржиме заеднички концерт“, рече Сакпинар. 
„Имаше воздушни борби над Егејското Море и криза во врска со островите Кардак.“
Сакпинар додава: „Кога луѓето дојдоа на нашите концерти и не видоа, почнаа повторно да ги откриваат турско-грчките односи од почеток“.
Караиндру изјави за SETimes дека беше топло пречекана од турските музички обожаватели, и покрај нејзината националност.
„Не ме знаат сите во Турција, но оние што се вљубеници во музиката кои навистина ме чувствуваат блиска, ми ја покажуваат својата љубов“, рече таа, додавајќи дека било неверојатно искуство секојпат кога соработувала со турските музичари.
Во меѓувреме, организаторите на концертите работат на тоа нивниот успех да се рашири oд обичните луѓе до највисоките нивоа на власта.
Политичарите, градоначалниците и гувернерите се поканети на концертите. 
Кога присуствуваат, од нив се бара да одржат говор пред концертот за да ги споделат мислите во врска со иницијативата и нивниот став за државата преку морето.
„Благодарение на концертите, имавме можност да дискутираме околу нашите проблеми и да разговараме за тоа како да се подобри ситуацијата“, рече Сакпинар. 
„Но, за ваквите иницијативи е потребна поголема поддршка од бизнисмените и официјалните претставници на двете страни.“
Има знаци дека сé поголем број уметници на двете страни од Егејското Море ја прифаќаат формулата на мир преку музика на овој проект.
Мехтап Демир, турска пејачка чиј ансамбл Мојот сладок канаринец вклучува грчки, израелски и турски музичари, е решена да ја пренесе пораката на Светскиот музички фестивал Вумекс во Солун на 21-ви октомври.
„Моќта на музиката доаѓа од спојот на локалната, културната и верската сфера“, рече Демир за SETimes. 
„Музичарите мора да го споделат ова со луѓето и да ја истакнат оваа тема.“
Ансамблот на Демир беше основан во спомен на Роза Ешкенази, позната како кралица на ребетико (грчки блуз) во раниот 20-ти век. 
Ескенази е родена во сефaрдичко семејство во Истанбул, но во раното детство нејзиното семејство се доселило во Солун, кој тогаш сé уште бил дел од Отоманската империја.
Пејачката жали поради фактот што турскиот и грчкиот народ се желни да покажат „сопсвеност“ над некои аспекти од културата, како што е кафето или локалните танци.
„Музичките проекти како Мојот сладок канаринец покажуваат дека тие ја претставуваат заедничката култура на овој регион“, рече таа.
Демир раскажа приказна за грчки политичар кој й пришол на еден од нејзините концерти.
„Тој рече: „Имам 58 години. 
Мојата мајка ми ја пееше песната ,Раби’ која ја изведовте. 
Тоа ме потсети на детството“.“
Дописникот на SETimes ХК Цанис во Атина даде свој придонес за овој напис.
Σύνδεσμος για τη συναυλία μπορεί να βρεθεί εδώ
