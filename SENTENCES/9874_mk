11/04/2013
Билјана Пекушиќ за Southeast European Times во Белград – 11.04.13
Масовното убиство во кое загинаа 13 лица, а беше повредено едно во српското село Велика Иванча, можно е да било поттикнато од посттрауматски стрес, од служењето како војник во вооружените конфликти во регионот, велат психијатрите.
Љубиша Богдановиќ (60) утрото во вторникот (9-ти април) го застрелал и убил својот син и мајка и тешко ја повредил својата сопруга.
Богдановиќ потоа влегол во домовите на своите роднини во близина и застрелал и убил 11 луѓе, додека спиеле. 
Меѓу жртвите е и едно 2-годишно момче.
„Беше тивок, семеен човек, беа богато семејство и немаа финансиски проблеми“, рече за SETimes Милован Костадиновиќ, сосед на семејството Богдановиќ.
Додека Богдановиќ влегувал во блиските куќи и ги убивал домашните, неговата сопруга Јаворка Богдановиќ повикала полиција.
Братот на Богдановиќ рече дека тој се променил откако служел во армијата за време на српската офанзива на источниот хрватски град Вуковар во 1992 година, најжестокото крвопролевање за време на хрватската војна за независност во периодот 1991-1995 година.
„Војната го оптовари. 
Тој често ми велеше: „Да не даде Господ да поминеш низ тоа низ што јас поминав“ ... 
Нешто сигурно кликнало во неговата глава, за да го направи ова“, рече постариот брат на осомничениот Радмило, за Асошиејтед прес.
Психијатарот Милан Милиќ изјави за SETimes дека посттрауматскиот стрес е можна причина за злосторството. 
Во Србија има меѓу 400.000 и 700.000 војници од конфликтите во 1990-тите во поранешна Југославија, и еден од 10 граѓани на Србија бил во воена зона.
„Исто така, може да се работи за тешка депресија или психоза, како што покажува убиството на детето“, рече Милиќ.
Богдановиќ неодамна ја изгубил работата, што е можно да влијаело на ескалацијата на депресивните симптоми и да довело до екстремно нарушување во однесувањето.
Владимир Беара, од Центарот за воена траума во Нови Сад, изјави за SETimes дека учесниците во конфликтите во 1990-тите од Србија беа претежно оставени да се справат со нивните искуства без помош. 
„Дури и во државите што [им помагаа] на ветераните, како Хрватска, 2.000 ветерани извршија самоубиство“, рече Беара.
Даг Коларевиќ, професор во Криминалистичко-полициската академија во Белград, рече дека се сомнева оти убиствата произлегуваат од одмазда, бидејќи Богдановиќ прецизно ги стрелал жртвите во глава.
„Не изгледа како чин на ментално неспособна личност“, рече Коларевиќ за SETimes.
Кога Богдановиќ ја видел полициската патрола, избегал од својата куќа и пукал во себе. 
Тој бил пренесен во Центарот за брза помош во Белград.
Многу жители на селото ја пофалија брзата реакција на полицијата и рекоа дека тие можеле да бидат следните жртви.
„Ако полицијата не дојдеше за неколку минути, и ние ќе бевме мртви, бидејќи тој се движел кон нашата куќа“, рече за SETimes Станица Костадиновиќ, сосетка.
Радослав Жариќ, жител на селото Велика Иванча, рече дека ги слушнал пукањата, но останал во својата куќа.
„Морал да помине од тука и ако ме видеше надвор, сигурно ќе пукаше во мене“, рече Жариќ за SETimes.
„Засега го немаме мотивот за кривичното дело, но знаеме дека Богдановиќ нема полициско досие, не бил лечен од психичка болест, не бил алкохоличар, ниту насилен човек“, изјави за медиумите директорот на српската полиција, Милорад Вељовиќ.
Српската влада одржа вонредна седница во вторникот и прогласи ден на жалост за среда.
Србија има низок процент на убиства, според Светската здравствена организација. 
Во 2010 година имаше 1,2 убиства со намера на 100.000 жители.
Што може да направи владата за да им помогне на оние што страдаат од посттрауматски стрес? 
Кажете ни ги вашите размислувања во коментар.
