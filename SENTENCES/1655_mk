17/12/2010
Tурскиот министер за енергија, Танер Јилдиз, и хрватскиот министер за економија, Дуро Попијац, во средата (15-ти декември) во Истанбул се согласија да ги разгледаат можностите за зајакнување на енергетската соработка. 
Јилдиз рече дека турските енергетски претпријатија се подготвени да инвестираат во Хрватска, поканувајќи го техничкиот тим од Хрватска да ги испита можностите за соработка на почетокот од следната година. 
Попијац го поздрави предлогот и го истакна големиот потенцијал на бизнис врските со Турција.
***
Рускиот министер за надворешни работи Сергеј Лавров и неговиот српски колега Вук Јеремиќ во средата (15-ти декември) објавија дека декларацијата за стратешко партнерство меѓу двете земји ќе биде потпишана следната година од претседателите Дмитри Медведев и Борис Тадиќ. 
Јеремиќ ја пофали растечката билатерална соработка во енергетскиот сектор.
***
Косовската Агенција за приватизација (КПА) ја продаде фабриката за цемент Шарчем на грчкиот гигант Титан во договорот за приватизација во висина од 31 милион евра, објави КПА во вторникот (14-ти декември). 
Според агенцијата, ова е еден од најуспешните договори за приватизација досега, бидејќи Титан се очекува да инвестира 87,6 милиони евра во текот на следните пет години.
***
Водафон Aлбанијa додели лиценца за работење со првата 3Г услуга во земјата, објави во средата (15-ти декември) Управата за електронски и поштенски комуникации. 
Водафон плати 31,4 милиони евра за да ја добие лиценцата. 
Услугата ќе започне во март.
***
Tурската Ајен Енерѓи корпорација, во конзорциум со албанскиот А.С. 
Енерџи ШПК, поднесе најдобра понуда за изградба на пет хидроцентрали во Албанија, објави претпријатието во средата (15-ти декември). 
Властите во Тирана го поканија конзорциумот да потпише договор за централите.
***
Србијa и ЕУ ќе одвојат 18,5 милиони евра во 2011 година за проектите под Стратегијата на ЕУ за дунавскиот регион, рече на 13-ти декември вицепремиерот Божидар Ѓелиќ. 
Тој рече дека 6,5 милиони евра ќе бидати инвестирани во реконструкцијата на тврдината Голубовац, додека 4,6 милиони евра ќе бидат употребени за инстраструктурна модернизација во општина Велико Градиште.
***
Германското издавачко претпријатие ВАЦ Медиа Груп се откажа од својот капитал во Бугаријa за сметка на австриското претпријатие БГ Приватинвест. 
ВАЦ Медиа Груп влезе на бугарскиот пазар во 1996 година и ги поседуваше некои од најголемите дневни и неделни весници во земјата.
***
Романците ја имаат најниската куповна моќ во ЕУ, според последните податоци објавени од Еуростат во средата (15-ти декември). 
Минатата година купувачката моќ на Романците падна за 1 отсто -- на 46 отсто од просекот на ЕУ. 
Во повеќето централни и источни европски земји овој индикатор порасна.
(Разни извори -- 10/12/10-17/12/10)
