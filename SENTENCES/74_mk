03/10/2005
Од Антонела Архин за Southeast European Times во Подгорица – 03/10/05 Фотографии подарок од црногорското минисрество за образование
Почетокот на учебната 2005-2006 година донесе нови промени. 
27 основни училишта воведоа деветгодишно школство, со што децата се вклучуваат во организираното образование една година порано. 
Тие им се приклучија на дваесет други училишта кои го воведоа ваквото школство пред една година. 
Според министерството за образование, од голема корист за децата е да бидат вклучени во организираното образование на помала возраст.
„Децата започнуваат порано со цел да биде задоволено нивното интелектуално љубопитство, а детското љубопитство е природно и огромно“, се вели во документот на министерството во кој се наведени промените, кои се воведени во училиштата во оваа земја во пет фази. 
До 2008-2009-та година, како што предвидува министерството за образование сите училишта ќе нудат деветгодишно школство.
Освен додатната година, извршена е реконструкција на наставните програми, кои отсликуваат основна промена во образовната филозофија -- му даваат приоритет на активното наместо пасивното учење. 
Наместо механичко учење, училиштата сега ќе ги охрабруваат учениците да развиваат вештини на критичко мислење. 
Другите иновации вклучуваат компјутерска писменост на наставниците и учениците, зголемена можност за изучување на странските јазици, како и поголема слобода на наставниците во изготвувањето на нивната наставна програма.
За прв пат во училиштата во Црна Гора воведени се изборни предмети. 
Започнувајќи од седмо одделение учениците ќе имаат можност да избираат голем број предмети. 
На пример, да наведеме само неколку можности, еден ученик ќе може да избере да посетува часови за обработка на текст, модерен танц, фолклор или француски јазик --
Новите, подобрени учебници се достапни од август 2004-та година, а сега се користат во голем број училишта. 
За разлика од претходните, новите книги се богати со илустрации. 
Учебниците по музичко содржат компакт дискови, овозможувајќи дополнително вежбање и учење. 
Работните тетратки по природа нудат можности за цртање и содржат налепници.
Реформите се изработени делумно по моделот на образовните системи во други земји низ Европа, особено по моделот во Словенија -- бивша југословенска држава која некогаш имаше наставна програма слична на црногорската и која воведе успешни реформи во училиштата. 
Уште една бивша југословенска република, Босна и Херцеговина, го воведе деветгодишното школство во 2004-та година како дел од нејзиниот обид да ги задоволи европските образовни стандарди.
Промените се дел од владината Агенда за економски реформи за 2002-2007, која, исто така, содржи цели како што е вклучување на децата со посебни потреби во системот, внесување на повеќе ромски деца во училиштата, снабдување со подобри инструменти за објективно мерење на успехот на учениците, подобрување на стручното образование и обучување во основните училишта, како и борба против неписменоста.
Зголемувањето на компјутерската свест кај учениците и наставниците е една од главните цели на владината агенда. 
Најпосле, властите се надеваат дека ќе обезбедат по еден компјутер на пет ученици во Црна Гора.
На 31-ви август, министерот за образование Слободан Бачковиќ им врачи опрема со врвна технологија, вредна 58 000 евра -- вклучувајќи компјутери, видео проектори, дигитални камери -- на 27 училишта кои ги започнаа реформите оваа учебна година. 
Уште 35 други училишта треба да добијат компјутери за еден месец, додека пак 50 други ќе добијат компјутери во 2006-2007.
Со цел да им се помогне на учениците најефикасно да ја користат новата опрема, министерството, исто така, планира да организира курсеви за наставниците.
Освен што ги опреми училиштата со најнова технологија, владата уште инвестираше 1,7 милиони евра во изградба на нови училишта, како и реновирање на постоечките. 
Најголемиот дел од работата се извршуваше за време на тримесечниот летен одмор.
Според извештајот објавен од страна на министерството за образование во 2003-та година, црногорската училишна инфраструктура има потреба од реновирање. 
Најголем број од училиштата датираат од периодот по Втората Светска Војна, а учениците и наставниците се принудени да се справуваат со рамни, пропустливи покриви, застарени бојлери, прозорци и врати кои се распаѓаат, несоодветни електрични системи и кородирана водоводна инсталација. 
Уште еден сериозен проблем е зголемениот недостиг од простор во градските училишта, бидејќи се повеќе и повеќе ученици одат од руралните во урбаните средини -- а, особено во главниот град, Подгорица. 
Додека многу училишта во зафрлените подрачја имаат премногу простор и малку ученици, градските училишта се преполни. 
Проблемот во градските училишта е толку сериозен така што многу од нив мора да работат во три смени со цел да бидат прифатени сите ученици.
Покрај помошта од црногорската влада, реформите во образовниот систем се финансиски потпмогнати преку донации од странските влади, меѓународни институции како што се УНИЦЕФ, црногорскиот Институт за отворено општество, владата на Финска и други. 
Направен е значителен придонес со заемот на Светската Банка наменет исклучиво за образовните реформи во Црна Гора. 
Исто така, договорен е нацрт-договор за финасиска помош помеѓу Црна Гора и Унгарија.
Сите реформи што се сега во тек се резултат на долготрајно планирање, рече Бачковиќ, додавајќи дека нивната имплементација ќе биде будно следена и анализирана со цел да се оцени дали образованиот систем во Црна Гора е на пат кон поголема ефикасност. 
Долгорочните инвестиции во образованието се пресудни, бидејќи тие можат да да имаат големо влијание врз економскиот развој, додаде министерот.
