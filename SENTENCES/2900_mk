24/07/2006
Од Берта Фониќи за Southeast European Times во Приштина – 24/07/06
Преговарачките тимови на Србија и Косово се состанаа минатата недела во Виена, на седми круг разговори околу статусот. 
Дводневниот состанок се фокусираше на заштитата на верското и културното наследство во Косово, како и на процесот на децентрализација.
Двете страни останаа во ќор-сокак во врска со голем број прашања, вклучувајќи го и повикот на Србија за заштитени зони околу 39 православни манастири, цркви и други места. 
„Ќе разговараме со експерти за евентуален компромис“, рече посредникот Петр Иванчов, назначен од ОН.
„Зоните се различни, предлозите се различни, се разликуваат од она што УНОСЕК и меѓународните експерти го предложија и, се разбира, се разликуваа помеѓу себе“, рече Иванчов.
Меѓународните експерти подготвија неколку предлози, по посетата на покраината од 12-ти до 18-ти јуни и тоа беше основа за извештаите на Советот на Европа и УНЕСКО, при што препораките потоа беа испратени до двете делегации.
Според Јибер Хиса, шефот на делегацијата на етничките Албанци „српската страна воопшто“ не била отворена за компромис. 
Српскиот преговарач Слободан Самарџиќ, пак, беше помалку критичен. 
„Ние не очекуваме извонредни резултати ... 
ова е дел од еден процес“, рече тој.
Според шефот на косовската делегација, Лутфи Хазири, имало значителни разлики и во врска со поделениот град Митровица. 
Приштина бара градот да има еден управен одбор, додека меѓународната заедница се залага за две општини, истакна тој.
„Каменот на сопнување за белградската делегација е во областите на надлежностите, особено во однос на степенот на вклученоста на општината во полицијата и правдата, наставната програма за образованието и структурата на српскиот јазик на универзитетот“, рече високиот советник на УНОСЕК, Бернард Шлагчек. 
За Приштина, тоа е „прашањето на асиметричната децентрализација, имено, дали да им се дадат дополнителни надлежности на општините со мнозинство косовски Срби“, рече тој.
Истовремено, рече Шлагчек „ние до извесен степен го затворивме јазот, идентификувајќи ги главните области на загриженост, и до одреден степен и несогласувањата, и добивме подобра идеја за тоа какви се ставовите на секоја страна во врска со ова многу сложено прашање“, рече тој.
