21/06/2013
Селена Петровиќ за Southeast European Times во Загреб -- 21.06.13
Фондовите на ЕУ кои ќе ѝ станат достапни на Хрватска по нејзиното пристапување на 1-ви јули ќе ѝ донесат на земјата 11,7 милијарди евра од периодот 2014-2020 и нови знаења за искористување на финансиските средства на ЕУ.
Јавниот и приватниот сектор се подготвуваат да ја искористат оваа можност, додека владата презема првични чекори за да ги направи достапни проектите кои се совпаѓаат со европските цели, како што се вработувањето, иновациите, глобалните климатски промени, образованието и сиромаштијата.
Откако владата ќе ѝ ги достави комплетните стратешки документи на Европската комисија и комисијата ги одобри, ќе ги распореди средствата. 
Надлежните државни тела ќе распишат конкурси за предлози за проекти во рамките на приоритетните теми.
Еден од приоритетите на ЕУ за 2014-2020 е инвестирањето во образованието, вештините и доживотното учење.
Од Одделот за проекти и програми на ЕУ во Министерството за наука, образование и спортови изјавија за SETimes дека изготвувањето на стратешките документи за инвестициите во образованието мора да биде усогласено со стратегијата на Унијата за Европа 2020.
Приоритетите вклучуваат спречување на учениците да го напуштат училиштето, промовирање еднаков пристап до образованието и подобрување на вештините и квалификациите на работната сила.
Хрватските училишта со нетрпение чекаат да ги искористат средствата откако ќе станат достапни, но секое училиште има специфични потреби.
Драгутин Сатовиќ, директор на Основното училиште „Петар Прерадовиќ“ во Загреб, кое доби награда за своето учество во предпристапните проекти за меѓународна соработка и обука на наставници, изјави за SETimes дека процедурата за добивање финансиски средства од ЕУ е сложена.
Тој додаде дека е тешко за персоналот на училиштето да најде време да се посвети на подготвување нови проекти.
„Ќе ни требаат еден или двајца луѓе кои ќе работат само на оваа задача“, рече Сатовиќ за SETimes. 
„Нашето училиште нема таква можност. 
Покрај тоа, никогаш не се добива целата сума [за предложениот проект]. 
Учесниците мора да обезбедат дел од вкупната сума [потребна за проектот].“
Сатовиќ рече дека неговото училиште има најголема потреба од „нов покрив“. 
Покривот на зградата сѐ уште има салонит брановидни плочи, кои се потенцијално опасни, бидејќи содржат азбест. 
Градската власт во Загреб ги отстранува салонит плочите од училиштата, но немаат доволно средства да ги сменат сите покриви одеднаш.
Дашка Баровиќ, наставничка по пијано и танц во Училиштето за современ танц „Ана Малетиќ“ во Загреб, вели дека нејзината институција се надева оти ќе ги искористи средствата за подобрување на внатрешниот простор на училиштето, правејќи го покорисен за уметностите што се изведуваат. 
Таа додаде дека училиштето веќе обезбедило информации за тоа како да аплицира за финансиските средства.
Финансиската рамка на ЕУ за 2014-2020, исто така, вклучува цели кои се однесуваат на унапредување на истражувањето, развој на иновациите и технологијата.
Лео Пинцан, заменик-секретар на Сојузот на здруженија на пронаоѓачи на Истарската жупанија со седиште во Пула, изјави за SETimes дека неговата организација учествува во бројни програми за обука поврзани со обезбедување европски средства.
Пинцан рече дека дополнителните средства ќе помогнат во рекламирањето и истражувањето на пазарот, што е неопходно за да се направи проценка на интересот за новите производи.
Консултантите специјализирани за проектите на ЕУ можат да им помогнат на клиентите, како во јавниот, така и во приватниот сектор, преку процесот на аплицирање за финансиски средства.
Мирослав Косовиќ, висок советник во Сенс консалтинг и основач на неговиот оддел за ЕУ, вели дека неговото претпријатие има тимови за секоја фаза од процесот на обезбедување средства.
„Ние сме со клиентот во текот на секој чекор од патот; вршиме проценка на прифатливоста и квалитетот на процесот и на апликантот, изготвуваме техничка документација, обезбедуваме административна помош, подготвуваме финансиска документација, преговараме со институцијата која го објавила тендерот и обезбедуваме целосна помош во текот на спроведувањето на проектот, од почеток до крај“, рече Косовиќ.
Тој додаде дека фиксните цени на Сенс консалтинг се движат од 1.000 до 20.000 евра, во зависност од сложеноста на проектот, со дополнителни варијабилни цени кои се движат од 2 до 20 отсто од вкупната сума на проектот.
Жан-Пјер Маришиќ, експерт за фондовите на ЕУ и предавач, изјави за SETimes дека подготвувањето и спроведувањето на проектите без да се ангажира експерт е несигурен потфат. 
Дури и ако проектот биде избран, може да дојде до компликации ако корисникот не е запознаен со процедурите што се бараат за време на реализацијата.
„Би им советувал на претпријатијата ... 
кои немаат искуство во реализација на проекти да ангажираат експерт, бидејќи тоа е поевтино отколку да мора да ги вратат парите поради тоа што не биле искористени според предвиденото“, рече Мариќ.
Како би сакале да се искористат финансиските средства на ЕУ во Хрватска? 
Споделете ги вашите размислувања во делот за коментари.
