25/08/2009
Од Игор Јовановиќ за Southeast European Times во Белград -- 25/08/09
На крајот од минатиот месец се одржа церемонија на отворање нов пасаж, кој поврзува две улици во Нови Сад, наречен Срѓан Алексиќ, во знак на сеќавање на 27-годишниот босански Србин кој го даде својот живот за време на конфликтот во периодот 1992-1995 година, за да го спаси својот пријател муслиман.
Пасажот е близу до неколку кафулиња, кои се популарни меѓу младите.
Претседателот на собранието на Нови Сад, Александар Јовановиќ, рече дека Алексиќ ги промовирал вредностите кои жителите на Нови Сад, исто така, ги почитуваат.
„Срѓан јасно стави до знаење дека вредностите како што се толеранцијата, разбирањето на разликите, соживотот ...
се, всушност, елементи на цивилизацијата кои не се врзуваат со простор или време.“
И во Сараево има улица која го носи името на Алексиќ.
Според сараевските власти, „Без луѓе како [него] и неговите херојски дела, луѓето ќе ја изгубат надежта во хуманоста, а без тоа, нашиот живот не би имал смисла“.
Алексиќ постави рекорд во пливање за јуниори во поранешна Југославија и беше театарски актер-аматер.
На 21-ви јануари 1993 година тој служел во армијата на босанските Срби во градот Требиње, и бил сведок кога другите војници го фатиле неговиот пријател Ален Главовиќ и почнале да го тепаат бидејќи бил Бошњак.
Алексиќ се обидел да го заштити својот пријател, по што го навлекол бесот на четворица војници.
Тие почнале да го тепаат Алексиќ со своите пушки.
Тешко повреден, тој паднал во кома и потоа починал.
Неговиот пријател Главовиќ успеал да побегне.
Од четворицата напаѓачи, еден загина во борбите, додека преостанатите тројца подоцна беа осудени на само две години и четири месеци затвор.
Денес Главовиќ живее во Шведска и го посетува гробот на Алексиќ во Требиње секоја година.
Таткото на Алексиќ беше присутен на церемонијата во Нови Сад и во говорот рече дека се надева оти младите луѓе „гледаат во Срѓан симбол на добрината“.
Тој ги охрабри другите да бараат пријатели во животот „некој на кој можете секогаш да се потпрете, во добро и во лошо ...
Таков беше Срѓан“.
Алексиќ постхумано доби Повелба на Хелсиншкиот комитет за човекови права во Босна и Херцеговина.
Скоро 120 невладини организации предложија градови во регионот да именуваат една од своите улици по овој храбар младич.
Во некрологот на Алексиќ пишуваше „Почина вршејќи ја својата човечка должност“.
