25/11/2009
Од Бојана Миловановиќ за Southeast European Times во Белград -- 25/11/09
Училишната година во Србија започна со серија тепачки -- од кои некои резултираа со лекарска интервенција.
Еден 17-годишник, наводно, се тепал во дворот на техничкото училиште „Никола Тесла“ во Белград. 
Еден од учениците беше одведен во болница со тешки повреди на окото.
Подоцна изби тепачка во Козметичкото училиште, каде што еден седмооделенец бил удрен од помлад соученик, кој, наводно, се обидувал да му го украде мобилниот телефон.
Властите велат дека работат на тоа училиштата да станат побезбедни.
За време на неодамнешната посета на едно основно училиште во Белград, министерот за одбрана, Ивица Дачиќ, објави дека неговото министерство ќе се погрижи за тоа секое училиште да добие по еден полицаец. 
Според него, за тоа ќе биде потребна поддршка од Министерството за образование и локалните власти.
„Целта е да се воспостави подобар систем на внатрешна контрола во училиштата, вклучително и видео-следење и координација со оперативните полициски центри на ниво на градови и општини“, рече Дачиќ. 
„Довербата меѓу учениците и полицијата е, исто така, важна за намалување на насилството во училиштата.“
Министерот за образование, Жарко Обрадовиќ, истакна дека насилството не претставува проблем во поголем дел од 1.815 училишта во земјата, како и дека родителите не треба да се грижат.
„Нема толку многу насилство во училиштата како што медиумите сакаат да претстават. 
Нема насилство во повеќето српски училишта и родителите можат да бидат апсолутно спокојни кога ги праќаат своите деца во училиште“, рече Обрадовиќ, кој го придружуваше Дачиќ.
Програмата на УНИЦЕФ „Училишта без насилство“, која започна во 2005 година со помош на министерствата за образование и внатрешни работи, е уште една алатка што Србија ја користи во борбата со овој проблем.
Координаторката, Станислава Вучковиќ, за SETimes изјави дека програмата моментно се спроведува во 165 училишта. 
„Програмата вклучува повеќе од 110.650 ученици и 10.460 возрасни од 60 градови во Србија“, додаде таа.
Вучковиќ рече дека целта на програмата е да се зборува за насилството со професорите, учениците и родителите преку различни работилници, за да истото се идентификува и спречи.
„Најчести форми на насилно однесување се вербалниот напад, ширењето лаги и сплеткарење, закани и заплашување“, истакна Вучковиќ.
Таа додаде дека програмата веќе дава резултати, од кои највидлив е тој дека за насилството се говори и истото се пријавува почесто од порано.
