05/12/2012
Линда Карадаку за Southeast European Times во Приштина -- 05.12.12
Прекинувањето на помошта на Србија за нејзините структури во северно Косово претставува главен предуслов за безбедносната ситуација во земјата да почне да се подобрува, смета Ментор Врајоли, аналитичар во косовскиот Центар за безбедносни студии.
„По овој чекор треба да следи внатрешен дијалог меѓу косовските институции и претставниците на заедницата на косовските Срби“, рече Врајоли заSETimes.
Белул Беќај, професор по политички науки на Приштинскиот универзитет, вели дека Србија и ЕУ мора да ги отстранат паралелните структури, кои се „повеќе производ на организиран криминал и антиевропски политики, отколку придонес за регионалната стабилност и функционирањето на владеењето на правото“.
„Тие имаат криминални интереси, поддржани од одредени политики, кои можат да ги користат како инструменти“, рече Беќај за SETimes, додавајќи дека ако Србија не ги распушти своите структури, истите ќе станат опасност и за самата Србија.
Реакцијата на експертите за српските институции доаѓа по состанокот на Советот за безбедност на ОН на крајот од ноември, на кој Енвер Хоџај, косовскиот министер за надворешни работи, предупреди дека паралелните српски структури се „нелегални ...
и претставуваат голема опасност за стабилноста, не само за Косово, туку и за регионот“.
Но, Србија отворено ги отфрли сите барања или предлози за распуштање на своите структури во северно Косово.
Иван Мркиќ, српскиот министер за надворешни работи, рече пред Советот за безбедност на ОН дека Србија е отворена за разговори околу сите прашања со Приштина, „освен укинувањето на српските институции во Косово и Метохија“.
Јан Банкрофт, основачот на невладината организација Трансконфликт, изјави заSETimes дека Србија треба да одигра важна улога во трансформацијата на овие структури, но „повлекувањето на сите српски безбедносни структури што постојат на северот, заедно со можното намалување на КФОР, најверојатно ќе придонесе за чувство на несигурност меѓу северните косовски Срби, кои имаат малку доверба во приштинските институции“.
„Поради тоа, косовската влада ќе треба да покаже значителен степен на воздржаност и треба да работи на воспоставување на основите за дијалог со претставниците од северот“, рече Банкрофт.
Бетим Муслиу, од косовскиот Правен институт, изјави заSETimes дека паралелните структури, финансирани и поддржани од Србија претставуваат закана за државата Косово.
„Овие структури треба да бидат отстранети бидејќи во континуитет претставуваат закана по безбедноста на судскиот систем на државата, кршејќи го неговиот суверенитет“, рече Муслиу.
„Тие претставуваат јасна интервенција на Србија.“
