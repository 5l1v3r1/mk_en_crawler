17/01/2006
(Зиуа - 17/01/06;
АП, Букурешки дневни вести, Медиафакс, Евениментул Зилеи - 16/01/06;
РФЕ/РЛ - 13/01/06)
Поранешниот премиер Адријан Настасе во понеделникот (16-ти јануари) поднесе оставка од функцијата претседател на романската Социјалдемократската партија (ПСД), во очекување на истрагата за начините на кои тој го стекнал своето богатство.
Како резултат на повиците на високи партиски членови за негова оставка Настасе ја објави својата одлука да се „суспендира“ себеси од челната позиција во ПСД за период од три месеци.
„Не сакам оваа кампања против мене да му наштети на имиџот на партијата на каков било начин“, романскиот весник Зиуа ја цитираше неговата изјава од прес-конференцијата.
Во извештајот за имотната состојба поднесен минатата недела Настасе откри дека наследил повеќе од 300.000 евра и три стана од својата тетка, која починала минатата година на 97-годишна возраст.
Тој тврди дека неговата тетка Тамара, која наводно живеела во сиромаштија, дошла до овие пари продавајќи го семејниот накит во последните години и потоа со добро инвестирање на пазарот на недвижности.
Во петокот романското антикорупциско тело објави дека ја проширува својата истрага за потеклото на наследството на семејството Настасе.
Поранешниот премиер веќе се соочуваше со истрага во врска со договорот за купување недвижен имот од поранешен пратеник осуден за проневара на пари.
Настасе, кој беше премиер во периодот од 2001 до 2004 година, го обвини претседателот Трајан Башеску дека стои зад кампањата што се води против него, велејќи дека истата е политички мотивирана.
Во понеделникот тој требаше да сведочи пред обвинителите, но наместо тоа тој ги испрати своите адвокати.
Поранешниот романски министер за надворешни работи, Мирчеа Џоана, кој беше избран за претседател на ПСД минатата година, рече дека партијата се соочува со морални и етички проблеми како резултат на наводите за корупција против Настасе, така што неговата оставка била „единствената (остварлива) формула во моментов“.
„Ова е тежок момент за партијата“, АП ја цитираше неговата изјава.
„Ние не сме ниту глуви ниту слепи за овие морални димензии.“
Но, Настасе не поднесе оставка од својата функција претседател на Домот на пратениците, долниот дом на парламентот, како што побара премиерот Калин Попеску Таричеану, кој ја предводи романската Национал-либерална партија (ПНЛ).
„ПНЛ јавно бара од Адијан Настасе да преземе одговорност во овој политички скандал“, Зиуа ја цитираше изјавата на Таричеану од понеделникот.
„Нормално би било тој да поднесе оставка од функцијата претседател на Домот на пратениците за да се избегне нанесувањето на штета на имиџот на парламентот.“
Таричеану вели дека Настасе не е единствениот корумпиран политичар во ПСД.
„Сега почна да излегува на површина она што правеле партиските водачи на оваа партија кога биле во опозиција, пред 2000 година“, рече Таричеану.
„Ние очекуваме да се открие и она што тие правеле кога биле на власт, во периодот 2000-2004 година.“
Во меѓувреме, друг член на раководството на ПСД ја објави својата оставка, трвдејќи дека е жртва на политичките противници.
Дан Јоан Попеску, претседател на огранокот на партијата во Букурешт и поранешен министер за економија и индустрија во владата на Настасе, исто така, е ставен под истрага по поднесувањето на извештајот за неговата имотна состојба.
Објавувајќи го покренувањето на истрагата во понеделникот, обвинителите рекоа дека наредиле 23 недвижности во сопственост на семејството Попеску да бидат одземени бидејќи поранешниот министер не кажал како дошол до нив.
Според извештаите, Попеску, исто така, не можел да оправда дел од парите што ги заработил во 2004 година.
