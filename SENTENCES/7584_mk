23/11/2012
Енди Дабилис за Southeast European Times во Атина -- 23.11.12
Несогласувањето меѓу генералната директорка на ММФ, Кристин Лагард, и министрите за финансии на Еврозоната, во врска со тоа дали на Грција да й се одобри двегодишно продолжување на исполнувањето на фискалните цели, го одложи ослободувањето на траншата од заемот од 31,1 милијарди евра, при што премиерот Антонис Самарас вели дека земјата брзо останува без готовина.
Откако разговорите во Брисел пропаднаа, по 12-часовниот состанок во четвртокот (21-ви ноември), Самарас, кој го протурка во парламентот многу непопуларното кратење на трошоците од 13,5 милијарди евра и планот за зголемување на даноците наложен од меѓународните кредитори, се пожали дека Грција го одржа својот дел од ветувањето.
„Грција направи како што вети дека ќе направи.
Нашите партнери, заедно со ММФ, исто така, мора да го направат она што се обврзаа дека ќе го направат“, рече Самарас.
„Ниту еден технички проблем во изнаоѓањето решение не го оправдува игнорирањето или одложувањата.“
Тој додаде:
„Не само Грција, туку и целата Еврозона, зависи од одлуките на нашите партнери“.
Самарас го одложи планираното патување за Катар со цел привлекување инвеститори, за да присуствува на продолжението на разговорите меѓу Еврозоната и Лагард на 26-ти ноември.
„Ова е многу разочарувачки, без оглед дали тие ќе може да постигнат договор следната недела“, рече заSETimesАгелос Цаканикас, шеф за истражување во атинската Фондација за економско и индустриско истражување.
„Сега критичарите ќе речат дека Европа не нé сака, дека не ни дава пари, ниту нé поддржува“, рече тој.
„Нема изговор“, рече тој за нерешителноста.
„Ние направивме сé што се бараше од нас.“
Тројката ЕУ-ММФ-ЕЦБ даде 109 милијарди евра во 2010 година, во првиот пакет заем за спас, но го одложи доделувањето на првата транша од очекуваната втора финансиска помош од 130 милијарди евра, додека Самарас не обезбеди одобрување од парламентот за новите мерки на штедење и други заостанатите реформи.
Водачот на најголемата опозициска партија Коалицијата на радикалната левица (СИРИЗА), Aлексис Ципрас, кој категорично се спротивстави на мерките на штедење, рече дека Самарас и Еврозоната не успеаја.
„Исплатата на следниот заем нема да обезбеди одржливост на грчкиот долг“, рече Ципрас, кој додаде дека Еврогрупата дури и ја разгледувала можноста за замрзнување на отплатата.
Но, Антонис Клапсис, шеф за истражување во Институтот за демократија Констандинос Караманлис, експертска група на конзервативната Нова демократија на Самарас, рече дека критичарите претеруваат со реакциите.
„Грција ќе ги добие парите до почетокот на декември и тоа ќе ја поттикне грчката економија и ќе го зголеми приливот на готовински средства“, рече тој за SETimes.
„Тоа ќе биде голем успех за владата, која се соочи со огромни проблеми и ќе покаже дека жртвите што ги направи грчкиот народ даваат резултати“, додаде тој.
Тројката вели дека тешките услови се нужни за Грција да ја намали учеството на долгот во БДП на 120 отсто до 2020 година, од сегашните 180 отсто.
Самарас побара уште две години за да се постигне тоа, но одложувањето може да бара и до 31 милијарди евра за пополнување на финансиската дупка и Лагард рече дека не сака Грција уште повеќе да го зголеми долгот.
Покрај финансирањето, Тројката се обидува да најде начин за справување со одржливоста на својата програма за помош во врска со долгот, за кредитите да не се трошат залудно.
Другите 16 земји во Еврозоната, исто така, мора да го одобрат повторното доделување пари.
Ник Економидес, професор по економија на Штерн школата за бизнис на Њујоршкиот универзитет и визитинг професор на Универзитетот Калифорнија-Беркли, рече дека кредиторите на Грција се загрижени дали само оваа финансиската помош ќе може да ја спаси Грција и самостојно одлучуваат за иднината на земјата.
„Уште еднаш, иднината на грчкиот долг и Грција се решава со отсуство на Грција“, рече тој за SETimes.
