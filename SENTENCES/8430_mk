16/08/2011
Менексе Токјај за Southeast European Times во Истанбул -- 16.08.11
„Кога моите пријатели одеа на училиште, јас, како мало девојче од 13 години се омажив со маж, пријател на мојот татко, кој беше во своите 30-ти години. 
Бев исплашена кога тој беше дома. 
Не можев дури ни да влезам во неговата соба. 
Никогаш нема да му простам на татко ми“, рече неименувана малолетна невеста од провинцијата Ван, сега во своите 40-ти години.
Тешко е да се утврди точниот број на малолетнички бракови во Турција, бидејќи многу не се пријавуваат или се неофицијални „имам“ (верски) церемонии. 
„Ова ја прави ситуацијата уште попроблематична, будејќи тие не се официјално регистрирани, поради што е тешко да се пронајдат“, рече за SETimes адвокатот Вилдан Јирмибесоглу.
Сепак, според податоците на Институтот за проучување на населението при Универзитетот Хачетепе, раните бракови во Турција -- дефинирани како бракови на 17 годишни и помлади во возрасната група на 15-49 годишни -- се во просек 28 отсто. 
Бројката ги вклучува неофицијалните верски бракови и покажува регионална варијација, при што највисок процент од 41 отсто има во источна и југоисточна Турција.
„Ако ги вклучевме жените на возраст над 49 години, нема да беше погрешно да се каже дека бројките ќе беа многу повисоки“, рече д-р Јуксел-Каптаноглу од Институтот за проучување на населението, за SETimes, додавајќи дека: „Иако бројките паѓаат со текот на годините, сепак се многу високи и понатаму претставуваат проблем“.
Според неодамнешниот извештај на парламентарниот Комитет за еднакви можности за жените и мажите, многу семејства во источна Турција не го сметаат малолетничкиот брак за проблем.
Женската фондација за комуникации и истражување Флаинг брум е една од највлијателните меѓу организациите на граѓанското општество, кои водат кампања против малолетничките бракови. 
Тие се активни во 54 градови, се состануваат со децата-невести и им даваат шанса да ја кажат својата приказна.
Во изјавата за SETimes, претседателката на фондацијата Халиме Гунер го опишува малолетничкиот брак како пред сé, кршење на правата на жените. 
„Сакаме да ја промениме перцепцијата“, објасни таа, прашувајќи: „Сте се прашале ли некогаш за возраста на невестата кога сте присуствувале на свадбена церемонија“?
Во Турција, граѓанскиот закон предвидува дека луѓето може да се венчаваат на возраст од 17 години, додека кривичниот законик ги смета луѓето помлади од 15 години за деца. 
Но, во 1989 година Турција ја потпиша Конвенцијата на ОН за правата на децата, која забранува брак пред 18 години. 
Како резултат на овие конфликтни бројки, дефиницијата за тоа кој е дете е збунувачка.
„Пратениците треба да ја зголемат законската возраст за браковите од 17 на 18, веднаш штом ќе се состане парламентот“, тврди Гунер, додавајќи дека физичката и психичката зрелост треба исто така да се земат предвид.
Последиците од раните бракови може да се значителни. 
Истите честопати доведуваат до тоа децата да се откажат од училиштето и тоа го продолжува кругот на сиромаштија, но според Гунер, исто така, придонесува и за домашно насилство, инцестни односи, здравствени проблеми, па дури и смрт.
Девојчињата на возраст меѓу 15 и 19 години имаат четирипати поголема веројатност да починат за време на породувањето, отколку возрасните трудници. 
Според податоците засновани на неодамнешните случаи проучувани од Јирмибесоглу, четвртина од женските самоубиства во Турција се на возраст меѓу 14 и 16 години.
Со оглед на тоа што неофицијалните верски бракови претставуваат значителен дел од малолетничките бракови, верските институции може да имаат важна улога во превенцијата, вели Гунер.
„Претседателот на [Директоратот] за верски прашања еднаш ми рече дека достигнале бројка од скоро 23 милиони мажи низ цела Турција за време на петочните проповеди во џамиите. 
Тие треба да ја искористат таа можност за да ја пренесат пораката за негативностите на раните бракови“, вели Гунер. 
„Девојчињата треба да го откријат надворешниот свет, да се социјализираат и да бидат дел од организација за прекинување на овој синџир на конзерватизам што ги опкружува.“
