29/08/2011
Игор Јовановиќ за Southeast European Times во Белград -- 29.08.11
Апсењето и екстрадицијата од Србија на преостанатите двајца обвинети од МКТЈ, Ратко Младиќ и Горан Хаџиќ, ја зголеми довербата дека земјата ќе добие кандидатски статус во ЕУ до крајот на оваа година. 
Властите се надеваа дека ќе добијат и точен датум за отпочнување на разговорите за членство во ЕУ.
Но, минатонеделната посета на германската канцеларка Ангела Меркел ги ослабна тие очекувања.
За време на нејзината посета на 22-ри август, Меркел побара од српската влада да ги затвори своите институции во Косово, кои и понатаму работат паралелно со оние на администрацијата во Приштина.
Белград ги смета своите институции за легитимни и ги финансира од државниот буџет. 
Овие структури вклучуваа локална самоуправа, училишта и здравствени институции.
Во коментарите за новинската агенција Танјуг на 25-ти август, претседателот Борис Тадиќ рече дека неговата земја е посветена на пристапувањето во блокот, но не за сметка на своите интереси во Косово.
„Србија нема да го напушти својот народ во Косово и Метохија. 
Србија, исто така, нема да се откаже од интеграцијата во ЕУ“, рече Тадиќ. 
„Ако српската или европската политичка јавност побара Србија да избере едно, мојот одговор ќе биде дека Србија нема да се откаже од ниту еден од своите легитимни интереси.“
Тој додаде дека српските институции во Косово се легитимни, дека многу Срби заработуваат за живот преку нив и дека не е „природно“ да се затвораат училишта и здравствени институции.
Неодамнешните настани може да водат до влошување на односите меѓу Брисел и Белград, и патот на Србија до ЕУ може да се замрзне, според аналитичарите.
Професорот на Факултетот за политички науки Предраг Симиќ рече дека последните настани може забележливо да ги деградираат односите на Србија со ЕУ, по неколку години асоцирање.
„Србија сега мора внимателно да ги анализира своите потези. 
Прашањето како да се продолжи по патот кон ЕУ, а истовремено да се сочуваат интересите во Косово е прашање од милион долари“, рече Симиќ за SETimes.
Белградскиот аналитичар Дејан Вук Станковиќ, исто така, смета дека српската влада тешко дека ќе може да направи големи отстапки за Косово, бидејќи се соочува со избори најдоцна следната пролет.
„Во својата сегашна форма, српската влада нема капацитет за драстична промена на политиката, бидејќи беше избрана со пораката „И ЕУ и Косово“, рече Станковиќ за SETimes.
Србија се соочува со ризик да остане и без Косово и без ЕУ, бидејќи Брисел поставува услови што не е лесно да се исполнат, додаде тој.
Изјавата на Тадиќ, исто така, предизвика вознемиреност меѓу српските политички партии. 
Вицепремиерот за европска интеграција, Божидар Ѓелиќ, објави дека ќе поднесе оставка ако Белград не стане кандидат за ЕУ до крајот на годинава, додавајќи дека властите ги спроведоа сите потребни реформи.
Либерал-демократската партија, која ревносно се залага за европска интеграција, предупреди дека владата „нема право“ да ја пропушти шансата за добивање кандидатски статус во ЕУ.
Од друга страна, опозициската Српска напредна партија вели дека парламентот мора итно да дебатира околу дилемата со која се соочува Белград. 
Објавувајќи за можноста Србија да не стане кандидатка за ЕУ, Тадиќ „потпиша капитулација на политиката што ја води во текот на изминатите неколку години“, соопшти партијата.
