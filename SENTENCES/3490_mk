11/06/2007
(AП, Ројтерс, АФП, ББС, СНН, новинска агенција Фокус, Софиска новинска агенција, БТА, Бизнис вајр - 11/06/07)
Петте бугарски медицински сестри осудени на смрт во Либија во контроверзниот случај на инфицирање со ХИВ мора да бидат ослободени и мора да им биде дозволено да се вратат дома што е можно побргу, рече американскиот претседател Џорџ В. 
Буш во понеделникот (11-ти јуни) во Софија, на последната посета од неговата осумдневна европска турнеја.
„Ние сме силни поддржувачи на ослободувањето на бугарските сестри во Либија“, изјави тој за новинарите по разговорите со бугарскиот претседател Георги Параванов. 
„Ова е голем приоритет за нашата земја.“
Двајцата претседатели, исто така, го изразија сочувството на нивните земји за повеќе од 400 деца заразени со ХИВ во болницата во Бенгази каде што работеле медицинските сестри, заедно со палестинскиот лекар исто така обвинет во случајот. 
Тие ветија континуирана поддршка за светските заложби за нивно лечење.
Меѓународните експерти тврдат дека доказите ги ослободуваат медицинските лица од вината и дека епидемијата, најверојатно, произлегла од лошите хигиенски услови во болницата. 
Сепак, таквиот доказ беше забранет на нивното судење.
Буш, кој пристигна во прва официјална посета на Бугарија во неделата вечер, исто така, ја пофали бугарската транзиција во слободна пазарна економија, нејзиниот влез во ЕУ и НАТО, и нејзиниот придонес во глобалната борба против тероризмот. 
Тој й се заблагодари на Бугарија, која се смета за една од најсилните сојузници на САД на Балканот, за придонесот со војници во операциите во Ирак и Авганистан.
Опишувајќи ги сегашните врски на Бугарија со САД како најдобри во последниот век, Парванов изрази надеж дека Вашингтон ќе продолжи со поддршката на напорите на неговата земја за побрза модернизација на нејзините вооружени сили, со цел да се овозможи побрзо исполнување на нејзините обврски како членка на НАТО.
Тој и Буш се состанаа по официјалната церемонија на дочек и положување цвеќе на Споменикот на непознатиот војник во центарот на Софија, каде што американскиот претседател, исто така, ги поздрави бугарските војници кои служат во Ирак и Авганистан. 
Тој се ракуваше со насобраниот народ на плоштадот кој дојде да го поздрави него и првата дама.
Помеѓу прашањата за кои двајцата претседатели разговараа беа и начините за зајакнување на билатералната воена и економска соработка.
„Сметам дека треба да вложиме напори за подобрување на структурата на трговијата и инвестициите“, рече Парванов. 
„И јас ја ставив на маса ... 
можноста за позначајно учество на американските бизниси во големите енергетски проекти, како во Бугарија така и на Балканот -- во инфраструктурата на одбранбената индустрија.“
Реформите што Бугарија ги презема во таа насока треба да имаат за цел искоренување на корупцијата во земјата, рече Буш. 
Инвеститорите бараат добра бизнис клима и помалку мешање на владата, додаде тој.
Косово беше помеѓу главните точки на агендата. 
Дојде време, изјави Буш за новинарите, да се оди напред со планот на специјалниот претставник на ОН, Марти Ахтисари, за иднината на покраината.
„Америка верува дека Косово мора да биде независно и јас побарав совет од претседателот“, рече тој. 
„Една од работите што [Парванов] јасно ни ја стави до знаење е нешто со што и јас се согласувам, а тоа е дека додека бараме независност за Косово мора да й разјасниме на Србија дека има пат напред, можеби во НАТО, можеби во ЕУ и дефинитивно подобри односи со САД.“
Американскиот визен режим за Бугарите беше, исто така, помеѓу темите за кои беше дискутирано во понеделникот, при што Буш ја истакна својата решеност да продолжи да работи со Конгресот на подобрување на „застарениот“ визен систем на неговата земја.
Во неговата делегација се советникот на национална безбедност, Стивен Хедли, помошник државниот секретар, Џон Негропонте, и државниот потсекретар за европски прашања, Даниел Фрид. 
Групата се состана со премиерот Сергеј Станишев и потоа приреди ручек во Националниот музеј на историјата во Софија.
