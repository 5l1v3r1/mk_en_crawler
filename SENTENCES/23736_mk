22/04/2009
ТИРАНА, Албанија -- Претседателот Бамир Топи во вторникот (21-ви април) ги отфрли шпекулациите во врска со можното одложување на парламентарните избори на 28-ми јуни, поради тешкотиите во издавањето на новите лични карти. 
Тој, исто така, ги повика сите политички партии да прекинат со расправиите во врска со успехот на процесот. 
„Овие расправии му штетат на процесот и се лош чекор за албанската политика“, рече Топи.
Во другите вести од вторникот, судот во Валона го осуди етничкиот Грк Васил Болано, градоначалник на јужниот град Химара, на шест месеци затвор за злоупотреба на службената должност. 
Тој се соочува со обвинение дека наредил отстранување на сообраќајните знаци во Химара во декември 2007 година, кога тврдел дека знаците треба да бидат и на грчки јазик. 
Обвинителите велат дека потегот на Болано резултирал со штета од скоро 170.000 евра. 
Градоначалникот мора да плати казна од 3.800 евра и не може да врши јавна функција во период од три години. 
Партиите што го претставуваат грчкото малцинство во Албанија ја критикуваа пресудата како „политички мотивирана и ксенофобична“. 
(Лајме, Топ ченал, Клан, Балкан веб, Алсат, Шекули, Тема, Телеграфи, АП, АФП - 21/04/09)
