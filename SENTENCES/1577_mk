15/06/2010
Соработката меѓу Бугаријa и Италија е извонредна, рече во неделата (13-ти јуни) италијанскиот премиер Силвио Берлускони, за време на посетата на Софија.
Берлускони откри споменик на италијанскиот херој Џузепе Гарибалди на церемонијата со бугарскиот колега Бојко Борисов.
Берлускони ги пофали билатералните економски, културни и политички односи, а Борисов рече дека се надева оти односите ќе продолжат да се развиваат.
Состанок на министрите за надворешни работи на земјите-членки на Централноевропската иницијатива (ЦЕИ) се одржа во вторникот (15-ти јуни) во Будва, Црна Гора.
Високи претставници од Црна Гора, Италија, Србијa, Aлбанијa, Словачкa, Босна и Херцеговинa и Maкедонија разговараа за регионалната соработка и интеграцијата во ЕУ.
Црна Гора го презеде едногодишното претседателство на ЦЕИ во јануари.
Белгискиот премиер Ив Летерм го увери својот црногорски колега Мило Ѓукановиќ за поддршката на неговата земја за кандидатурата на Црна Гора во ЕУ во средата (9-ти јуни).
Белгија -- која го презеде ротирачкото претседателство на ЕУ во јули -- планира да ја охрабри Европската комисија да даде позитивен извештај за апликацијата на Подгорица за членство, рече Летерм.
Ѓукановиќ, исто така, се состана со претседателот на ЕУ, Херман Ван Ромпуј, кој рече дека Црна Гора мора да спроведе судски реформи и да ја зајакне својата борба против корупцијата и организираниот криминал.
Бугарскиот министер за внатрешни работи, Цветан Цветанов, и неговиот грчки колега Михалис Хрисохоидис потпишаа договор во средата (9-ти јуни) кој предвидува соработка меѓу нивните министерства.
Цветанов го пофали документот, велејќи дека соработката со соседите е од суштинска важност.
Тие разговараа за трговијата со луѓе и дрога и скиминг опремата.
Грчкиот премиер Јоргос Папандреу се состана со својот либиски колега Багдади Махмуди и либискиот водач Муамер Гадафи во Триполи во средата (9-ти јуни) на разговори околу начините за зајакнување на билатералните односи.
Триполи е „подготвен да соработува со Грција за зелената енергија, генерирањето електрична енергија и туризмот, како и за зголемувањето на либиските инвестиции во Грција“, рече Папандреу по состанокот.
Официјалните претставници, исто така, разговараа за палестинското прашање и тековните разговори за повторно обединување во Кипар.
(Разни извори -- 08/06/10-15/06/10)
