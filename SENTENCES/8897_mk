24/05/2012
Цветина Борисова за Southeast European Times во Софија -- 24.05.12
Неколку минути откако луѓето беа потресени во своите кревети во раните утрински часови во вторникот (22-ри мај) од силен земјотрес, Фејсбук и Твитер беа преполни со коментари, линкови -- и кисел хумор.
Што прават Бугарите кога ќе се случи земјотрес? 
Деведесет и девет проценти го ажурираат својот Фејсбук статус, а 1 процент стојат под рамките на своите врати.
Земјотресот беше со јачина од 5,8 степени според Рихтеровата скала, со епицентар околу 25 километри северозападно од Софија. 
Истиот предизвика мала штета и помина без сериозни повреди, но беше почувствуван низ цела Бугарија, како и во Србија, Македонија, Грција и Романија.
Многумина скокнаа од своите кревети во темнината, во 3 часот утрото, минувајќи го остатокот од вечерта надвор со насобраниот народ на улиците. 
Но, уште поголема маса луѓе се собра на Фејсбук и Твитер, најпопуларните социјални мрежи во Бугарија, неколку секунди откако нивните домови беа потресени, ажурирајќи ги од минута во минута и нагласувајќи ја со тоа зголемената важност на социјалните мрежи во секојдневниот живот.
„Во моментот кога се разбудив, откако сфатив дека нема да можам да останам в кревет, отидов на компјутер и се вклучив на Фејсбук. 
Сакав да го споделам тоа што се случи и да видам како ќе реагираат луѓето“, рече за SETimes Даниел Ахчиев, консултант од Софија, во своите 30-ти години.
Тоа не е изненадување за Диана Бакалова, од одделот за психологија на Бугарската академија на науките.
„Од психолошка гледна точка, социјалната интеракција и споделувањето емоции, интереси и стравови, може да биде многу терапевтско за луѓето и да го зголеми нивното чувство на поддршка, безбедност и благосостојба. 
Според тоа, интерактивноста, леснотијата и брзината на размена на информациите може, всушност, да ги претвори интернетот и особено социјалните мрежи во комуникациски средства без конкуренција, вклучително и во кризни ситуации“, рече таа за SETimes.
Околу 2,3 милиони Бугари, или скоро 70 отсто од сите интернет корисници имаат Фејсбук сметки, и нивниот број е во постојан раст низ целиот Балкан.
Јанаки Ганчев, претседател на Здружението на корисници на телекомуникациски и интернет услуги, рече дека Фејсбукот е скапоцен бидејќи таму нема цензура. 
Социјалните медиуми, рече тој, обезбедуваат информации што не се јавуваат на ниту едно друго место.
„Многу од другите онлајн медиуми беа блокирани набргу по земјотресот, бидејќи немаат капацитет да опслужат толку многу корисници во толку екстремни ситуации. 
Телевизиските [канали], исто така, доцнеа поради ударот вечерта и тие не можеа да реагираат толку брзо. 
На Фејсбук, во меѓувреме, немаше паника и луѓето веднаш почнаа да поставуваат линкови за објективни извори на информации“, рече тој за SETimes.
„Фејсбук претставува платформа. 
Истиот им дозволува на сите да станат медиум и секој сака да привлече внимание, затоа толку многу луѓе го користат“, рече Михаи Михајлов, интернет претприемач и популарен блогер. 
Но, има и замки по патот.
„Прво, луѓето се наклонети да веруваат во сè што ќе видат. 
Многу луѓе реагираат инстинктивно кога ќе видат нешто и се подготвени да му веруваат. 
Дури подоцна го проверуваат. 
Јас лично го користам Фејсбук како консултација. 
Сакам да видам како луѓето реагираат на одредени настани и извештаи, и врз основа на нивните реакции, го оформувам своето мислење за прашањето.“
