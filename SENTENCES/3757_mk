25/07/2007
Од Недељко Рудовиќ за Southeast European Times во Подгорица –25/07/07
Црна Гора не ја зајакна граѓанската слобода во текот на 2006 година и демократијата во земјата малку е влошена, според последниот извештај на „Фридом хаус“. 
Невладината организација ги наведува особено млитавата борба против корупцијата, прекумерното влијание на власта врз државната телевизија и недовербата на јавноста во судскиот систем.
Црногорските власти покажаа малку политичка волја за борба против корупцијата и парламентот не успеа да ги зајакне законите за судирот на интереси, објави „Фридом хаус“. 
Долгите судски процеси, како и прекумерната благост на судските процеси за корупцијата и организираниот криминал, ја уништуваат довербата во судството, се вели во извештајот.
Според „Фридом хаус“, црногорската државна телевизија треба да биде непристрасен извор на информации за јавноста, но наместо тоа продолжува да го рефлектира ставот на владата.
Во извештајот, исто така, се дава оценка за законите за невладините организации, кои се меѓу најлибералните во регионот. 
Сепак, се вели во извештајот, законите честопати се злоупотребуваат.
„Постојат повеќе од 3.600 невладини организации. 
Повеќето од нив не функционираат или се користат како параван за малите бизниси како што се кафулињата, такси-службите или училиштата за странски јазици“, вели „Фридом хаус“. 
„Само околу 200 невладини организации може да се сметаат за претставници на граѓанското општество. 
Тие сé уште не ја заслужуваат почитта на јавноста или владата.“
Сепак, и покрај недоволниот напредок оваа година, извештајот изразува уверување дека темпото на реформите најверојатно ќе се интензивира. 
Јавноста го бара тоа, вели „Фридом хаус“, и процесот на пристап во ЕУ го бара тоа.
„Граѓаните се подготвени за напредок и имаат големи очекувања од политичкото раководство“, се вели во извештајот. 
„Неактивноста во текот на 2006 година најверојатно нема да продолжи бидејќи Црногорците сакаат да ги подобрат своите животни услови.“
Посветеноста на Црна Гора на борбата против корупцијата ќе биде ставена на тест додека земјата се движи напред во својата кандидатура за членство во ЕУ, посочи „Фридом хаус“.
„За вистински напредок на ова поле потребни се здружени напори на владата, судството, полицијата, обвинителството, парламентот и јавноста“, вели невладината организација.
Црна Гора се одвои од својата поранешна државна заедница со Србија во мај 2006 година. 
Оттогаш земјата беше посветена на воспоставувањето на независните државни структури и организирањето избори.
