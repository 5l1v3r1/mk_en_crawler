10/12/2004
(Разни извори – 03/12/04 - 10/12/04)
Maкедонската Влада во оставка го усвои нацрт-буџетот за 2005 година во висина од 959 милиони евра.
Според министерот за финансии Никола Поповски, буџетскиот дефицит е утврден на 1 отсто од БДП и ќе биде покриен со странски и домашни заеми и донации.
За првпат буџетските трошоци за одбраната ќе достигнат висина од 2,3 отсто од БДП, во согласност со стандардите на НАТО.
Српската eкономска политика следната година ќе биде насочена кон одржлив развој од околу 4 до 5 отсто и умерена инфлациска стапка под 10 отсто, рече на 8-ми декември заменик-премиерот Мирољуб Лабус.
Тој истакна дека растот на БДП во 2004 година е околу 8 отсто, додека годишната стапка на инфлација се очекува да достигне 12 отсто.
Економската програма на Владата на Република Српска за следната година предвидува раст на БДП од 6 отсто, објави на 6-ти декември премиерот Драган Микеревиќ.
Тој рече дека буџетот за 2005 година ќе се фокусира на инфраструктурните проекти, но не даде повеќе детали.
Руското претпријатие „Лукоил“ планира да го прошири своето присуство на нафтениот пазар во Бугарија со купување на 18,3 отсто од еден од водечките локални претријатија за малопродажба „Петрол“.
Купувањето се очекува да чини околу 40 милиони евра и ќе биде спроведено преку Бугарската берза.
Романската Влада ја сведе листата на кандидати на вкупно седум од првичните 12, во тендерот за комплетирање на одделот за генерирање на нуклеарна енергија Чернавода III, како што се вели во соопштението на кабинетот од 7-ми декември.
Во потесниот избор влегоа:
Ансалдо (Италија), АЕЦЛ (Канада), Чем Демир (Турција), Енел (Италија), Кореа Хидро нуклеар и пауер, ЛНМ Холдингс (Велика Британија-Индија) и Здружението на снабдувачи на нуклеарна опрема (Романија).
Српската млекарница од Суботица купи 65,75 отсто од млекарницата во Бања Лука, во Босна и Херцеговина (БиХ), во рамките на договорот за продажба потпишан за време на посетата на српскиот претседател Борис Тадиќ на БиХ претходно оваа недела.
Купувачот плати 250.000 евра во готово и се обврза да инвестира дополнителни 6,7 милиони евра во следните три години.
Светската банка го одобри третиот Кредит за поддршка на намалувањето на сиромаштијата (ПРСЦ) за Aлбанија.
Банката ќе обезбеди 10 милиони американски долари за поддршка на програмата за социјалната политика и вработувањето.
Првите два кредити, во вкупна вредност од 38 милиони американски долари, беа доделени во 2002 и 2003 година.
