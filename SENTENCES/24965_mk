01/03/2009
ВАШИНГТОН, САД -- Во својот годишен извештај за светската трговија и производство на дрога, Стејт департментот дава одделна оценка за државите на Балканот, заклучувајќи дека регионот и понатаму е главен пат за шверцерите. 
Во извештајот објавен во петокот (27-ми февруари), Албанија е опишана како транзитна земја за шверцот -- главно на хероинот -- кој доаѓа од Авганистан и оди за Западна Европа. 
Во документот, исто така, се истакнува дека Албанија и понатаму произведува канабис за европските пазари, при што производството е префрлено на претежно непристапните планински области. 
Во извештајот Босна и Херцеговина (БиХ) се опишува како уште една транзитна земја, која заостанува во својата борба против трговијата со дрога, поради слабите државни институции и слабата координација помеѓу агенциите кои се борат со шверцерите.
Бугарија е опишана како транзитна земја за шверцот со хероин и кокаин, како и производител на синтетичка дрога. 
Хрватска, уште една транзитна држава за шверцот, доби признание за своите напори против шверцерите. 
Сепак, сé уште има шверц со кокаин и сé уште се произведува канабис, главно за домашна потрошувачка.
Во извештајот се вели дека Кипар вложува сериозни напори за борба против шверцот и користењето дрога, додека Грција, традиционално влезна точка за шверцот, пријавува зголемен број зависници од дрога. 
Криминалот поврзан со дрогата е, исто така, во пораст. 
Косово е главна транзитна точка за шверцот на хероин од Турција и Авганистан за Западна Европа, додека пазарот на дрога во Косово и понатаму се проширува. 
САД велат дека Македонија постигна напредок во својата борба против трговијата со дрога и не е ниту главен производител, ниту главна регионална транзитна точка за илегалната трговија со дрога. 
Црна Гора, од друга страна, е транзитна точка за шверцот со канабис од Албанија и Косово, како и за шверцот на мали количини дрога од Блискиот Исток и Латинска Америка, за Западен Балкан и Западна Европа.
Романија е дел од северобалканскиот пат на трговија со дрога и забележува сé поголемо користење на синтетичките дроги. 
Турција и понатаму е транзитна држава за дрогата од Јужна Азија за Западна Европа, и покрај напорите на локалните власти. 
Србија е уште една транзитна држава, иако минатата година во близина на Белград беа откриени две лаборатории за производство на синтетичка дрога. 
Во извештајот се вели дека слабата погранична контрола ја прави земјата привлечна дестинација за шверцуваната дрога која потекнува од Централна Азија. 
(Новинска агенција Анадолу, Фокус - 28/02/09)
