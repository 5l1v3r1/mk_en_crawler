20/01/2012
Енди Дабилис за Southeast European Times во Атина -- 20.01.12
Доведена до очајна позиција од економската криза, Марија Орфанос вели дека почнала да зема лекови против депресија. 
Додека фармацевтите, лути поради тоа што владата не им исплати 330 милиони евра субвенции, одлучија да го прифатат државното осигурување откако претходно го одбиваа скоро две недели, таа мораше да плати 40 евра месечно од својот сопствен џеб. 
За среќа -- засега -- таа мораше да го направи тоа еднаш.
„Морам да земам анти-депресиви бидејќи до тоа не доведоа тие“, рече таа, покажувајќи со прстот на серијата влади кои ја доведоа Грција до раб на банкрот и прават длабоки резови во национализираниот здравствен систем. 
„Ја обвинувам владата“, рече таа за SETimes излегувајќи од аптека во сопственост на Фотини Димитропулу, која се наоѓа во работничка населба во Атина од 1984 година.
Димитропулу се согласува со плановите на фармацевтскиот синдикат да престанат да го земаат владиното осигурување. 
„Морам самата да дадам пари за да купам резерви“, рече таа за SETimes. 
Таа рече дека две години не й е платено и дека и должат повеќе од 200.000 евра. 
Кога првпат им кажала на луѓето дека не прифаќа државно осигурување, таа рече дека тие ја сфатиле бидејќи и тие се чувствуваат како жртви на владата.
Пиа Кукувину, фармацевт чиј татко и дедо го воделе бизнисот, рече дека не може да си дозволи да чека на осигурувањето пред исплатата. 
Таа морала да им каже на повеќето купувачи да платат однапред, иако рече дека им дава кредит на редовните муштерии кои доаѓаат во продавницата веќе 40 години и имаат потреба од важни лекови. 
„Но, не можам да го правам тоа за сите“, рече таа за SETimes. 
Иако таа рече дека повеќето луѓе разбираат, некои не разбираат. 
„Тие велат: Јас ги плаќам моите даноци и осигурување и го сакам мојот лек. 
Ние се согласуваме, но мораме да ги земеме нашите пари“, рече таа.
Тие сé уште не ги зеле, но се задоволни што владата вети дека ќе определи временски рок за враќање на парите и дека ќе ја промени одлуката која би ги намалила нивните загaрантирани профитни стапки за 15 отсто. 
Фармацевтите сега ќе користат најголем дел од државното осигурување, освен за еден фонд.
Но, бркотницата создаде само привремено примирје бидејќи владата даде слични ветувања и претходно, и фармацевтите чекаат да видат дали ќе плати овојпат. 
Проблемот се појави кога лекарите во јавното здравство рекоа дека здравствениот систем колабира под тежината на изумирачката економија на земјата, криза создадена поради генерациите прекумерно трошење.
Тоа ја принуди Грција да побара финансиска помош од 109 милијарди евра во вид на заемите за спас од тројката ЕУ-ММФ-ЕЦБ, и да се надева на втор пакет за спас од најмалку уште 130 милијарди.
Димитрис Варнавас, претседател на Федерацијата на синдикати на болничките лекари, рече дека здравствениот систем опасно се влошува бидејќи владата не може да плати за резервите и опремата и направи длабоки кратења на трошоците во здравството.
„Ситуацијата е драматична. 
Големите оддели затвораат, дури и оддели за интензивна нега. 
Меморандумот дејствува како убиец“, рече тој за SETimes, мислејќи на условите со тројката која бара длабоки кратења на државните трошоци.
Тој рече дека само што се вратил од состанокот на болничките администратори кои се пожалиле дека имаат сé помалку и сé поевтина опрема и стока. 
„Материјалите што ги имаме се со лош квалитет и тоа ги става на ризик животите на пациентите. 
Конечната цена е поголема од набавувањето опрема со подобар квалитет. 
Кризата ги надмина границите на финансиската криза. 
Таа стана хуманитарна криза“, рече тој.
Катимерини го цитира дека Одделот за неврохирургија на Универзитетската болница во Александрополис во североисточна Грција се затворил бидејќи останал само еден член на персоналот. 
Покрај тоа, новоформираното психијатриско одделение за тинејџери во болницата Сисманоглио во Атина, единственото одделение од ваков вид во Грција, е намалено на два лекари бидејќи државата не може да плати за повеќе.
Лекарите велат дека многу луѓе едноставно престанале да бараат лекарска помош бидејќи не можат да платат ниту за својот дел од лековите.
„Нема начин да се дознае колку луѓе починале од сиромаштија“, изјави за Њујорк тајмс во декември д-р Елиас Сорас, претседател на синдикатот на болницата Евангелисмос, една од најдобрите во Атина. 
Тој рече дека буџетот е скратен за 50 отсто, додека националното здравство е намалено за 13 отсто во изминатите две години.
Повеќето јавни болници бараат од пациентите да донесат тоалетна хартија, а лекарите пријавуваат недостаток на основни предмети, како што се шприцеви. 
Расипаните компјутери не се поправаат, операциите се одложуваат, а медицинските сестри работат со четирипати повеќе пациенти. 
Фармацевтите велат дека немаат пристап до лекови од долгогодишните снабдувачи кои стравуваат дека нема да им биде платено бидејќи честопати не им се плаќа месеци или години.
Но, не беше само недостатокот на субвенции она што ги натера фармацевтите да ја притиснат владата која беше добро познато дека зема пари од работничките плати и не го поддржа својот здравствен систем во социјалистички стил, туку исто така и клучниот недостаток на лекови од животно значење, а понекогаш дури и аспирин.
Во Грција има околу 120.000 аптеки, сеприсутен призор на скоро секој уличен агол, во професијата која владата ја лиценцира и контролира, сé до работните часови и цените и регулацијата на профитот, една од причините поради кои тројката вели дека земјата има криза.
Според Блумберг, Панхеленистичкото здружение на фармацевти објавило недостаток на скоро 500 најкористени лекови во државата, и објави дека дури и кога истите се на располагање, фармацевтите сепак мора да платат -- понекогаш и по 5.000 евра за месечни резерви на лековите против ракот. 
Тоа значи дека купувачите, исто така, мора да чекаат.
Ова е сложен проблем за нешто што се смета за едноставен систем. 
Купувачите со јавно осигурување даваат рецепти и плаќаат околу 25 отсто од цената, додека фармацевтот ги поднесува сметките до владата за билансот. 
А потоа чекаат.
Кукувину посочува дека вистинскиот проблем е поврзан со фармацевтските претпријатија и лекарите кои таа вели дека заговараат за тоа да се препишуваат брендирани имиња со високи цени, а не генерички. 
Претпријатијата, рече таа „ќе му дадат на еден лекар пет евра за секој лек што го препишува“, што таа вели дека го зголемува трошокот за субвенциите на владата и создаде самоуништувачка дилема.
Во напис за британскиот весник за здравство Линсет во октомври 2011 година, авторот Мартин Мекки, професор на Европско јавно здравство во лондонското Училиште за хигиена и тропска медицина, вели: „Грчката трагедија“ се подготвува: помалку пристап до медицинска нега во Грција, ги става родителите на ризик. 
Грчкото Министерство за здравство смета дека описот е надуен.
„Би било нереално да се негира дека има многу тешкотии во врска со сите јавни услуги поради финансиската криза“, напиша како одговор Николаос Полизос, генерален секретар во министерството, на неговата веб-страница.
„Сепак, ова не може да го оправда карактеризирањето на актуелната сила на здравствениот сектор во Грција како ,трагедија’“, додаде тој.
Освен, се разбира, како што истакнува Кукувину, ви треба лек за спас на животот и не можете да го платите, бидејќи таа не може да го плати.
