26/01/2005
(Атинска новинска агенција, НТВ МСНБЦ, Турски дневни вести - 26/01/05;
AФП, Ројтерс, Ксинхуа, The Journal of Turkish Weekly, Катимерини, Кипарска новинска агенција - 25/01/05)
Владата на кипарските Грци е подготвена за враќање на мирот со посредство на ОН кој би го решил кипарското прашање, рече во вторникот (25-ти јануари) претседателот Тасос Пападопулос.
Сепак, тој додаде дека ЕУ треба да биде вклучена во тој процес.
„И понатаму сме подготвени и желни да продолжат разговорите со посредство на ОН, и бараме поактивен ангажман и придонес од страна на ЕУ“, изјави водачот на кипарските Грци за новинарите на аеродромот „Ларнака“ пред полетувањето за Атина, каде што треба да разговара со највисоките официјални претставници и политичари.
„Ние сме во постојани консултации со грчката Влада и често се состануваме за да го координираме и процениме предвидениот развојот на настаните и можностите“, рече тој.
Кипар е поделен по етнички линии од 1974 година, кога Турција распореди илјадници војници таму, по државниот удар на кипарските Грци, поддржан од Атина, со кој се бараше обединување на островот со Грција.
Оттогаш се започнати голем број меѓународни иницијативи за повторно обединување на островот, но ниедна не резултираше со договор.
На истовремениот референдум минатиот април, кипарските Грци го отфрлија, а кипарските Турци го одобрија планот за повторно обединување, спонзориран од страна на генералниот секретар на ОН, Кофи Анан.
Како резултат на тоа, само меѓународно признаениот дел од островот на кипарските Грци влезе во ЕУ на 1-ви мај.
По состанокот со Пападопулос, грчкиот премиер Костас Караманлис рече дека тие разговарале за заедничката стратегија за пронаоѓање на „оперативно и остварливо решение за кипарскиот проблем, кое ќе се базира на планот на Анан и на ставовите усвоени неодамна од страна на Кипар“.
Разговорите, додаде тој, се фокусирале на специфични делови на мировниот план, за чија измена се согласуваат и Атина и Никозија.
Се цитира изјавата на шефот за надворешна политика на ЕУ, Хавиер Солана, дека Анан би се согласил за продолжување на мировните разговори, само ако е убеден дека двете страни се подготвени за решение.
Во извештаите објавени претходно овој месец се вели дека турскиот премиер Реџеп Тајип Ердоган сака да се состане со шефот на ОН што е можно побргу, на разговори во врска со начините за решавање на кипарското прашање.
„Сакаме да се состанеме со него при првата можност“, се цитираат зборовите на турскиот водач.
Во декември ЕУ го одобри започнувањето на разговорите за пристап со Турција на 3-ти октомври, под услов Анкара да го прошири својот договор за пристап од 1963 година со претходникот на ЕУ, Европскиот економски совет, така што во него ќе бидат вклучени сите сегашни земји-членки, меѓу кои и државата на кипарските Грци, која Анкара не ја признава.
Од другите настани, премиерот на кипарските Турци, Мехмет Али Талат, в среда во Брисел ќе се состане со Солана, со комесарот за проширување на ЕУ, Оли Рен, и со други официјални претставници на ЕУ.
Кипарското прашање се очекува да биде главна тема на разговорите.
