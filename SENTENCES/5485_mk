16/08/2010
Од Игор Јовановиќ за Southeast European Times во Белград – 16/08/10
Политичките партии, аналитичарите, па дури и странските амбасадори со денови дебатираат за тоа дали Србија треба да ја повлече или да ја промени својата предлог-резолуција за Косово.
Министерството за надворешни работи го поднесе документот до Генералното собрание на ОН на 28-ми јули.
По прегледот, српските власти потврдија дека документот бил напишан набрзина со цел да се спречи резолуција која би можела да биде донесена во корист на независноста на Косово -- нешто на што Белград жестоко се противи.
Во српската резолуција се истакнува дека советодавното мислење на Меѓународниот суд на правдата (МСП) од 22-ри јули, според кое декларацијата за независност на Косово не го крши меѓународното право, не им дава на косовските Албанци право на отцепување.
Во истата се додава дека „едностраното отцепување не претставува прифатлив начин за решавање на територијалните прашања“ и се повикува на изнаоѓање „взаемно прифатливо решение за сите отворени прашања“ преку дијалог.
Британскиот амбасадор во Белград, Стивен Вордсворт, рече дека неговата земја била „изненадена“ од потегот на Белград и дека едностраното поднесување резолуција на Србија може да доведе до конфликт со ЕУ за време на дебатата во ОН.
„Нема многу логика Србија и ЕУ да се конфронтираат меѓу себе во Њујорк додека во исто време Србија тврди дека сака да стане членка на ЕУ“, рече Вордсворт.
Контроверзноста сега изби во Србија во врска со тоа дали предлог-резолуцијата треба да биде изменета или повлечена.
Министерот за надворешни работи, Вук Јеремиќ, додаде масло на огнот велејќи дека шансите на Србија за добивање поддршка за својата резолуција во ОН се граничат „со невозможното“.
Тој, сепак, додаде дека Србија нема друга оппција освен да прави сé што може за да го убеди светот дека нејзиниот став е вистинскиот.
„Двете членки на владејачката коалиција -- Српското движење за обнова и Г17 Плус -- ја повикаа Србија да ја промени резолуцијата во договор со ЕУ.
„Ќе биде подобро да се измени текстот и да се добие поддршка од колку може повеќе земји-членки на ЕУ, отколку да се бркаат гласовите на неврзаните (во Генералното собрание на ОН)“, рече заменик-претседателката на Г17 Плус Сузана Грубјешиќ.
Опозициската Демократска партија на Србија (ДСС), предводена од поранешниот премиер Воислав Коштуница, повика на оставка на Јеремиќ и рече дека Белград не требало да ја поднесува резолуцијата до Генералното собрание.
Портпаролот на ДСС, Петар Петковиќ, изјави за SETimes дека предлог-резолуцијата наместо тоа требало да биде испратена до Советот за безбедност на ОН, каде што земјата има два силни сојузници -- Русија и Кина.
„Шансата на Србија за успех во Генералното собрание на ОН е минимална ...
Ова се чини како владата, откако не успеа во МСП, да сакала да биде неуспешна и во ОН, за да може да објави дека сторила сé за да го спаси Косово, но обидите биле неуспешни“, рече Петковиќ.
Политичките аналитичари се поделени.
Душан Јањиќ, директор на невладиниот Форум за етнички односи, изјави за SETimes дека Белград треба „да стори сé за да ја усогласи својата предлог-резолуција со ЕУ“, и дека во актуелната клима Белград треба да биде „подготвен на пораз“ на есенската сесија на Генералното собрание на ОН.
Сепак, Александар Митиќ, шеф на проектот Косовски компромис, изјави за SETimes дека Белград не можел да се согласи со Соединетите Држави и со ЕУ бидејќи тие биле „главни поборници за независноста на Косово“.
Митиќ верува дека Белград требал да постигне договор за резолуцијата со Русија и Кина, но исто така и со земјите што имаат влијание врз регионалните организации, земји како Египет, Јужна Африка, Индија, Индонезија и Бразил.
