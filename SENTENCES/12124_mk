15/12/2004
БЕЛГРАД, Србија и Црна Гора -- Српската Влада ќе формира специјална комисија за борба против организираниот криминал, како што се вели во владиниот декрет објавен во Службениот весник во вторникот (14-ти декември).
Комисијата ќе има задача да ги спроведе сите активности наведени во регионалниот акционен план усвоен во Брисел на крајот од минатиот месец.
Во другите вести, Мисијата на ОБСЕ во Србија и Црна Гора во вторникот предупреди дека од локалните избори на 19-ти септември досега некои општински и градски собранија во Србија сé уште не започнале со работата.
Крајниот рок утврден со законот за локална самоуправа е скоро пред истек.
Во другите вести, комисијата што го испитува случајот на смртта на два војника во тајна барака на Армијата на Србија и Црна Гора во вторникот објави дека нејзините сознанија значително се разликуваат од оние во претходната истрага на војската.
Во Белград се шпекулира дека војниците се убиени поради тоа што случајно дознале за присуството на бегалци осомничени за воени злосторства во овој објект.
Армијата инсистира на тоа дека двајцата мажи се убиле меѓусебно додека биле на стража.
Но, комисијата откри дека било вмешано и трето лице.
(Бета, Веб-страница на ОБСЕ, АФП - 14/12/04)
