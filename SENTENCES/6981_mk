15/05/2012
Линда Карадаку за Southeast European Times во Приштина -- 15.05.12
Косово вели дека сака да одржи разговори со Србите во северниот дел од земјата, кој моментно не ги признава приштинските власти. 
Белградските институции го контролираат скоро секој сегмент од секојдневниот живот на косовските Срби.
Марко Прелец, балкански директор на Меѓународната кризна група, изјави за SETimes дека дијалогот меѓу Приштина и северните косовски Срби не само што е можен, туку е и неопходен.
„Сé уште има несогласување меѓу нив за најосновното прашање: во која држава се наоѓа северно Косово? 
Сé додека тие не се согласуваат околу тоа, сé што може да имаат е скромен технички дијалог за намалување на тензиите и олеснување на некои практични проблеми. 
Ваквиот дијалог може да помогне, но нема дури ни да почне да ги решава реалните проблеми“, рече Прелец.
Косовскиот премиер Хашим Тачи на 7-ми мај изјави дека дојде време за решавање на проблемот со северот. 
Тој рече дека ќе се одржат разговори со српските граѓани на северот -- со олеснување од Вашингтон и Брисел -- но не и со Србија.
„Овој проблем треба да се реши ... 
со широк политички консензус [меѓу] власта и опозицијата“, рече Тачи за косовскиот весник Лајм.
Тачи ја исклучи можноста за каква било специјална автономија за северно Косово.
„Прво, нема да има закани за поделба на територијата на Косово. 
Нема да има размена на територии и нема да има специјална автономија за северно Косово“, рече Тачи за Time.com, во интервјуто објавено од неговиот кабинет.
„Ако некој во Брисел [ја поддржи] оваа идеја за промена на границите, тогаш тоа нема да запре само во Косово, туку и во соседните земји. 
Тоа ќе продолжи низ целиот Западен Балкан. 
Ќе има влијание најмалку на шест држави. 
Секоја држава во регионот има мала Митровица внатре“, рече Тачи.
Но, шансите за некакви идни преговори се чинат слаби.
Прелец рече дека дијалогот бара партнер. 
„Колку што јас знам, повеќето Срби во северно Косово нема да учествуваат ако Белград не е во просторијата. 
Така што отфрлањето на можноста за учество на Србија, всушност, значи отфрлање на еден значаен дијалог, барем засега“, рече тој.
Христијан Палме, портпарол на Меѓународната граѓанска канцеларија (ИЦО), рече дека северно Косово мора да одлучи како сака да работи со институциите на Косово -- и дека приштинските власти мора да им разјаснат на своите граѓани од немнозинските заедници каков може да биде животот во Косово.
„Србите на северот силно се идентификуваат со своите општини, и тие се гладни за подобри услуги и подобро управување. 
Децентрализацијата може да го обезбеди ова“, рече Палме за SETimes.
Минатиот месец ИЦО го објави извештајот насловен како „Гости во сопствената куќа: Предлогот за сеопфатно решение и српската заедница во северно Косово“.
Во извештајот се заклучува дека содржините на Планот на Ахтисари се прифатливи -- дури и пожелни -- механизми што ги земаат во обѕир грижите на Србите што живеат во северно Косово, „но, ситуацијата на теренот нема да се подобри ако најпрво нема промена на ставот и однесувањето во Белград“.
„Сé е убаво напишано на хартија, но ние немаме никакви гаранции“, извештајот цитираше изјава на косовски Србин за планот.
Белград излезе со неколку предлози за ова прашање минатите месеци, како што е одржување нова меѓународна конференција за Косово или следење на различни меѓународни модели како што е Германија по Втората светска војна.
Тихомир Марковиќ, трговец во Митровица, вели дека Србите на северот не сакаат да живеат под нечија команда. 
„Убеден сум дека ќе го реализираме нашето право да не бидеме под контролата на Приштина“, рече Марковиќ за SETimes.
Слобо Касаловиќ, пензионер во Зубин Поток е категоричен. 
„Ништо со Тачи. 
Неговата покана за разговори е само мамец -- да се разговара со него значи крај за нас“, рече Касаловиќ за SETimes.
