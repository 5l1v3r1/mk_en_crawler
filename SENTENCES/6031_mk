06/01/2011
Од Марина Рогановиќ за Southeast European Times во Подгорица – 06/01/11
„Добро вечер“, велат таткото и синовите влегувајќи во куќата. 
Тие се поздравуваат со женските членови на семејството и разменуваат честитки.
Тие носат бадник, дабова цепеница која церемонијално се пали секоја година во исто време.
„Тоа ја симболизира шумата што била запалена во пештерата каде што е роден Исус“, објаснува главата на семејството, Чедомир Вуковиќ.
„Се будиме рано наутро за Божиќ“, вели тој. 
„Моите синови, браќа, другите машки роднини и пријатели одат на ридот да изберат бадникови дрвја за нашите домови.“ Кога мажите ќе се вратат со дрвата, тие се ставаат пред влезните врати до вечерта.
Во Црна Гора, како и во многу други претежно православни земји, божиќните прослави почнуваат в четврток (6-ти јануари), и празникот трае до понеделник.
Сопругата на Вуковиќ, Нада, која останува дома со своите ќерки, подготвува храна. 
Со оглед на тоа што на овој ден се пости, Нада обично служи леб и мед за појадок и риба за ручек.
„Навечер, мојот татко и браќа доаѓаат во куќата, носејќи бадниково дрво и ни честитаат како да не нé виделе подолго време“, вели Мирјана, најстарата ќерка. 
„Мојата сестра и јас држиме свеќи додека татко ми го става дрвото во оган. 
Потоа мајка ми му подава [на семејството] други работи што, исто така, се горат, како што се леб и вино.“
Откако дрвото во печката ќе престане да гори, семејството оди да ги посети роднините.
„Одиме во посета на моите браќа и нивните семејства“, вели Вуковиќ. 
„Така завршува Бадниковата вечер.“
На Божиќ има прослава, многу семејни посети и многу забава. 
Но, според црногорската божиќна традиција, нема подароци, ниту Дедо Мраз.
„Некои семејства присуствуваат на црковната служба утрото на Божиќ. 
Но, повеќе сакаме да останеме во приватната атмосфера на нашиот дом, каде што можеме, како семејство, да го прославиме овој семеен празник“, рече Нада.
Во петок -- првиот ден од Божиќ -- семејството Вуковиќ ги посетува само најблиските роднини.
„Тоа е традиција“, вели Нада. 
„На Божиќ, таткото на семејството ги посетува своите браќа и тие го посетуваат него. 
Вториот ден мајката на семејството ги посетува своите родители, браќа и сестри. 
Тогаш таа, на некој начин „се враќа дома“, носејќи го своето ново семејство со себе. 
А на третиот ден, ги посетуваме сите наши пријатели и тие не посетуваат нас.“
Има некои традиции кои ова семејство не ги следи.
„Свесни сме дека ги следиме само најважните православни христијански традиции“, вели Нада, објаснувајќи дека неодамнешниот комунистички режим ги скрати верските активности.
„Луѓето кои продолжиле да слават, како мојот татко, морале да поедностават за да не бидат забележани. 
Затоа, тој изоставил многу традиции, но сепак ги задржал најважните.“
