07/02/2012
Сафет Кабашај за Southeast European Times во Приштина -- 07.02.12
Политичкото влијание и заканите за судиите, обвинителите и нивните семејства и понатаму го мачат косовското судство, доведувајќи ја во прашање независноста на судскиот систем.
„Потребни се подобрувања, особено во обезбедувањето сигурна работна средина за судиите и обвинителите, ослободена од несоодветно и незаконско [извршно] мешање, особено во политички чувствителните случаи и случаите од висок профил“, рече Вернер Алмхофер, шеф на канцеларијата на ОБСЕ во Косово.
ОБСЕ минатиот месец објави извештај за состојбата на судството, наведувајќи го непречениот пристап до канцелариите на судиите, како и лошата инфраструктура без соодветна безбедност, како дополнителни значајни проблеми.
Обвинителите велат дека се соочуваат со притисок и директни закани додека решаваат стотици илјадници нерешени случаи и честопати слабо координирани дејства против организираниот криминал.
На неодамнешната тркалезна маса за заплашувањето на судските власти, скоро секој судија кажа лична приказна за добиена закана или напад, се вели во извештајот на ОБСЕ.
„Очигледно е дека судиите и обвинителите во Косово не се соодветно заштитени. 
Тие може да добијат закана во секој момент. 
Ние сé уште не сме слободни независно да си ги извршуваме должностите“, рече за SETimes заменик-претседателот на Призренското окружно обвинителство“, Стиле Хоџа.
За решавање на проблемот, Хоџа вработил телохранители на работа и дома во период од неколку месеци, но неодамна прекинал со тоа.
„Тешко е да се работи во тешко окружување, но уште потешко е со обезбедување наоколу“, рече Хоџа за SETimes, признавајќи дека немирот во врска со личната безбедност влијае на резултатите.
Отсуството на поделба на власта кое води до политичко влијание, покрај недостатокот на безбедност и лошата инфраструктура, останува централен проблем на судството, рече за SETimes претставникот на Косовскиот правен институт, Бетим Муслиу.
„Најголемата зависност на судството е во врска со [државниот] буџет, бидејќи владата одлучува за тоа, што е работа на еден стар менталитет во кој владата контролира сé“, рече Муслиу.
Вицепремиерот и министер за правда, Хајредин Куќи, призна дека е незадоволен од состојбата на судската независност и вината ја насочува само на себе.
Куќи објаснува дека решението лежи во зголемување на професионализмот на судиите, што ќе доведе до поголема независност во функционирањето на судскиот систем.
Формирањето академија за судии како траен дом за образовање и водење на судиите и обвинителите ќе биде чекор во вистинската насока, рече тој.
Муслиу се согласува, тврдејќи дека судиите и обвинителите се тие што треба да применуваат професионални стандарди на однесување.
„Во ниеден момент политичкиот притисок и заканите не можат да ги оправдаат вработените за скратувањето на правдата“, рече тој.
Муслиу, исто така, рече дека судството треба да биде во состојба да формира свој сопствен буџет за да биде независно.
„Но, одговорност на судиите и обвинителите е да ја направат својата независност реалност, рамноправна гранка на власта која не станува потчинета.“
