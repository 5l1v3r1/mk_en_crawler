28/03/2011
(РИА Новости - 27/03/11; БНТ, Софиска новинска агенција, Софија ечо, Dnevnik.bg, Meдиапул, Стандард, Дарик -- 26/03/11 - 27/03/11)
Сообраќајот по клучните патишта во сите големи бугарски градови беше нарушен во неделата (27-ми март) попладне, додека редици автомобили се движеа како полжав за време на националниот протест против растечките цени на горивото на оваа балканска држава.
Митингот, организиран од групата „Не за високите цени на горивото“ преку Фејсбук, беше втор што се одржа во државата во врска со ова прашање овој месец. 
Истиот се одржа само четири дена откако беше објавено едномесечното замрзнување на малопродажните цени на дизел-горивото. 
Потегот беше дел од договорот што централно-десничарката влада на Граѓаните за европскиот развој на Бугарија (ГЕРБ) го постигнаа со единствената нафтена рафинерија на земјата, во координација со трговците на гориво и претпријатијата за транспорт.
Сепак, еден ден подоцна бугарскиот оддел на руското нафтено претпријатие ги крена големопродажните цени на дизелот за другите дистрибутери и големите потрошувачи над нивото на малопродажните цели на денот кога беше потпишан договорот.
Цените на горивото во оваа балканска земја, најсиромашната членка на ЕУ, се зголемија откако тензиите почнаа да растат во Либија и Северна Африка. 
Во текот на неколку дена во март, дизел цените во Бугарија останаа повисоки отколку во повеќе од 11 други земји многу побогати од ЕУ, меѓу кои и Луксембург.
Учесниците на протестот од неделата сепак не се согласија дека растот на цените на горивото во Бугарија е поврзан со тековната криза во Либија, тврдејќи дека увезеното гориво потекнува од Русија, не од оваа северноафриканска земја богата со нафта. 
Тие, исто така, ја обвинија владата на премиерот Бојко Борисов дека й дозволува на рафинеријата со седиште во Бургас да ги искористи превирањата таму.
Во изјавата на групата „Не за високите цени на горивото“ од неделата се вели дека мерките што ги презеде владата минатата недела што имаат за цел смирување на цените на горивото беа недоволни и ќе резултираат само со краткорочен ефект.
„Да не споменуваме дека тие го искривуваат слободниот пазар и й штетат на нормалната конкурентска средина“, се додава во истата.
Митингот од неделата уследи по антивладините протести во Софија претходниот ден, кои ги свика главната опозициска Бугарска социјалистичка партија (БСП) и ги нарече „црвен картон за владата“. 
На тој митинг присуствуваа, наводно, 18.000 луѓе од целата земја.
Водачот на БСП, Сергеј Станишев, кој беше премиер на Бугарија до јули 2009 година повика на оставка на владата на ГЕРБ, обвинувајќи ја за некомпетентност и недостаток на капацитет да ја извади земјата од кризата.
Во меѓувреме, владата се соочува со протести и во среда, против изградбата на нуклеарната централа во Белене. 
Митингот, организиран од Зелената партија и десничарската Демократите за посилна Бугарија, ќе се одржи пред Министерскиот совет и зградите на претседателството, помалку од две недели откако Борисов рече во телевизиско интервју: „да, се разбира, ќе ја изградиме Белене“. 
Подоцнежните извештаи покажаа дека Бугарија и Русија ќе потпишат договор кој воведува 3-месечен мораториум за проектот во следните денови.
Анкетата на јавното мислење спроведена од агенцијата Алфа рисрч, по земјотресот од 11-ти март со јачина од 9,0 степени и цунамито во Јапонија, покажа дека поддршката на јавноста за проектот се намалила на 51 отсто, од 75 во 2007 година. 
Од 800 испитаници на истражувањето, 45 отсто се спротивставиле на градењето на планираната втора нуклеарна централа во Белене, додека 4 отсто немале мислење за ова прашање.
