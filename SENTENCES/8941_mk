23/04/2012
Дражен Ремиковиќ за Southeast European Times во Сараево -- 23.04.12
Времето истекува за Босна и Херцеговина (БиХ).
Земјата има уште околу четири недели да ја одреди сопственоста на десетици воени објекти -- бази, касарни и складишта -- пред НАТО да го одржи својот годишен пролетен самит оваа година во Чикаго.
Процесот на сортирање претставува клучен чекор на патот на БиХ кон потенцијалното членство во Алијансата.
На 10-ти април членките на НАТО, кои се состанаа во Брисел, јасно ставија до знаење дека БиХ е на пат да добие зелено светло за Акцискииот план за членство (МАП).
Оттогаш американската државна секретарка Хилари Клинтон испрати писмо до Претседателството на БиХ, барајќи од властите „да го регистрираат овој имот што е можно поскоро за да може БиХ да ги ужива сите бенефиции што МАП ги нуди“.
Конкретно, се работи за 69 објекти.
Сопственоста е спорна бидејќи сите тие некогаш беа во рацете на поранешната југословенска армија.
На пример, во Република Српска има околу 45 касарни.
Нешто повеќе од половина од истите треба да се регистрираат на име на државата.
Останатите ќе им бидат предадени на локалните власти, кои ќе ги претворат во објекти за разни цели.
Воената касарна во Бијелина, на пример, треба да й се додели на општината.
„Ако ја добиеме оваа локација, ќе ја трансформираме во студентски кампус, а еден дел од касарната ќе биде искористен за клиника“, рече за SETimes градоначалникот на Бијелина Мичо Мичиќ.
НАТО сака списокот да се скрати, за да може војската на БиХ да го искористи она што ќе остане со неговиот полн капацитет.
Кога конечно ќе бидат регистрирани на државата, вооружените сили ќе имаат неограничена можност за користење на овој имот.
Моментно вредноста на целиот овој имот не е позната, но според некои проценки, истиот може да вреди стотици милиони евра.
Но, иако минатиот месец беше постигнат политички договор во врска со процесот, Советот на министри мора да го спроведе до самитот на 22-ри мај.
Денис Хаџовиќ, директор на сараевската невладина организација Центар за безбедносни студии, изјави за SETimes:
„Мислам дека техничкиот дел од регистрирањето на имотот е многу полесен од политичкиот дел.
Сигурен сум дека БиХ ќе успее да го направи ова;
тоа ќе донесе документ на самитот на НАТО во Чикаго кој ќе докаже дека сме го заслужиле МАП“.
Заменик-министерот за одбрана, Мирко Околиќ, се чини оптимист.
„Советот на министри веќе почна да работи на ова и мислам дека работата ќе биде комплетирана до самитот на НАТО“, рече тој за SETimes.
Но, доаѓаат поголеми прашања.
„По МАП, мислам дека ќе уследи политичка дебата за тоа дали БиХ воопшто треба да пристапи во НАТО, бидејќи има различни ставови за ова прашање во Сараево и Бања Лука“, додаде Околиќ.
Во средината на март, претседателот на РС Милорад Додик повторно го отвори прашањето на членството на БиХ, потврдувајќи дека граѓаните на РС ќе одлучат на референдум дали сакаат да пристапат во НАТО кога ќе дојде време.
Без оглед на тоа, Инес Кубуровиќ, портпаролка за штабот на НАТО во Сараево, рече дека штабот постојано соработува со државните институции да им помогне да ги исполнат условите за активирање на МАП.
„Важно е да се спроведе она што беше договорено на политичко ниво.
Откако тоа ќе биде исполнето, членките на Алијансата ќе бидат подготвени да го активираат планот МАП“, рече таа за SETimes.
Тоа, од друга страна, ја отвора следната фаза од процесот, која нема да биде лесна.
БиХ „ќе мора да исполни бројни реформи во областа на политиката и одбраната.
Земјите што учествуваат во МАП му даваат на НАТО годишна програма која вклучува цели, механизми и планови за спроведување на задачите во различни области“, објасни Кубуровиќ.
По состанокот со членот на Претседателството на БиХ, Бакир Изетбеговиќ, претходно овој месец, генералниот секретар на НАТО, Андерс Фо Расмузен, рече дека Алијансата е посветена на тоа БиХ да добие полноправно членство.
