13/09/2012
Сафет Кабашај за Southeast European Times во Приштина -- 13.09.12
Косово влезе во нова фаза оваа недела, откако западните сили одлучија во понеделникот (10-ти септември) да стават крај на меѓународниот надзор кој беше воспоставен во 2008 година, откако Косово ја прогласи својата независност.
Меѓународниот цивилен претставник Питер Фејт ја објави одлуката на Меѓународната управна група (МУГ).
Завршувањето на надгледуваната независност, кое влезе на сила веднаш, исто така, стави крај на мандатот на холандскиот дипломат во Косово.
Сепак, Меѓународната цивилна канцеларија ќе се затвори до крајот на 2012 година, по завршувањето на неопходните внатрешни административни задачи.
Планот на Ахтисари повеќе не постои како посебна и супериорна правна власт, што значи дека косовскиот устав сега претставува единствена основа за правната рамка на државата.
Марти Ахтисари, поранешен фински претседател, кој ги водеше преговорите за конечниот статус на Косово, присуствуваше на состанокот на МКГ и последователните прослави.
Премиерот Хашим Тачи рече дека одлуката на МКГ претставува важен момент за државата Косово, кој одбележува историска пресвртница за државата, која се консолидира секој ден.
„Денес затвораме едно поглавје, она за надзорот на независноста.
Ова е меѓународна доверба во косовската држава од демократскиот свет“, рече тој.
Во нивното прво обраќање, косовските водачи ги потврдија сериозните предизвици што стојат пред земјата.
„Борбата против корупцијата и организираниот криминал мора да победи“, рече претседателката Атифете Јахјага, додавајќи дека прашањето на добрососедските односи претставува грижа за Косово.
Комесарот на ЕУ за проширување и европска соседска политика, Штефан Филе, ја истакна поддршката за европската иднина на Косово и потребата за продолжување на реформите поврзани со ЕУ.
