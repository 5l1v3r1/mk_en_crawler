17/01/2013
Енди Дабилис за Southeast European Times во Атина -- 17.01.13
Ревизорите открија серија незаконски трансакции во Грчката национална туристичка организација (ГНТО), во истрагата што резултираше со апсење на пет лица под обвинение за измама со 12 милиони евра.
Наводите за незаконски трансакции датираат од пред 10 години и може да вклучат политички функционери од двете најголеми партии, конзервативците на Нова демократија на премиерот Антонис Самарас и социјалистите на ПАСОК.
Алекс Сакелариу, социолог и истражувач во Универзитетот Пантеон во Атина, рече дека апсењата покажуваат оти владата и Грците сакаат да се стави крај на неказнетоста по серијата скандали во која беа казнети малкумина.
„Луѓето се многу лути на политичарите и владејачките партии и затоа многумина од оние што се вклучени во овие скандали ќе одат во затвор“, рече тој за SETimes.
Скандалот се случи додека траат немирите поради мерките на штедење, кои ја влошија шестгодишната рецесија на земјата. 
Аналитичарите велат дека тоа може, исто така, да му наштети на имиџот на најважниот двигател на приходите на Грција, во време кога владата се надева дека туризмот ќе се поврати од 2012 година.
Според Здружението на грчките туристички претпријатија, пристигнувањата на грчките главни аеродроми се намалени за 3,3 отсто во 2012 година, а туристичките приходи се намалија за 400.000 евра. 
Туризмот учествува со околу 16,5 отсто во бруто домашниот производ на Грција од повеќе од 234 милијарди евра.
Проблемите на агенцијата започнаа кога полицијата го уапси Костас Василакос, поранешен специјален советник на поранешниот генерален секретар на ГНТО Никос Карахалиос, обвинувајќи го дека издал чек за 147.600 евра од ГНТО за услуги што никогаш не биле обезбедени во хотел на островот Сирос.
Кога еден од уапсените се обидел да го претвори во пари во грчката централна банка на 21-ви декември, претставник на банката се јавил во туристичката агенција и му било кажано да го запре плаќањето. 
Осомничените се соочуваат со кривични обвиненија за проневера, измама, фалсификат и воспоставување криминална организација.
Карахалиос, ветеран на Нова демократија, негираше какви било манипулации и рече дека е наместен, откако претходно открил неоткриена дупка во сметките на агенцијата. 
Истрагата, наводно, опфаќа години прекумерно трошење.
Министерката за туризам, Олга Кефалојани, исто така од Нова демократија, нареди случајот да се проследи до јавниот обвинител, но досега не даде изјава за јавноста. 
Таа ја промовира заостанатата грчка туристичка дејност, како на пример со патување во Соединетите Американски Држави, во обид да ги привлече Американците и многу важната дијаспора.
Инцидентот со ГНТО доаѓа во период кога новата помош од 52,5 милијарди евра на Тројката ЕУ-ММФ-ЕЦБ почнува да се влева во земјата, и откако Самарас вети остри мерки против корупцијата.
Стан Драенос, поранешен историчар во Фондацијата „Андреас Папандреу“ во Атина, изјави за SETimes дека скандалот со ГНТО „има опасен потенцијал за Самарас и неговата влада. 
Се чини дека ние влегуваме во период на скандали. 
Во игра се премногу интереси, кои сакаат да ја искористат затруената атмосфера во своја полза“.
Ефи Ламбропулу, професорка по криминологија на Универзитетот Пантеон во Атина, рече дека Грците се заситени од скандалот, но се сомневаат дека истрагата за ГНТО ќе ја поткопа владата.
„Луѓето не можат повеќе да му веруваат никому, медиумите и политичарите кои ја играат играта на префрлање на вината, го изморија народот и ја преценија неговата толеранција“, рече таа за SETimes. 
Но, таа рече дека Грција има шарм што дури ни скандалот не може да го загрози. 
„Ако луѓето се заинтересирани за природните убавини на Грција, тоа нема да му наштети на туризмот.“
(Катимерини, 29.12.12, 28.12.12, 27.12.12, 26.12.12)
