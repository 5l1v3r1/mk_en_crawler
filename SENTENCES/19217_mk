29/01/2008
ЗАГРЕБ, Хрватска -- Властите во понеделникот (28-ми јануари) ветија дека ќе вложат максимални напори за добивање покана за членство во НАТО на самитот на Алијансата во април. 
„Се надеваме дека ќе можеме да сториме сé што е потребно во текот на следните неколку месеци“, им рече премиерот Иво Санадер на новинарите, по состанокот со членовите на државната комисија за членството во НАТО. 
Претседателот Стипе Месиќ вели дека земјата скоро ги заврши структурните реформи во армијата и е на вистински пат за целосно исполнување за стандардите на НАТО.
Во меѓувреме, известувачот на Европскиот парламент за Хрватска, Ханес Свобода, во понеделникот го објави својот последен извештај за напредокот на Хрватска. 
И покрај тоа што во него се искажани пофалби за некои придобивки, тој повикува на повеќе напори во поглед на политичките, административните и економските реформи. 
Свобода, исто така, ја повика владата да ги реши отворените прашања со соседите, особено спроведувањето на контроверзната заштитена рибарска зона во Јадранското Море. 
(Вјесник - 29/01/08; AФП, ХРТ, Вечерњи лист, Javno.com, Ројтерс - 28/01/08)
