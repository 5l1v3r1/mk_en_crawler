30/10/2007
Претседавачот на претседателството на Босна и Херцеговинa (БиХ), Жељко Комшиќ, во четвртокот (25-ти октомври) ја заврши тридневната посета на Рим, каде што се состана со голем број верски, политички и бизнис претставници.
Во средата Комшиќ се состана со италијанскиот претседател Џорџо Наполитано, на разговори околу политичката ситуација во БиХ.
Во четвртокот Комшиќ беше примен од папата Бенедикт Шеснаесетти.
Унгарија го цени напредокот на Maкедонија во изминативе години и смета дека земјата е фактор за стабилизација на Балканот, рече унгарската министерка за надворешни работи, Кинга Гонц, во понеделникот (29-ти октомври), по состанокот со нејзиниот македонски колега во посета на земјата, Антонио Милошоски.
Заменик-претседателот на унгарскиот парламент Лажло Мандур, исто така, се состана со Милошоски, потврдувајќи ја унгарската поддршка за проширувањрто на ЕУ и НАТО.
Aлбанскиот претседател Бамир Топи беше во прва официјална посета на Македонија, при што се состана со својот колега, Бранко Црвенковски.
Тие се согласија дека Македонија и Албанија имаат заеднички цели -- членството во ЕУ и во НАТО, одржувањето на добрите политички односи и градењето на нивниот потенцијал за економска соработка.
Топи, исто така, ја потврди поддршката за планот за статусот на Косово на поранешниот претставник на ОН, Марти Ахтисари, велејќи дека ќе ги посети и другите земји во регионот за да лобира за тоа.
Aлбанскиот премиер Сали Бериша во понеделникот (29-ти октомври) се состана со египетскиот министер за надворешни работи, Ахмед Абул Гит, за време на официјалната посета на Египет.
Бериша го повика Каиро да ја поддржи независноста на Косово и да побара од земјите на Исламската конференција да ја признаат независноста на Косово како група.
Романскиот премиер Калин Попеску Таричеану и неговиот турски колега во посета на земјата, Реџеп Тајип Ердоган во четвртокот (25-ти октомври) во Букурешт ветија дека двете земји решително ќе придонесат за промовирање на економските и развојните проекти во регионот.
Тие се согласија да ги охрабрат вземните инвестиции и да ја интензивираат соработката во енергетската и транспортната инфраструктурна со Кавгаз, Централна Азија и Блискиот Исток.
Членот на претседателството на Босна и Херцеговинa Харис Силајџиќ се состана со црногорскиот претседател Филип Вујановиќ во Будва, Црна Гора, во четвртокот (25-ти октомври).
Тие разговараа за билатералните односи и изгледите за евроатланска интеграција.
Српскиот премиер Воислав Коштуница во средата (24-ти октомври) се состана со словенечкиот министер за надворешни работи, Димитриј Рупел, во Белград.
Тие разговараа за процесот на решавање на статусот на Косово.
Рупел рече дека Словенија, која од 1-ви јануари го презема ротирачкото претседателство на ЕУ, нема да преземе никакви унилатерални потези во врска со Косово и ќе ја координира својата позиција со другите членки на ЕУ.
Рупел, исто така, се состана со претседателот Борис Тадиќ и министерот за надворешни работи, Вук Јеремиќ.
(Разни извори 23/10/07-30/10/07)
