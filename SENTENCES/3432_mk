19/03/2007
(Дојче Веле, Блиц, Москоу тајмс - 19/03/07; AП, Ројтерс, ДПА, РФЕ/РЛ, Бета, Б92 - 18/03/07; Ројтерс, ДПА, Балканска мрежа на истражувачко новинарство - 16/03/07; AФП - 11/03/07; Ројтерс - 10/03/07)
Високи руски официјални претставници изминатиот викенд повикаа на назначување на нов специјален претставник на ОН во разговорите за конечниот статус на Косово. 
Истовремено, тие се чини дека ја минимизираа можноста Москва да стави вето на одлуката на Советот за безбедност за Косово на која Белград ќе се противи.
„За ситуацијата што се создаде помеѓу страните мора да се дискутира и ако не биде постигнат договор -- а гледаме дека нема -- разговорите мора да продолжат и треба да биде назначен нов специјален претставник“, рече секретарот на рускиот Совет за безбедност, Игор Иванов, во неделата (18-ти март) пред рускиот Совет за надворешна политика и одбрана.
Слична изјава даде и рускиот министер за надворешни работи, Сергеј Лавров, еден ден претходно. 
Сепак, Лавров посочи и дека Русија нема донесено одлука за вето.
„Не можеме да објавија дека под какви било околности, ние би го блокирале решението што нема да им одговара на двете страни“, Ројтерс ја цитираше изјавата на Лавров. 
„Сé ќе зависи од позициите на двете страни.“
Четиринаесет месеци претежно јалови разговори помеѓу претставниците на Белград и Приштина завршија на 10-ти март, кога специјалниот претставник на ОН, Марти Ахтисари објави дека не може да се постигне ништо повеќе.
„Мој цврст заклучок е дека потенцијалот на преговорите е исцрпен“, рече поранешниот фински претседател во изјавата, истакнувајќи дека двете страни останале со дијаметрално спротивставени позиции.
Минатата недела Ахтисари го испрати својот предлог за решението на прашањето на статусот на Косово до генералниот секретар на ОН, Бан Ки Мун. 
По проучувањето на планот, кој предвидува меѓународно надгледувана државност за Косово, шефот за безбедност на ОН ќе го достави до Советот за безбедност, кој се очекува да отпочне разговори за истиот на почетокот од април.
Водачите на косовските Албанци ги прифатија предлозите на Ахтисари. 
Белград, кој сака да добие одреден степен на суверенитет над Косово, го отфрли планот како неприфатлив и, исто така, повика на продолжување на преговорите.
И покрај тоа што ниту косовските Срби не го прифаќаат предлогот на Ахтисари, според цитираните зборови на еден од поумерените водачи на заедницата, барањето на српскиот премиер Воислав Коштуница за нови разговори е „смешно“.
„Србија не може да го добие тоа“, Белградската мрежа за истражувачко новинарство го цитираше Оливер Ивановиќ, главен претставник на партијата Српска листа за Косово. 
„Нови разговори за Косово можат да се случат само ако дебатата во Советот за безбедност не заврши со поддршка на предлогот на Ахтисари. 
Во тој случај, можеме да добиеме нов преговарач.“
Претставниците на ЕУ и на НАТО изразија поддршка за планот на Ахтисари и повикаа на брзо решение за прашањето на статусот на Косово.
Предлогот „обезбедува рамка за идното стабилно, демократско и мултиетничко Косово“, рече комесарот за проширување на ЕУ, Оли Рен, откако Ахтисари ги прогласи разговорите за затворени. 
„Потребно е одржливо решение за статусот на Косово, без одложување... 
Решението за статусот ќе мора да биде тесно поврзано со една јасна европска перспектива, со цел да ја зацврсти стабилноста на Косово и на поширокиот регион.“
