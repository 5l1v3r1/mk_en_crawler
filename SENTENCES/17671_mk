26/01/2007
ВИЕНА, Австрија -- Претставникот на ОН, Марти Ахтисари, во петокот (26-ти јануари) во Виена ги информираше членовите на меѓународната Контакт-група за својот план во врска со иднината на Косово.
Цитирајќи неименувани дипломатски извори, меѓународните медиуми објавија дека планот предвидува ограничена сувереност за покраината, како и значителна автономија за нејзиното српско малцинство.
Владата во Приштина ќе може да побара прием во меѓународните организации и да го води Косово под надзор на претставник на ЕУ,
Планот, наводно, би им овозможил на припадниците на српското малцинство да имаат двојно, косовско и српско државјанство, и да добиваат финансиски средства од Белград, ако истите бидат канализирани преку владата во Приштина.
Србите ќе уживаат широка автономија во своите области и ќе имаат значителна контрола над локалната полиција.
Меѓународните полициски сили ќе ја третираат заштитата на српското малцинство и неговите културни и верски споменици како специјален приоритет.
По информирањето на групата, Ахтисари на 2-ри февруари ќе го претстави својот план пред претставниците во Белград и Приштина.
Советот за безбедност на ОН се очекува да гласа за истиот пред средината на годинава.
(Фокус - 26/01/07;
Фајненшал тајмс, Ројтерс, АП, АФП, Косова лајв, Танјуг - 25/01/07)
