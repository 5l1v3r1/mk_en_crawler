03/03/2009
Од Недељко Рудовиќ за Southeast European Times во Подгорица -- 03/03/09
Црногорските опозициски партии ќе се обидат да ја поразат владејачката коалиција на парламентарните избори на 29-ти март, формирајќи сопствена коалиција и модернизирајќи ја својата програма,
Со истата цел, партијата со економска ориентација, Новата српска демократија, влезе на политичката сцена.
Нејзин претходник беше Српската народна партија.
Сепак, опозицијата останува поделена по внатрепартиските судири кои резултираа со формирање две нови партии, што ги заслабна нејзините шанси да претстави обединет фронт.
Анкетата спроведена во декември од Центарот за демократија покажува дека владејачката Демократска партија на социјалистите (ДПС), предводена од премиерот Мило Ѓукановиќ и неговите соработници, би можела да обезбеди мнозинство гласови подоцна овој месец.
ДПС и малата Социјалдемократска партија, предводена од Ранко Кривокапиќ, повикаа на предвремени избори, тврдејќи дека ако се одржат сега тоа ќе ја потпомогне европската интеграција на Црна Гора во престојниот четиригодишен мандат, со оглед на тоа што државата ја поднесе својата апликација за членство во ЕУ во декември.
ДПА, исто така, е фокусирана и на светската економска криза, која се очекува да го достигне врвот оваа година.
Партијата верува дека 2009 година може да биде година на масовни губења работни места, затворање на големи претпријатија и најлоша година за туризмот -- главен извор на приходи на Црна Гора -- досега.
Движењето за промени се подели на две партии откако нејзиниот поранешен заменик-претседател, Горан Батричевиќ, формираше друга партија, Демократскиот центар.
Српската народна партија, исто така, ќе се подели на најмалку две партии, откако нејзиниот водач, Адрија Мандиќ, ја формираше Новата српска демократија, десничарска партија претежно свртена кон економијата и со помодернизирана програма од својот претходник, партија која имаше радикална националистичка и просрпска агенда.
„Одлучивме да покажеме дека можеме да се промениме и да се прилагодиме на промените во општеството, да покажеме дека не сме робови на минатото“, рече Мандиќ на партиската конвенција во јануари.
Мандиќ и Медојевиќ ќе се обидат да го убедат Срѓан Милиќ, водачот на третата главна опозициска партија, Социјалистичката народна партија, да формираат голема коалиција.
Набљудувачите не очекуваат нивната задача да биде лесна, со оглед на тоа што Милиќ сака секоја опозициска партија да се приклучи на новата коалиција, вклучително и оние кои не се желни да ја прифатат поканата.
