09/09/2009
ХАГ, Холандија -- Поранешниот водач на босанските Срби Момчило Краишник ќе ја одлежува својата 20-годишна затворска казна за злосторства врз несрпските цивили за време на конфликтот во Босна и Херцеговина (БиХ) во Велика Британија, објави во вторникот (8-ми септември) Хашкиот трибунал за воени злосторства. 
Краишник беше пренесен во Британија во понеделникот. 
Во март Апелационата комисија на Трибуналот му ја намали казната од 27 на 20 години, откако ги отфрли точките од обвинението за убиство, истребување и прогон на несрпското население за време на босанскиот конфликт во периодот 1992-1995 година. 
Во новата казна е пресметано и времето што Краишник го помина во притвор од април 2000 година.
Во другите вести, судијата на Хашкиот трибунал О-Гон Квон во вторникот рече дека судењето на водачот на босанските Срби Радован Караџиќ може да почне на 19-ти октомври. 
Обвинителите ќе имаат една година да го претстават својот случај, а Караџиќ ќе има исто толку време за својата одбрана. 
Квон го одби барањето на Караџиќ за одложување на почетокот на судењето за десет месеци. 
(Б92, Бета, АП, Ројтерс, - 08/09/09)
