04/05/2005
(Дојче веле, ДПА, АФП, Ројтерс, Фена, Центар за студии од Југоисточна Европа, Канцеларија на високиот претставник - 03/05/05)
Поздравувајќи го напредокот на Босна и Херцеговина (БиХ) во постконфликтните реформи германскиот канцелар Герхард Шредер во вторникот (3-ти мај) изјави дека ЕУ треба наскоро да ги започне разговорите за Договорот за стабилизација и асоцијација (ДСА) со земјата.
„Јас сметам дека би било оправдано Европската комисија (ЕК) да одлучи да ги започне преговорите“, рече германскиот водач по состанокот со босанскиот премиер Аднан Терзиќ во Сараево. 
Тој, исто така, се состана со членовите на Претседателството на БиХ, високиот претставник Педи Ешдаун и командантот на ЕУФОР, генерал Дејвид Лики.
Тим на ЕК ќе пристигне во БиХ на 19-ти мај за да го провери напредокот во исполнувањето на 16-те услови наведени во физибилити студијата. 
Позитивната оценка, најверојатно, би довела до одлука следниот месец од страна на ЕУ за отворање на разговори за ДСА, што се смета за прв чекор кон членството. 
БиХ е единствена земја на Балканот што сé уште нема добиено зелено светло на патот до пристапот во ЕУ.
Истакнувајќи ги остварувањата на БиХ во областите на судските и административните реформи во текот на изминатите две години, Шредер, исто така, ја пофали земјата за неодамнешните позитивни чекори во областа на полициските реформи, клучен услов што го постави ЕУ.
Минатата недела водачите на 11 парламентарни партии склучија важен договор за суштинските принципи на реструктуирањето на полицијата во БиХ и се очекува да ги завршат преговорите за договор пред пристигнувањето на работната група на ЕК.
Шредер, исто така, ги поздрави неодамнешните напори за исполнување на уште еден важен услов, целосната соработка со Меѓународниот кривичен трибунал за поранешна Југославија (МКТЈ). 
Сепак, тој истакна дека „треба да биде направено уште“.
Девет босански Срби обвинети за воени злосторства му се предадоа на МКТЈ од јануари досега. 
Но, двајцата најбарани обвинети од страна на Трибуналот на ОН -- воениот водач на босанските Срби Радован Караџиќ и неговиот воен командант Ратко Младиќ -- сé уште се наоѓаат на слобода. 
Влезот на БиХ во ЕУ би бил незамислив сé додека Караџиќ и Младиќ не бидат изведени пред лицето на правдата, коментира германскиот канал „Дојче веле“.
„Асоцијацијата со Европа ќе биде долг, но важен процес, поради тоа што јасно ќе покаже дека истата има смисла и дека е единствениот пат за напред“, рече Шредер во вторникот. 
Тој, исто така, понуди германска експертска помош во подготовката на новиот устав на БиХ и економските реформи.
Поздравувајќи ја силната поддршка на Шредер за напорите на БиХ кон ЕУ, Терзиќ вети дека неговата земја активно ќе работи на тоа да стане водач во обезбедувањето на стабилноста на Балканот.
„Ова претставува најсилната поддршка за она што досега го направивме и огромен поттик за преостанатите реформи“, Ројтерс го цитира Терзиќ.
