26/09/2012
Линда Карадаку за Southeast European Times во Приштина -- 26.09.12
Поранешните припадници на Косовскиот заштитен корпус (КЗК), кои не се приклучија на Косовските безбедносни сили (КБС), побараа владата да ја реши нивната тешка економска ситуација, предупредувајќи дека ќе штрајкуваат ако нивните барања не бидат исполнети.
Групата, која бара вработување или финансиска помош, се состана со министерот на КБС, Aгим Чеку, минатата недела.
„Тие й служеа на земјата во тешки времиња, а сега и самите се соочуваат со економски тешкотии“, рекол Чеку, според Али Ука, портпарол на министерството на КБС.
Чеку, исто така, апелираше до јавните институции и приватните организации да им дадат приоритет при вработување на поранешните припадници на КБС.
КЗК беше формиран во 1999 година со демилитаризацијата и распуштањето на поранешната Ослободителна војска на Косово (ОВК).
Во 2009 година КБК стана КБС, кои бројат 1.400 припадници.
Сафет Сила, шеф на канцеларијата која им помага на борците на КЗК во министерството на КБС, изјави за SETimes дека канцеларијата функционира од 14-ти јуни и работи со УНДП и агенцијата за вработување на помош за поранешните припадници да најдат работа или да започнат мали бизниси.
Сила рече дека 1.463 поранешни припадници на КЗК не можеа да станат членови на КБС поради недостатокот на простор и поради тоа што не ги положија потребните тестови, а околу 650 од нив се пензионираа.
Повеќе од 300 припадници на КБС работат во државните институции, додека значителен број се сé уште невработени.
Хурије Велиу, поранешен борец на ОВК и поранешен припадник на КЗК, e незадоволна од начинот на кој се третирани поранешните борци по војната.
„Повеќето живеат во тешки економски услови, без институционална поддршка, додека законот за ветераните не е одобрен бидејќи имаше многу недостатоци“, рече таа.
„Како припадник на КЗК јас лично почувствував дека со нас се постапува неправедно“, рече Велиу, додавајќи дека КЗК им ветил работа, но повеќето сé уште не се вработени.
„Аплицирав [за работа] најмалку на четири места, ги следев сите процедури на апликација, но беа вработени други кандидати, оние за кои некој ,интервенираше’“, рече Велиу.
Реџеп Селими, поранешен командант на ОВК кој е сега пратеник, рече дека Косово има околу 20.000 борци во своите единици -- 5.000 во КЗК и околу 2.000 во косовската полиција.
КБС имаат околу 2.500 припадници и, според Селими, само околу половина од нив се поранешни борци на ОВК.
„Правата и бенефициите на ветераните треба да се загарантирани со закон, дефинирани во согласност со нивните права и обврски од страна на државата.
Законот треба да гарантира бенефиции за ветераните и нивните семејства“, рече Селими за SETimes.
