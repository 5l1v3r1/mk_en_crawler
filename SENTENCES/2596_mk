17/02/2006
(Индипендант, Девет часот - 17/02/06;
АП, АФП, Ројтерс, ББС, СНН, Еурактив, ЕУполитикс, ВОА, Аднкронос интернешнал - 16/02/06)
Ветеринарните експерти на ЕУ во четвртокот (16-ти февруари) одобрија нови мерки чија цел е ограничување на ширењето на птичјиот грип.
Потенцијално смртоносниот вид на птичјиот грип Х5Н1 веќе стигна во шест од 25-те земји на блокот.
По дводневниот состанок Постојаната комисија на ЕУ за синџирот на храна и здравјето на животните одлучи по евентуалната појава на птичји грип кај дивите птици автоматски да се формира заштитна зона во распон од 3 километри, како 10-километарски зони на карантин и набљудување.
Во случај инфекцијата да премине од дивите птици на домашната живина, мора да се воспостави поширока тампон зона и во нејзини рамки да се забрани транспортот на живината.
Опсегот на овие зони треба да го одредат националните власти, но тие би можеле да покријат и цел еден регион од земјата.
„И покрај тоа што научивме да живееме со периодични појави на птичјиот грип кај дивите птици, ЕУ вложува максимални напори за спречување на птичјиот грип кај дивите птици и се бори да го спречи неговото ширење кај комерцијалната живина“, рече комесарот за здравство на ЕУ, Маркос Кипријану, во изјавата од четвртокот.
Хрватска, Романија и Турција беа помеѓу првите европски земји каде што беше регистриран високопатогениот вид на птичјиот грип во октомври.
Минатата сабота, случаи на вирусот Х5Н1 беа потврдени и во Бугарија, како и во земјите-членки на ЕУ Грција и Италија.
За помалку од една недела присуството на вирусот беше потврдено во Австрија, Германија, Унгарија и Словенија.
Во сите земји на ЕУ, како и во Бугарија, каде што се појавија случаи на вирусот Х5Н1 се работеше само за миграторни птици.
Сега-засега луѓето може да се заразат со птичји грип само преку близок контакт со заразените птици.
Но, експерите стравуваат дека вирусот Х5Н1 може да мутира во вид кој ќе биде лесно пренослив помеѓу луѓето и ќе предизвика пандемија.
Од вирусот Х5Н1 починаа најмалку 90 луѓе од почетокот на 2003 година, претежно во Југоисточна Азија, каде што болеста се појави за првпат.
Минатиот месец од оваа болест починаа четири лица и во Турција.
Во согласност со регулативите за заштита одобрени во четвртокот, живината во областите каде што се појавила болеста мора да се чува во затворено, а заразените птици и птиците на соседните фарми за кои постои сомневање дека може да се заразени, треба да се заколат.
Покрај ова, Европската комисија објави дека нема да им се плаќа надоместок на живинарите чија живина е уништена од птичјиот грип, или кои претрпеле загуби поради падот на цените како резултат на намалената доверба на јавноста.
Во Италија побарувачката за пилешко месо, наводно, е намалена за 70 отсто од саботата.
„Нема птичји грип кај комерцијалната стока“, АП го цитираше портпаролот на ЕУ, Мајкл Ман.
„Но, ако цените на пазарот паднат тогаш Комисијата не може да стори ништо во врска со тоа.“
Ветеринарните експерти на ЕУ, исто така, ја поддржаа идејата на ЕК за проширување на ограничувањето на увозот на живина и производи од живина од Бугарија.
Земјата веќе се соочува со регионална забрана за увоз на месо од живина, јајца и производи од диви птици од десет земји каде што се појавила една друга болест на птиците, позната како „њукасл“.
