22/09/2005
(АП, АФП, Ројтерс, ББС, СНН, Интернешнал хералд трибјун, Туркиш прес, Туркиш дејли њус, веб-страница на британското претседателство на ЕУ - 21/09/05)
Официјалните претставници на ЕУ во средата (21-ви септември) изразија уверување дека официјалното одобрување на декларацијата за одбивањето на Анкара да го признае Кипар го отвори патот за започнување на разговорите за влез на Турција следниот месец, според закажаното.
Со ова „се отвора патот за непречено усвојување на преговарачката рамка и со тоа за отворање на преговорите за пристапување со Турција на 3-ти октомври“, рече комесарот за проширување на ЕУ, Оли Рен, во средата, нарекувајќи ја декларацијата „разумен и избалансиран исход“.
Единствено прашање што останува да се расчисти е усвојувањето на преговарачката рамка.
Тензиите помеѓу Турција и ЕУ се зголемија во јули кога Анкара потпиша протокол за проширување на нејзиниот царински договор со Унијата, но на тоа придодаде и декларација во која се вели дека тоа не претставува и признавање на Кипар.
По многу натегања, амбасадорите на ЕУ се согласија околу текстот на контрадекларацијата на блокот во понеделникот, кој требаше и официјално да биде одобрен следниот ден.
Но, Кипар во вторникот изнесе приговори во последен момент и беше симнат од агендата.
Претставниците на земјата се откажаа од својата резервираност во средата, отворајќи го патот за договорот.
Без да бидат поставени конкретни датуми во документот се вели дека Турција мора да го признае Кипар во текот на нејзините разговори за пристапување.
„Признавањето на сите земји-членки е неопходна компонента од процесот на пристапување“, се вели во декларацијата од 7 точки.
„Според тоа, ЕУ ја нагласува важноста што ја придава на нормализирањето на односите помеѓу Турција и сите земји-членки на ЕУ, што е можно побргу.“
Барајќи од Турција да осигури „целосно, недискриминирачко спроведување“ на царинскиот договор - особено со обезбедувањето на пристап до сите свои пристаништа и аеродроми за кипарските бродови и авиони - ЕУ предупреди дека ако земјата не го стори тоа, нејзиниот напредок во разговорите за пристапување би можел да стагнира.
„Турција мора да го примени протоколот целосно за сите земји-членки“, рече ЕУ, истакнувајќи дека ќе го процени спроведувањето на договорот од страна на Турција во 2006 година.
„Европската комисија и нејзините земји-членки истакнаа дека отворањето на преговорите за важните поглавја зависи од спроведувањето на Турција на нејзините обврски од договорите со сите земји-членки.
Ако не ги исполни своите обврски целосно, тоа ќе влијае врз целокупниот напредок во преговорите.“
Во декларацијата, исто така, јасно се дава до знаење дека ОН треба да има водечка улога во напорите за ставање крај на 31-годишната поделеност на Кипар.
Tуркиш дејли њус во средата објави дека токму таа точка од декларацијата била особено вознемирувачка за официјалните претставници на кипарските Грци, кои сакале промени во текстот со кои ЕУ би добила поважна улога во евентуалните нови мировни разговори за Кипар.
Во своето обраќање на сесијата на Генералното собрание на ОН во средата турскиот министер за надворешни работи, Абдула Ѓул, ја обвини Никозија за обид да ги дистанцира ОН во преговорите за обединувањето на овој медитерански остров.
„Жално е тоа што во време кога разговараме за тоа кој е најдобриот начин за реформа на ОН и зајакнување на нивната улога, истовремено ние сме сведоци на обид за оттргнување на кипарскиот проблем од оваа организација“, рече Ѓул.
„Овие напори за поткопување на улогата на ОН ги сметаме за највознемирувачки парадокс.“
Тој, исто така, изрази жалење што препораките за укинување на сите рестрикции за заедницата на кипарските Турци кои ги изнесе генералниот секретар на ОН, Кофи Анан, минатата година, се занемарени.
Сите рестрикции за слободно движење на луѓе, услуги и стока помеѓу југот на кипарските Грци и северот на кипарските Турци, како и до Турција и Грција треба да бидат отстранети во пакет, рече Ѓул.
