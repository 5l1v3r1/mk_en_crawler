02/04/2012
Ивана Јовановиќ за Southeast European Times во Белград -- 02.04.12
30-годишната Јована Станковиќ е искусна продавачка, но таа ја загуби својата работа пред една година, бидејќи продавницата во која работела се затворила.
По неколку месеци поминати барајќи нова работа, таа беше повикана одреден период пробно да работи во една првокласна продавница за очила во Белград.
Овој пробен период започна со неколку дена со осум-часовни смени, на нозе, стандардно за работните места во продавниците на мало.
Ако таа му се допадне на работодавачот, Станковиќ ќе премине на следната пробна фаза:
цел месец на работа осум часа на ден, шест дена во неделата -- без плата.
Ако таа го заврши тој неплатен месец, нејзината плата во просек ќе изнесува 200 до 300 евра месечно.
„Очајно ми е потребна работа и го прифатив тоа, но, по два дена пробна работа, ми рекоа дека ќе вработат маж затоа што тој е посилен и може да стои на нозе осум часа без да се жали ...
Јас не се жалев!
Исто така, тој ја доби работата без да работи еден месец пробно без плата и прилично сум сигурна дека тој ќе зема и подобра плата“, изјави Станковиќ за SETimes.
Нејзината приказна не е единствена.
Земјите од Југоисточна Европа делат многу карактеристики на пазарот на трудот со останатиот дел од континентот, вклучувајќи ги и долгогодишните членки на ЕУ.
Нееднаквоста на платите на мажите и жените е заедничка карактеристика.
Иако жените и мажите се еднакви пред законот, тие не се платени еднакво, во голема мера поради серија фактори, вклучувајќи ги стереотипите, нееднаквиот пристап до образованието и дискриминацијата.
Како резултат на тоа, велат аналитичарите, жените во Југоисточна Европа заработуваат и заштедуваат помалку од мажите, модел кој преовладува речиси насекаде.
Половиот јаз во платите -- релативната разлика во процентот помеѓу просечната бруто заработувачка на час на жените и мажите -- како и дискриминацијата, се предизвикани од одредувањето на вредноста на работните места, Реико Цушима, постар експерт за Работна и полова еднаквост на Меѓународната рганизација за труд (МОТ) за Централна и Источна Европа, изјави за SETimes.
Ова одредување од страна на општеството генерално вклучува четири критериуми.
„Вештините, физичкиот напор, одговорноста и работните услови се тие критериуми.
Вештините кои се сметаат за “женски“, како што се оние поврзани со негата и рачната умешност како везењето, стекнати “неформално“ не се добро платени.
"Физичките барања, како што е напорот при вршење на повторливи задачи -- чувањето бебиња, берењето плодови -- не се добро наградени.
Одговорноста за благосостојбата на друго лице, одговорноста за контрола на квалитетот, не привлекуваат внимание.
Работните услови со кои се соочуваат жените, како што е работењето со измет, крв и повраќаници кај медицински сестри и негователките на деца, често се игнорирани.
Освен тоа, таквите услови, исто така вклучуваат контакт со заразни болести“, додаде таа.
Според Еуростат, половиот јаз во платите во Европа генерално се намали за 1 до 3 отсто од 2002-та година.
Но, има неколку земји, вклучувајќи ги и членките на ЕУ Франција, Италија и Чешка, каде јазот се продлабочи во периодот помеѓу 2006-та и 2010-та година.
Новите земји-членки на ЕУ, Бугарија и Романија, доживеаа флуктуации во текот на изминатите осум години.
Во Бугарија на пример, половиот јаз во платите беше значителен, 18,9 отсто, во 2002-та година.
Тој се намали на 12,5 отсто во 2006-та и 2007-та година, зголемувајќи се на 13,6 отсто во 2008-та година, а потоа на 15,3 отсто во 2009-та година и 15,7 отсто во 2010-та година.
Слична е состојбата и во соседна Романија.
Јазот во платите беше 16 отсто во 2002-та година, се намали на 7,8 отсто во 2006-та година, се зголеми на 12,7 отсто во 2007-та година, се намали на 9 отсто во 2008-та година, а потоа на 8,1 отсто во 2008-та година.
Во 2010-та година, тој беше 12,5 отсто.
Бројките на Еуростат покажуваат дека Грција, најстарата членка на ЕУ во Југоисточна Европа, имала полов јаз во платите од 25 отсто во 2002-та година;
во 2008-та година, тој беше намален на 22 отсто.
Во Македонија, приказната е малку поинаква, Марија Савовска, извршен директор на невладината организација Акција Здруженска Скопје, изјави за SETimes.
Македонија е третата земја во Европа и Централна Азија -- по Косово и Турција -- со најниско учество на жените во работната сила.
Во 2007-та година, жените сочинуваа 63,7 отсто од неактивното население во земјата.
Јазот во платите беше околу 20 отсто или повеќе, во секторите како земјоделството, производството, трговијата, хотелиерството, здравството и социјалната работа“.
Во Босна и Херцеговина, стапките на вработеност на мажите и жените се скоро исти кога ќе се споредат оние што заработуваат највисоки и најниски плати.
Сепак, во средната граница, има три мажи на една вработена жена.
Мажите заработуваат 300-500 конвертибилни марки месечно, додека пак жените 200-400 месечно, според податоците на Центарот за половите во Република Српска.
Покрај тоа, многу жени се она што МОТ го нарекува "обесхрабрени работници" -- работници кои не се вклучени во статистиката на невработеност, затоа што тие не бараат вработување активно, и покрај тоа што сакаат -- затоа што тие мислат дека нема работни места или се соочуваат со дискриминација или структурни, социјални или културни бариери“, изјави портпаролката на Центарот за половите, Дијана Тепшиќ за SETimes.
Зад половиот јаз во платите е прашањето на политичка застапеност.
Во Косово, каде што претседателот е жена, а политичките партии треба да обезбедат 30 отсто од местата на избирачките листи за женските кандидати, пазарот на труд за жените е мал.
Околу 70 отсто од жените на Косово се невработени.
Жените во руралните области се помалку вработени.
Жените не можат да бидат слободни, ако тие не уживаат економска слобода“, изјави потпретседателката на парламентот Флора Бровина за SETmes.
Членот на Демократската партија на Косово е директор на Центарот за рехабилитација на мајки и деца.
Во соседна Албанија, податоците доставени од страна на Коалицијата за промоција на жените и младите во политиката покажуваат дека мажите контролираат 84 отсто од парламентот и 98,2 отсто од локалните власти низ целата земја.
Блерина Метај, координатор на програмите за Центарот за човекови права на децата на Албанија/Одбрана за децата, истакнува дека не може да зборуваме за еднаквост меѓу мажите и жените во Албанија сé додека постои патријархалниот менталитет.
„Според тој менталитет, жената се смета за сопственост на сопругот или момчето, со која тој може прави што сака“, изјави Метај за SETimes.
Во Србија, бројот на жени кои бараат бенефиции за невработеност е во пораст во последните неколку години.
Во 2009-та година, 40 отсто од барателите се жени.
Во 2011-та година таа бројка се зголеми на 44 отсто, според податоците на Државната служба за вработување.
„Според најновите пресметки, половиот јаз во платите во Србија е околу 14 отсто, што е под европскиот просек.
Но, најголем проблем за жените е како да најдат нова работа кога ја загубиле таа што ја имале.
Исто така, жените на возраст над 35 години имаат ограничен избор и тоа е причината зошто голем број од нив одлучуваат да се обидат со самовработување“, изјави Сања Поповиќ Пантиќ, претседател на Здружението на деловни жени во Србија, за SETimes.
Нејзиното здружение нуди поддршка и совети.
Состојбата е подобра -- можеби најдобра - во Хрватска, каде јазот меѓу мажите и жените се стеснува на два специфични фронта.
Според податоците на Државниот завод за статистика, во 2010-та година стапката на невработеност кај мажите беше 33,4 отсто, или за 1,8 отсто повисока од стапката кај жените (31,6 отсто).
Второ, просечната месечна бруто-плата на жените беше за околу 11 отсто пониска од онаа на мажите во 2008-та година.
Тоа е една од најниските стапки во Европа.
За Цушима од МОТ, решението на Балканот и пошироко е јасно.
„Со цел да се надмине нееднаквоста во платите, претпријатијата треба да ги отстранат бариерите за жените да добијат поплатени работни места, да воведат мерки за да им овозможат на работниците да одржат рамнотежа помеѓу работата и семејството, како што се објекти за згрижување на децата на работното место, скратеното работно време да биде подеднакво платено [на час] како целосното работно време, [и] да овозможат флексибилни работни договори.
„На крајот, таа им препорачува на претпријатијата да ја „ревидираат структурата на плати преку евалуација на работното место без полова пристрасност“.
Линда Карадаку во Приштина учествуваше при подготовката на оваа статија.
