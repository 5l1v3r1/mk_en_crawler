21/02/2010
ЛОНДОН, Велика Британија -- Грчкиот премиер Јоргос Папандреу во петокот (19-ти февруари) рече дека на Грција й е потребна поддршка од нејзините партнери во ЕУ за спроведување на мерките на штедење, но не бара заем.
Говорејќи на конференцијата на социјалистичките водачи во Лондон, Папандреу рече дека иако земјата е решена самата да се справи со своите финансиски проблеми, кризата ги погодува сите и на владата й треба поддршка од другите членки на блокот.
Во Лондон Папандреу се состана со британскиот премиер Гордон Браум и шпанскиот премиер Хозе Луиз Родригез Запатеро, како и со британскиот секретар за надворешни работи, Дејвид Милибенд.
Во меѓувреме, грчкиот министер за финансии, Лука Кацели, во интервју за Ксинхуа во петокот рече дека нема потреба за дополнителни мерки на штедење и предложи еврозоната да покаже конкретна поддршка спречувајќи ги шпекулантите да ја искористат должничката криза на државата.
Планот за штедење има за цел намалување на растечкиот буџетски дефицит на Грција во рок од три години.
Атина истиот го поднесе до Европската комисија пред еден месец.
Комесарот за монетарни прашања на ЕУ, Оли Рен, й даде на Грција рок до петок да обезбеди повеќе детали за валутната размена со американската инвестициска банка Голдмен саш, која датира од 2001 година, особено во поглед на тоа како истата влијаела на долгот на државата и дефицитарните бројки.
Локалните медиуми во саботата објавија дека властите ги испитуваат „луѓето и интересите“ зад, како што се опишуваат, шпекулативните договори кои й наштетиле на економијата.
Француската министерка за економија, индустрија и труд, Кристин Лагард, беше цитирана дека шест финансиски и кредитни институции во САД и Велика Британија учествуваа во овие штетни шпекулативни операции.
(Дау Џонс, Вима, Имерсија, Ксинхуа, АП, АФП, ББС, АНА-МПА - 19/02/10)
