10/12/2011
Од Бојана Миловановиќ за Southeast European Times во Белград – 10/12/11
На состанокот во Брисел во петокот (9-ти декември) Европската комисија (ЕК) ја одложи долгоочекуваната одлука за доделување на официјален статус на кандидат за ЕУ на Србија.
Претседателот на ЕК, Херман ван Ромпуј, рече дека напредокот на Србија ќе биде оценет во февруари, по одлука на самитот на ЕУ во март.
Комисијата ги пофали напорите на Белград -- особено за хармонизирањето на легислативата со онаа на ЕУ и апсењето на преостанатите обвинети од Хашкиот трибунал -- но побара продолжување на дијалогот со Приштина.
„Ја охрабруваме Србија да го унапреди тој дијалог.
ЕУ има јасна цел да й додели на Србија статус на земја-кандидат“, рече Ван Ромпуј.
Српскиот официјален претставник надлежен за предводење на заложбите за интеграција на земјата во ЕУ, вицепремиерот Божидар Ѓелиќ, поднесе оставка по потегот на ЕК.
Тој рече дека одлуката „не е тоа што Србија го очекуваше“.
Но, во исто време, тој ја повика Србија да продолжи со процесот на интеграција во ЕУ.
Во своето обраќање пред нацијата, претседателот Борис Тадиќ рече дека Србија не смее да ја напушти својата европска иднина, бидејќи секој друг избор би имал сериозни последици.
Политиката на земјата „за ЕУ и Косово“ не претрпе пораз, инсистираше претседателот.
„Таа политика нема соодветна алтернатива.
Без оглед на тоа дали Европа се соочува со тешкотии, ние припаѓање во Европа.
Уверен сум дека ќе добиеме кандидатски статус другпат“, рече Тадиќ.
Србија ќе продолжи да води дијалог со Приштина, рече тој, бидејќи косовскиот проблем мора да се реши.
Тој повторно ги повика Србите во северно Косово да ги отстранат барикадите.
„Дури и да се откажеме од ЕУ, косовскиот проблем ќе остане и замрзнувањето на тој проблем нема да ги прекине предизвиците“, рече Тадиќ.
Напротив, „тоа би ги направило животите на Србите во Косово помалку безбедни“.
Тој потврди дека Србија никогаш, ни имплицитно, ни експлицитно, нема да го признае Косово.
Опозициските партии, пак, ја повикаа владата да поднесе оставка и повикаа на избори.
„Владата треба да ја преземе одговорноста барем на некој начин да покаже дека е одговорна, барем еднаш за време на својот мандат да се претстави како група луѓе кои се морални и чесни“, рече водачот на Српската напредна партија (СНП), Томислав Николиќ.
Професорот по политички науки, Предраг Симиќ, изјави за SETimes дека одложувањето на одлуката за кандидатурата испраќа лоша порака до целиот регион, особено во време кога економската криза добива на интензитет.
„Позитивната одлука за кандидатурата на Србија можеше да го внесе Балканот во една помирна година и ќе резултираше со поголемо внимание посветено на европските, наместо на балканските проблеми во земјите од регионот“, рече Симиќ.
Владејачката коалиција се најде во тешка позиција, додаде Симиќ, бидејќи целта врз која го воспостави својот мандат, не е постигната.
„Опозицијата предводена од СНП сега уште повеќе ќе инсистира на своите барања за избори што е можно побрзо“, рече тој.
Аналитичарот Владимир Гоати изјави за SETimes дека одлуката на ЕК покажува недостаток на доведба дека Србија ќе ги спроведе постојните договори.
Не е сé изгубено за владејачката коалиција, бидејќи таа има втора шанса на самитот на ЕУ во март.
Но, истата мора да ја има предвид автономијата на српската заедница во северно Косово, рече Гоати.
„Српските власти треба да обрнат повеќе внимание на позициите на Србите во северно Косово, бидејќи без тоа ќе биде тешко да се најде решение“, заклучи тој.
