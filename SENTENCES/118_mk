26/02/2007
Од Арди Пулај за Southeast European Times во Тирана – 26/02/07
Минатиот октомври патував до Рига, Латвија, за да присуствувам на една конференција за обновување на енергијата.
Аплицирав за виза во латвиската амбасада во Рим.
Мојот транзит беше во Прага, каде што требаше да почекам неколку часа додека да фатам авион за Рига.
Не се обидов да побарам виза за влез во Република Чешка -- долгите процедури и големите трошоци ќе беа премногу за моите презафатени денови како новинар - па затоа одлучив да останам во транзитниот реон на аеродромот во Прага.
Еден мој пријател, кој живее во Прага инсистираше да се видиме.
Прашав:
„Како?“
Тој дојде на аеродромот и имавме „средба“ -- слична на оние во филмовите од комунистичката ера, кога луѓето можеа да се видат само оддалеку, преку граничните линии.
Јас останав во рамките на границите на аеродромот, а мојот пријател во рамките на официјалната територија на Република Чешка.
Тоа беше чудно искуство за двајцата.
Сепак, ваквите средби навистина се случуваат во Источна Европа во 21-от век.
Заедничко искуство на Балканот:
фрустрација поради визите
Моето искуство не е единствено.
Треба само да се погледнат редиците пред странските амбасади во секој главен град на Балканот.
И пак, чекањето во редица е само почеток на еден долг и напорен процес за да се добие апликација, а на крајот и виза.
Во најдобар случај едно фрустрирачко искуство.
За време на самитот на ЕУ во Порто Карас, Грција, во 2003-та година, шефовите на државите и владите на ЕУ и Балканските земји се заложија за либерализација на визниот режим за жителите на Балканот.
Меѓутоа, оттогаш, постигнат е само мал практичен напредок за луѓето од регионот.
И покрај преговорите за олеснување на визниот режим за неколку групи на луѓе, вистинските промени сеуште не стапиле во сила.
Ваквото долго чекање се должи на потребата Балканските земји да ги почитуваат условите на ЕУ, како што се зајакнување на владеењето на правото, борба против организираниот криминал, корупцијата и нелегалната миграција, зајакнување на административниот капацитет на пограничните власти, како и безбедност на документите.
Прва „Балканска шенген виза“?
За момент, да заборавиме на фрустрациите на Балканците за добивање на шенген виза за европските земји.
Издавањето на визите всушност е многу комплицирано.
Еве зошто.
Како сопственик на албански пасош, потребна ми е виза дури и за влез во земјите од балканскиот регион.
Во еден период, платив 70 евра за да добијам виза за Србија, која беше повеќекратна.
За влез во Македонија може да се добие виза на граничниот премин, но не и кога слетуваш на скопскиот аеродром -- за ова, треба да се добие виза преку Македонската Амбасада.
За Босна и Херцеговина (БиХ), исто така, потребна ми е виза.
Не би навлегол дури ни во процесот неопходен за влез во Хрватска, а и да не зборуваме за новите земји-членки на ЕУ Бугарија и Романија.
Во исто време, граѓаните на БиХ и Србија кои сакаат да патуваат во Албанија мора да аплицираат за виза во Албанската Амбасада.
Граѓаните на Македонија можат да ја добијат истата на границата.
На Бугарите и Хрватите не им треба виза, но тие мора да платат погранични давачки.
Како што налагаат овие компликации, и покрај тоа што земјите од Југоисточна Европа се нетрпеливи ЕУ да го либерализра својот визен режим, тие немаат обезбедно слободно движење дури ни за луѓето во регионот.
Пост-комунистичката транизиција заврши.
Конфликтите од 1990-тите се главно решени.
Можеби, како што налагаат некои аналитичари, дојде време за воведување на „Балканска шенген виза“.
„Постоечкиот шенген визен систем кој се применува во ЕУ е добар пример и може да се земе како модел за слободно прекугранично движење, систематска погранична контрола, како и за решавање на прашањата поврзани со азилот и имиграцијата“, вели Ирена Глухак, во една студија објавена од страна на Центарот за политичко научно истражување во Загреб.
Според студијата, Балканските земји треба само да се обидат да го имитираат искуството на ЕУ, туку да го искористат како референцијална точка при креирањето на сопствениот безбедносен модел.
Во секој случај, Шенген моделот дава успешен пример за тоа како мобилноста може да биде постигната, а во исто време да се зачува безбедноста.
Несигурност во Европа
За време на едно интервју, го прашав амбасадорот на ЕУ во Скопје Ерван Фуере дали ја има слушнато познатата шега која се кажува низ регионот -- кога Балканските земји ќе влезат во ЕУ, сегашните земји-членки ќе ја напуштат и ќе наметнат нов визен режим врз она што ќе остане од блокот.
Тој одговори дека проблемот со визите е навистина вистинска фрустрација не само на Балканот, туку и во земјите од ЕУ, како и дека е проблем кој мора да биде решен.
Исто така, треба да ја имаме на ум загриженоста на земјите-членки на ЕУ кои велат дека доколку не би постоел визниот режим, ризикот од слободно движење на криминалците би бил голем“, рече Фуере.
„Но, јас мислам дека актуелниот визен режим им создава повеќе проблеми на обичните граѓани, бидејќи криминалците кои сакаме да ги спречиме да патуваат секогаш ќе најдат начин да избегаат од правилата“.
Најпосле влез во Република Чешка
Пред да ја напуштам Латвија, со повторно неколку часа транзит во Прага, како и со мешани чувства од мојата прекугранична средба со мојот пријател, одлучив да се обратам во амбасадата на Република Чешка во Рига и да побарам транзитна виза.
Бев изненаден кога службеникот ми рече:
„Господине, како сопственик на албански пасош, можете да влезете во Република Чешка без виза, бидејќи веќе имате виза за Латвија.
Истото важи доколку имате виза за влез во било која земја-членка“.
Оваа одлука била спроведена пред неколку месеци.
Но, владата во мојата земја не ги има информирано луѓето кои сеуште чекаат ред пред амбасадите.
Албанското министерство за надворешни работи нема направено нова верзија на својата веб-страница, со нејзината долга листа на амбасади и инструкции кои ќе ги упатат Албанците каде да се обратат.
Влезот во Прага беше мошне добро олеснување бидејќи најпосле се видов со мојот пријател и нормално помуабетивме со неколку пијачки.
За тоа време, не размислував за моите проблеми со визите, како и за тоа која ќе биде следната амбасада до која ќе ме одведат моите патувања.
