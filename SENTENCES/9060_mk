18/10/2012
Катица Ѓуровиќ за Southeast European Times -- 18.10.12
Црногорските парламентарни избори во неделата (14-ти октомври) беа внимателно следени од меѓународната заедница, и покрај загриженоста од опозициските партии и невладините групи, изборните набљудувачи велат дека гласачите гласале во „мирна и плуралистичка“ атмосфера.
Изборите ги следеше Канцеларијата за демократски институции и човекови права на Организацијата за безбедност и соработка во Европа, Парламентарното собрание на ОБСЕ и Парламентарното собрание на Советот на Европа.
ОБСЕ ги набљудува изборите во Црна Гора од 1997 година.
Роберто Батели, кој ја предводеше краткорочната мисија на ОБСЕ, рече дека набљудувачите оцениле оти изборите се во согласност со обврските на ОБСЕ и другите меѓународни стандарди за демократски избори, како и со националната легислатива.
„Улогата на мисијата е да го следи целиот изборен процес, вклучително и правната рамка и нејзиното спроведување, предизборните активности, работата на изборната администрација, учеството на малцинствата и решавањето на споровите поврзани со изборите“, рече Батели заSETimes.
„Како дел од своето набљудување, мисијата на ОДИХР спроведе сеопфатен мониторинг на медиумите.“
На прес-конференцијата во понеделникот, меѓународните набљудувачи го искажаа своето задоволство од црногорските избори.
„ Предвремените избори [на 14-ти октомври] се одржаа во мирна и плуралистичка атмосфера, со почитување на основните права и понатамошно консолидирање на спроведувањето на демократски избори во согласност со обврските на ОБСЕ и стандардите на Советот на Европа“, рече Герт-Хајнрих Аренс, шеф на канцеларијата на ОБСЕ/ОДИХР во Црна Гора.
„Не гледаме никакво отклонување од процесите што се вообичаени во другите земји на ЕУ и во другите демократски држави.“
Батели рече дека единствениот „негативен“ елемент што набљудувачите го забележаа беше недостигот на транспарентност во финансирањето на предизборните кампањи.
„Во таа смисла, Црна Гора ќе мора да работи повеќе“, рече Батели.
Ограничената изборна набљудувачка мисија на ОБСЕ/ОДИХР беше отворена во Подгорица на 14-ти септември.
Истата вклучуваше 10 експерти во главниот град и 12 долгорочни набљудувачи распоредени низ цела Црна Гора.
На денот на изборите беа распоредени 63 набљудувачи од 24 држави, вклучително и 29 парламентарци и персонал од Парламентарното собрание на ОБСЕ и 12 од Парламентарното собрание на Советот на Европа.
За време на предизборната кампања, некои опозициски партии и невладини организации искажаа загриженост во врска со илјадниците двојни регистрирања на гласачите, но набљудувачите не пријавија такви проблеми.
„Обвинувањата за илјадници двојни регистрирања на гласачите не се точни“, рече Батели.
„Тоа само покажува дека црногорската јавност нема доволно доверба во владејачката партија.
Тие ќе работат повеќе на зајакнување на оваа доверба.“
Коалицијата на Демократската партија на социјалистите на Мило Ѓукановиќ и Социјалдемократската партија освои 47,9 отсто од гласовите и доби 39 места од 81 место во парламентот.
Демократскиот фронт доби 23,8 отсто од гласовите, по што следи Социјалистичката партија (10,6 отсто) и Позитивна Црна Гора (8,9 отсто).
Според податоците од Центарот за мониторинг, црноготската невладина организација која ги следи изборите, одѕивот на изборите бил 70,3 отсто.
Некои се согласуваат дека има недостиг на доверба во црногорските власти и демократијата.
Марко Пејовиќ (27) од Подгорица вели дека не е сигурен за демократската платформа зад изборите.
„Оние работи што можат лесно да се проверат имаат демократска наметка.
Во формална смисла, тешко дека ќе видите некакви нерегуларности“, рече Пејовиќ.
„Сепак, главниот проблем во Црна Гора не е само режимот, туку и јавноста.
Јавноста во Црна Гора се плаши за својата работа.
Затоа, тие добиваат параноја и одлучуваат да гласаат по илјадити пат за опцијата што не им се допаѓа и не ја поддржуваат.“
Сузана Драговиќ (52) вели дека изборите се онолку демократски колку што треба да бидат.
„ДПС е на власт веќе 20 години.
Тие знаат како да ја зачуваат својата позиција и моќ.
Во нивни интерес е да бидат демократски, но средствата што ги користат понекогаш се недемократски.
Сите знаат за случајот на нудење пари на гласачите, пред неколку години.“
Портпаролката на црногорската влада, Анѓела Челебиќ, изјави заSETimes дека повратните информациите од мисијата на ОБСЕ/ОДИХР го потврдија демократскиот капацитет на земјата.
„Сведоци сме на едно силно силно ангажирање на Црна Гора во демократскиот процес“, рече Челебиќ.
„Регуларноста на изборите стана неоспорен факт кој ја докажува зрелоста на нашето општество.
Сега ние мораме да ја искористиме динамиката и да ја одведеме Црна Гора кон понатамошен развој.“
