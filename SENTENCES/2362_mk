01/06/2005
Од Игор Јовановиќ за Southeast European Times во Белград – 01/06/05
Србија и Црна Гора ќе ја намали својата војска за 9.300 лица оваа година, како дел од своите напори за приспособување на стандардите на НАТО, објави канцеларијата за односи со јавноста на Министерството за одбрана во неделата (29-ти мај).
Вкупно 1.400 професионални војници и 5.300 цивили ќе бидат ослободени во Србија, додека во Црна Гора бројот на професионалните војници и цивили ќе биде намален за 1.800, односно 800.
Намалувањето ќе биде постепено, вели министерството, додавајќи дека првата фаза ќе вклучува предвремено пензионирање на одреден број лица, по што ќе следи приватизација на одредени воени објекти.
Од почетокот на април 4.200 цивили и 1.300 офицери се отпуштени во Србија како дел од широката реформа на армијата.
До 2010 година бројот на војници во армијата на Србија и Црна Гора ќе биде намален од 77.900 на 39.722.
Според министерот за одбрана на Србија и Црна Гора, Првослав Давиниќ, намалувањето е во согласност со договорот помеѓу српската влада и ММФ -- кој го одреди намалувањето на армискиот персонал како услов за понатамошна поддршка на реформите.
Давиниќ рече дека српското Министерство за финансии во јануари ги скрати од буџетот на армијата финансиите за 6.500 лица од армијата.
„Оние кои беа отпуштени добиваа плати од буџетот, со што дополнително го оптоваруваа“, рече Давиниќ.
Оваа реформа е болна, со оглед на тоа што Србија ја мачи висока стапка на невработеност.
Официјалните податоци покажуваат дека од 8 милиони лица во Србија, 800.000 се невработени.
Владата и армијата немаат конкретна социјална програма за отпуштените и за нив не се обезбедени работни места.
По заминувањето од армијата отпуштените добиваат плата за една година -- помеѓу 4.000 и 6.500 евра.
Оние кои се пријавуваат доброволно како технолошки вишок добиваат дополнителни 20 отсто.
Претставникот на отпуштените цивилни службеници, Владимир Станимировиќ, вели дека државата не ги заштитува неговите клиенти, бидејќи тие немаат кому да му се жалат, освен на Министерството за одбрана, кое, всушност, и ги отпуштило.
Станимировиќ вели дека ќе се обрати до меѓународните институции и судови во надеж дека „ќе бидат поништени одлуките за отпуштањата“.
Од сите вработени во армијата што се отпуштени досега, само 270 поднеле тужба до воената комисија.
Петмина се вратени на работа.
Покрај намалувањето на војската, оваа година, исто така, се очекува да се случи и реструктуирање во големите државни претпријатија -- процес кој, исто така, ќе резултира со отпуштања.
Како резултат на тоа, најверојатно, ќе се зголеми социјалниот притисок врз владата.
