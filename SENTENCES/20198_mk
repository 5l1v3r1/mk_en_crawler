15/01/2008
ХАГ, Холандија -- Новиот главен обвинител на Трибуналот на ОН за воени злосторства во Хаг, Серж Брамерц, ги поддржува заклучоците на својот претходник, Карла дел Понте, што се однесува до соработката на Србија со Трибуналот, соопшти во понеделникот (14-ти јануари) неговиот портпарол.
Таа додаде дека Брамерц не планира повторно да ја проценува ситуацијата, освен ако не се појави потреба од тоа поради некои „значајни настани“.
Пред да ја напушти функцијата на крајот од декември, Дел Понте го задржа својот критичен став кон Србија, особено поради неапсењето на воениот командант Ратко Младиќ.
Во другите вести од понеделникот, во Сараево започна судскиот процес против поранешниот српски генерал и началник на Генералштабот (РС) Новак Ѓукиќ.
Ѓукиќ е обвинет за неговата наводна улога во воените злосторства за време на конфликтот во периодот 1992-1995 година, особено за командна одговорност во врска со бомбардирањето на Тузла на 25-ти мај 1995 година.
Единствената граната што ја испали армијата на РС го погоди центарот на градот, при што загина 71 лице, а повеќе од 200 беа повредени.
(Ројтерс, Jurist.com.
ДПА, Фена, РТРС, УПИ, Фонет - 14/01/08)
