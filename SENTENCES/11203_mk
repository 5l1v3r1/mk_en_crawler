26/06/2005
СОФИЈА, Бугарија -- Централната изборна комисија во неделата (26-ти јуни) објави дека Бугарската социјалистичка партија (БСП) освоила нешто повеќе од 30 отсто од гласовите на парламентарните избори во саботата. 
Со избројани повеќе од 90 отсто од гласовите, актуелната владејачка партија Национално движење за Симеон Втори е втора со вкупно околу 20 отсто, по што следи Движењето за правата и слободите (ДПС) со 12 отсто од гласовите -- најдобар резултат во нејзината 15-годишна историја. 
Набљудувачите беа силно изненадени од процентот на освоени гласови на новата радикална националистичка организација Атак, која е четврта, со повеќе од 8 отсто од гласовите. 
Конзервативната коалиција Обединети демократски сили е петта со 7,7 отсто од гласовите, по што следи партијата Демократите за посилна Бугарија на поранешниот премиер Иван Костов, со 6,4 отсто од гласовите. 
Бугарската популарна унија, исто така, конзервативна алијанса, освои 5,2 отсто. 
Аналитичарите велат дека на социјалистите можеби ќе им биде тешко да формираат влада со оглед на тоа што само ДПС досега навести дека ќе им се приклучи во владејачката коалиција. 
Одѕивот изнесуваше околу 56 отсто. 
(Блумберг, бТВ, АП, Ројтерс, Дневник, Сега, Монитор, Европа ТВ - 26/06/05)
