07/02/2013
Линда Карадаку за Southeast European Times во Приштина -- 07.02.13
Се прават обиди да се зголеми учеството на жените во вооружените сили на земјите од Југоисточна Европа.
Косовските безбедносни сили (КБС) бројат 2.500 припадници, од кои 188 се жени, вклучително и офицери и заменици офицери.
Ибрахим Шаља, портпарол на КБС, изјави за SETimes дека министерството на КБС го регулира „процесот на унапредување во армиски чинови, кој е отворен и транспарентен“.
„Имаме намера да постигнеме поголема застапеност на жените ... 
во КБС“, рече Шаља, додавајќи дека ова е важен елемент во исполнувањето на стандардите на ЕУ и на НАТО.
Министерството се придржува на политиката на човекови права и еднаквост на половите, со акциски план „кој предвидува конкретни чекори за унапредување на половата еднаквост и еднаквоста на заедниците“.
Одделот за човекови права ја надгледува застапеноста на заедниците и жените во министерството и КБС.
Косово спроведе кампањи за регрутација преку мобилни и статични тимови, преку медиумите и преку состаноци со граѓаните, за да го охрабри учеството на жените.
Според македонското Министерство за одбрана, државната армија брои 3.707 војници, вклучително и 110 жени.
Фатмир Бесими, македонскиот министер за одбрана, рече дека е формиран комитет за полова еднаквост со цел вклучување на повеќе жени во водечките армиски структури и Министерството за одбрана.
„Жените треба да се вклучени во процесот на носење одлуки на сите нивоа, национално, регионално и меѓународно, во спречување, управување и решавање на конфликтите, и во миротворните преговори“, рече Бесими за SETimes.
Македонија усвои програма за промовирање на еднаквите можности за мажите и жените во армијата и Министерството за одбрана во 2009 година, со годишен буџет од 25.000 евра.
Програмата има за цел детектирање на секаква дискриминација во воената служба, отстранување на пречките за учество на жените во вооружените сили и охрабрување на жените да аплицираат за воени работни места.
Албанија моментно има 10.300 војници, од кои 1.100 се жени. 
Многу од жените во армијата служеле во меѓународни мировни операции, вклучително и мисијата ИСАФ 2006 во Авганистан и мисиите во Кабул и Косово.
Албанија, исто така, посветува внимание на учеството на жените во армијата.
Лориса Или, портпаролка на албанското Министерство за одбрана, рече дека прашањето на половите и улогата на жените во албанската армија стана дел од образовните програми пред неколку години.
„Професионалните жени-војници во вооружените сили ќе сочинуваат 15 отсто од вкупниот број [во блиска иднина]“, рече Или за SETimes. 
„Тоа значи дека не само што има волја, туку и потребна правна основа за улогата на жените во вооружените сили.“
