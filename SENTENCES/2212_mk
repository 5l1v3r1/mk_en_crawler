12/04/2005
(Блиц, Танјуг, Медиумски мониторинг на УНМИК - 12/04/05;
АП, Бета, Радио Б92, Косоварепорт, Медиумски мониторинг на УНМИК - 11/04/05)
Во понеделникот (11-ти април) во Белград пристигна меѓународна делегација на разговори во врска со ситуацијата во Косово, пред престојниот преглед на напредокот што провинцијата го постигна во спроведувањето на одредените демократски стандарди.
Позитивната проценка ќе го отвори патот за разговорите во врска со конечниот статус на Косово, кои се очекува да започнат подоцна оваа година.
Делегацијата ја сочинуваат претставници на Министерството за надворешни работи од шест земји во таканаречената Контакт група за Косово -- Велика Британија, Франција, Германија, Италија, Русија и САД -- како и претставници на ЕУ.
Меѓународните претставници во понеделникот се состанаа со највисоки официјални претставници во Белград, меѓу кои и со претседателот на Србија и Црна Гора Светозар Маровиќ и српскиот претседател и премиер, Борис Тадиќ и Воислав Коштуница.
На состанокот, исто така, присуствуваше и министерот за надворешни работи на Србија и Црна Гора Вук Драшковиќ и шефот на српскиот Координативен центар за Косово, Небојша Човиќ.
Белградските официјални претставници, наводно, й рекле на делегацијата дека мултиетничкиот карактер на Косово е „сериозно загрозен“ и инсистирале на тоа дека прегледот на напредокот на провинцијата во остварувањето на стандардите одобрени од ОН во осум области -- меѓу кои владеењето на правото, демократските институции и човековите и малцинските права -- треба примарно да се фокусира на ова прашање.
„По проценката на стандардите во Косово, следниот чекор е дијалогот за идниот статус на Косово.
Треба да се побара решение за статусот кое ќе претставува повеќе од автономија и помалку од независност“, српската новинска агенција „Бета“ ја цитираше канцеларијата на Маровиќ по разговорите.
Предупредувајќи дека „секакво одвојување би предизвикало непредвидливи последици“, белградските официјални претставници инсистираа на тоа дека регионалната стабилност треба да претставува одлучувачки фактор во одредувањето на иднината на Косово.
Делегацијата во вторник ќе отпатува за Приштина, на разговори со шефот на УНМИК Сорен Јесен-Петерсен и водачите на косовските Албанци и Срби.
Пред пристигнувањето на меѓународните претставници, Јесен-Петерсен во понеделникот го пофали Косовскиот заштитен корпус (КЗК) за прифаќањето на малцинските групи во организацијата -- спроведувајќи еден од клучните стандарди наведени во документот „Стандарди за Косово“.
Поранешниот министер за надворешни работи на Србија и Црна Гора Горан Свилановиќ во понеделникот изјави дека Меѓународната комисија за Балканот (МКБ), чиј член е и тој, подготвила извештај за Косово, во кој се предвидува транзиција во четири фази кон конечната независност.
МКВ предвидува независност на Косово од Србија во 2005 или 2006 година, но не како целосно суверена држава.
За време на тој период групата смета дека Косово треба да остане меѓународен протекторат, но на ЕУ, а не на ОН.
