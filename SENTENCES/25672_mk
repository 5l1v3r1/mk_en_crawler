23/02/2010
АТИНА, Грција -- Експертите за финансии на ЕУ започнаа со анализа на грчкиот план на штедење во Атина во понеделникот (22-ри февруари), при што ќе ги проценуваат мерките предложени од владата за намалување на огромниот буџетски дефицит.
Аналитичарите -- вклучително и претставниците на Европската централна банка и ММФ -- ќе одредат дали мерките ќе бидат доволни за намалување на дефицитот од 12,7 отсто од БДП во моментов, на под 3 отсто до 2012 година.
Тие ќе ги претстават своите заклучоци пред Европската комисија на почетокот од следниот месец, по што ЕУ ќе одлучи дали на Атина й се потребни дополнителни мерки.
Грција го пропушти крајниот рок во петокот до кога требаше да поднесе повеќе детали за договорите со банки од Вол Стрит, кои државата, наводно, ги користела за криење на својата вистинска финансиска ситуација.
Атина вината за одложувањето ја префрли на четиридневниот штрајк минатата недела на вработените во Министерството за финансии.
Министерството објави дека договорите биле легални, во тоа време.
„Голдман Сакс“, кој склучил договор за валутна размена со Грција во 2001 година, во понеделникот рече дека не е направено „ништо несоодветно“.
(Ројтерс, АНА-МПА, Ксинхуа, АФП - 22/02/10)
