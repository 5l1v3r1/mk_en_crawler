10/01/2007
(Фајненшал мирор - 10/01/07;
AП, ДПА, ВОА, Ксинхуа, Кипарска новинска агенција, Cyprus Mail, AБХабер, Заман, Анатолијан тајмс, Турски дневни вести - 09/01/07;
AФП - 07/01/07;
Tркиш викли - 06/01/07;
AП - 05/01/07)
Кипарските Турци во вторникот (9-ти јануари) го урнаа пешачкиот мост во Никозија, чија изградба на крајот од 2005 година ги попречи плановите за отворање на премин во срцето на етнички поделениот главен град на Кипар.
На крајот од минатата година водачот на кипарските Турци, Мехмет Али Талат, најпрво ја објави својата одлука за отстранување на контроверзниот надвозник на турската страна од улицата Ледрас, главен комерцијален пат во Никозија и најголем симбол на 32-годишната поделеност на островот.
Според кипарските Грци, металниот пешачки мост бил изграден со цел да се засилат турските воени патроли во областа.
Плановите на Талат за отстранување на структурата беа критикувани од страна на генерал Јашар Бујуканит, турскиот началник на Генералштабот.
„Отворањето на улицата Ледрас не е проблем за нас, но таквите чекори мора да бидат симултани“, во извештајот на АФП од неделата се цитира изјавата на генералот и се истакнува дека тој го информирал Талат за ставовите на турската војска за време на состанокот во петокот во Анкара.
И покрај противењето на Анкара, Талат по состанокот рече дека одлуката за уривање на мостот -- еден од предусловите што ги одредија властите на кипарските Грци за повторно отворање на улицата Ледрас -- е сé уште валидна.
„Нашата единствена цел е да го отвориме преминот“, АП го цитираше Озкан Мурат, висок претставник за внатрешни работи на кипарските Турци, во вторникот.
„Како кипарски Турци, ние сторивме сé што мораше да се стори.“
Другите предуслови наведени од страна на кипарските Грци за повторно отворање на улоцата Ледрас вклучуваат:
повлекување на турските војници од областа, расчистување на мините и реставрација на соседните згради.
„Целта на отворањето на улицата Ледрас е безбедно движење на граѓаните и одржување на атмосфера на взаемна доверба преку контакти и комуникација помеѓу двете заедници“, рече во вторникот портпаролот на владата на кипарските Грци, Христодулос Пашиардис.
Во надеж дека ова ќе го отвори патот за обновување на мировните разговори спонзорирани од ОН со кипарски Грци оваа година, кипарските Турци го опишаа рушењето на контроверзниот мост како гест на добра волја.
Сепак, Пашиардис во вторникот инсистираше на тоа дека отстранувањето на надвозникот во никој случај не би можел да се толкува како повлекување или отстапка од страна на кипарските Турци.
„Отстанувањето на оваа незаконитост ...
не треба да биде поздравено како благороден чин на добра волја, ниту, пак, треба да биде наградено со отстапки од наша страна“, Кипарската новинска агенција ја цитираше неговата изјава.
Запрашан дали кипарските Грци планираат отстранување на ѕидот пред набљудувачкото место на Националната гарда на улицата Ледрас, Пашиардис рече дека владата е подготвена да разговара за нејзините предлози за отворање на премин на сообраќајницата со посредство на Мировните сили на ОН во Кипар.
Пет премини беа отворени на поделениот остров од 2003 година, девет од нив во центарот на Никозија, каде што за првпат беа подигнатио барикади за време на меѓуетничките судири помеѓу кипарските Грци и кипарските Турци во 1963 година.
Кипар е поделен на северен дел со кој управуваат Турците и јужен дел со кој управуваат Грците уште од 1974 година, кога турските војници окупираа околу една третина од територијата на островот.
