09/02/2010
Од Јусуф Рамадановиќ за Southeast European Times во Сараево – 09/02/10
Судот на Босна и Херцеговина во петокот (5-ти февруари) нареди едномесечен притвор за седуммина од осуммината исламисти уапсени минатата недела во рацијата во вахабистичката заедница во Горња Маоча, во близина на Брчко.
Меѓу осуммината беше и наводниот водач Нусрен Имамовиќ. 
Меѓу притворените беше и хрватскиот државјанин Аднан Рустеми. 
Според извештаите „големо количество оружје“, заедно со комуникациска опрема, беа запленети од групата, која се префрли во Горња Маоча во 2002 година.
Во 4 часот наутро на 2-ри февруари, околу 600 босански полициски агенти започнаа прецизно координирана операција наречена „Светлина“. 
Тие ја опколија и спроведоа рација во радикалната и изолирана исламистичка заедница од околу 400 членови во северното село на БиХ.
Групата е позната како Вахабисти, заедница на побожни исламистички фундаменталисти, отцепени од светот кои истовремено, наводно, имале електронска опрема за да бидат во контакт со своите џихадистички браќа.
Стефан Фелер, шеф на Полициската мисија на ЕУ (ЕУПМ), рече дека иако заканата од тероризмот во БиХ не е надуена, „институциите во оваа држава се способни да се справат со овој проблем“.
Вахабистичката секта е обвинета за користење или закана за користење сила, во обид да го собори уставниот ред или да ги сруши највисоките институции во БиХ. 
Истата е обвинета и за обид да се отцепи од државата.
Обвинението понатаму наведува дека членовите на групата „се обидувале да предизвикаат расна и верска омраза, непријателство и нетолеранција меѓу луѓето и граѓаните на БиХ“ со најразлични методи.
Полициската акција -- најголем здружен напор на полицијата уште од времето на југословенската војна -- беше наредена од Судската и обвинителска канцеларија на БиХ.
Нападот вклучуваше повеќе од 240 возила и многу агенции за спроведување на законот. 
Вклучени беа разузнавачките и безбедносните офицери; пограничната полиција, претставниците на Канцеларијата за странски служби, Државната агенција за истраги и заштита, полицијата на Република Српска, полицајците од областа Брчко во БиХ, неуниформираните полицајци од Федерацијата БиХ, заедно со претставниците на ЕУПМ.
Вахабистичката заедница во Горња Маоча беше формирана пред неколку години, откако нејзините членови беа избркани од селото Бочиња. 
Истата беше официјално следена оттогаш.
Присуството на групата во селото, сепак, само ги одвлече властите од активностите во Сараево, според еден терористички експерт.
Џевад Галијашевиќ, босански муслиман и член на Експертскиот тим на СЕЕ за тероризам и организиран криминал, предупредува дека вахабистите немаа проблем да се среќаваат со членовите на терористичките групи во Сараево. 
Тој вели дека договарањата меѓу екстремните организации се одвиваат во џамијата на Кралот Фахд во главниот град.
По драмата со рацијата, Галијашевиќ рече „иако сите очи се свртени кон Горња Маоча, на Вахабистите и членовите на терористичките организации им се дозволува непречено да работат во Сараево. 
Горња Маоча е само една пипка на огромниот октопод, чија глава е во Сараево ... 
во џамијата на кралот Фахд“.
Денот по рациите, Дорис Пак, шефица на делегацијата на Европскиот парламент за Југоисточна Европа, рече дека апсењата биле неопходни, истовремено подвлекувајќи го значењето на високофункционалната безбедност во државите кои бараат членство во ЕУ.
„Фундаменталистите, а вахабистите се тоа, мора да се сфатат сериозно ... 
државата мора да покаже дека ја има контролата над ситуацијата“, рече таа.
