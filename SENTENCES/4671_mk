14/04/2009
Од Горан Трајков за Southeast European Times во Скопје -- 14/04/09
Освежена од убедливата победа на вториот круг од претседателските и локалните избори на 5-ти април, владејачката коалиција во Македонија, предводена од ВМРО-ДПМНЕ, сега има шанса да го исполни својот план за инвестирање 8 милијарди евра во инфраструктурата на земјата, кој беше објавен во март.
Тогаш, опозициската СДСМ го критикуваше планот.
Водачот на СДСМ, Зоран Заев, го нарече „политички маркетинг“;
неговата партија остро го критикуваше премиерот Никола Груевски што се појавува на градилиштата, во обид, наводно, да им помогне на кандидатите на ВМРО-ДПМНЕ.
Поразот на СДСМ на изборите во април ја остави инфраструктурната стратегија, практично, без опозиција.
Сепак, наоѓањето 8 милијарди евра за седум години може да биде финансиско истегнување за економски осиромашената земја, чиј БДП во 2008 година изнесуваше околу 7,2 милијарди евра.
Друг показател за предизвикот пред Македонија е тоа што во своите 18 години независност, таа привлече само 2 милијарди евра странски директни инвестиции.
Груевски во март рече дека владата ќе финансира бројни инфраструктурни проекти со комбинирање буџетски средства, позајмување и приходи добиени од странските претпријатија кои ги водат концесиите.
На пример, турскиот гигант ТАВ ќе оперира со двата македонски аеродроми во текот на следните 20 години и мора да инвестира 200 милиони евра во модернизација и проширување на авијациските капацитети.
Во енергетскиот сектор, до 2016 година, владата планира да потроши 3,85 милијарди евра.
Таа ќе нарача студија за изградба нуклеарна централа и ќе инвестира во „стратешки проекти“, како на пример во рударството и обновливите извори на енергија.
Владата, исто така, предвидува изградба на универзитет за информатичка технологија во Охрид и отворање 93 нови училишта во земјата.
Со цел да му помогне на населението во целина, владата вети изградба на 1.100 нови станови до 2012 година -- пари што Груевски вели дека владата веќе ги одвоила.
Скептиците се многубројни.
Маријан Николов од Центарот за економска анализа праша дали инвестицискиот пакет е „финансиски одржлив и хармонизиран со стратегијата на земјата за управување со јавниот долг“.
Професорот по економија Сашо Асов од Универзитетот Св.Кирил и Методиј во Скопје вели дека исходот ќе биде неизвесен, со оглед на „слабиот институционален капацитет за негова реализација и земајќи ги предвид недефинираните извори на инвестиција“.
Тој, исто така, предвиде дека долгорочната програма нема „да го ублажи ударот на економската криза“, бидејќи на земјата во моментов й се потребни економски мерки кои даваат „краторочни резултати“.
И самиот Груевски, ветувајќи дека ќе ја модернизира инфраструктурата на земјата, отворено ја спомена можноста од нецелосна реализација.
„Ќе бидам многу задоволен ако реализираме две третини од [планот]“, рече тој.
„Сé друго повеќе од тоа ќе биде огромен успех.“
