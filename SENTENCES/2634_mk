14/10/2005
(ХИНА, Еурактив - 14/10/05;
АП, ХИНА, ХРТ, ФЕНА, Радио Б92, МТИ, Макфакс - 13/10/05;
Хрватски самит 2005)
Шеснаесет претседатели на земјите од Централна и Југоисточна Европа се состанаа во Хрватска на разговори во врска со интеграцијата во ЕУ и регионалната соработка.
Дводневниот самит, кој започна во петокот (14-ти октомври) во Загреб, беше свикан на иницијатива на хрватскиот претседател Стипе Месиќ, кој е домаќин на настанот.
На Хрватскиот самит 2005 учествуваат претседателите:
Алфред Мојсиу од Албанија, Хајнц Фишер од Австрија, Иво Миро Јовиќ од Босна и Херцеговина, Георги Парванов од Бугарија, Вацлав Клаус од Чешка, Лазло Сољом од Унгарија, Карло Азељо Кјампи од Италија, Бранко Црвенковски од Македонија, Владимир Воронин од Молдавија, Александар Квашњевски од Полска, Иван Гаспарович од Словачка, Јанез Дрновшек од Словенија, Светозар Маровиќ од Србија и Црна Гора и Трајан Башеску од Романија.
Литванскиот претседател Валдас Адамкус присуствуваше како специјален гостин на 12-тата редовна конференција, претходно позната како Централноевропска иницијатива.
Украинскиот претседател Виктор Јушченко го откажа своето учество поради здравствени причини.
На првиот ваков состанок, кој се одржа во чешкиот град Литомисл во април 1994 година, присуствуваа претседателите на седум држави, од кои само Австрија и Германија во тоа време беа членки на ЕУ.
Учеството на форумот, кој „нуди можност за гледање на работите во врска со Европа од најразличен агол“, постепено растеше.
Осум од земјите кои беа претставени на овогодинешната конференција се веќе членки на ЕУ, три се официјални кандидати, додека другите се залагаат за градење на поблиски врски со блокот.
Хрватскиот самит 2005 се фокусира на три главни теми:
последиците од приемот на првата група земји од Централна Европа и следните чекори во тој процес, придонесот на Западен Балкан во заедничката европска политика, како и улогата на регионалната соработка и бизнис климата и инвестиционите можности во Централна и Југоисточна Европа.
Поздравувајќи ги учесниците на отворањето на самитот во загребскиот хотел „Вестин“ во петокот, Месиќ рече дека проширувањето на ЕУ е единствениот пат по кој треба да се движи Европа.
Опишувајќи го процесот како „единствена, милениумска заложба која нема алтернатива“, хрватскиот претседател рече дека тоа е во интерес не само на европските земји туку и на целиот свет.
Нејзиното успешно завршување бара сериозни напори од страна на сите земји-членки, земји-кандидатки и идни земји-кандидатки на ЕУ, рече тој.
Земјите кои се надеваат на добивање официјален кандидатски статус во ЕУ мора решително да продолжат со усвојувањето на европските стандарди и усвојувањето на европските критериуми за исполнување на условите на Унијата и започнување на преговорите за членство што е можно побргу, рече Месиќ.
Хрватскиот премиер Иво Санадер, од своја страна, повика на продолжување на процесот на проширување на ЕУ додека истиот не го покрие целиот континент.
Земјите од ЕУ не треба да попуштат пред заморот од проширувањето и големиот број предизвици од овој процес, рече тој.
Дури откако проширувањето ќе биде завршено ќе може да се каже дека е изградена нова Европа и дека нејзината политичка и безбедносна архитектура е трансформирана, додаде Санадер.
