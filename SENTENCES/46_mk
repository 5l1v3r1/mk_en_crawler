26/12/2005
Од Антонела Архин за Southeast European Times во Подгорица – 27/12/05
На почетоот на годинава, Институтот за стратегиски студии и прогнози (ИССП) објави пионерски извештај за човековиот развој во Црна Гора.
Студијата, прва од ваков вид, беше изработена во соработка со УНДП и е насловена „Разликите -- потенцијал за развој“.
Културната разновидност е најсилната страна на Црна Гора, а нејзиното поттикнување е клучно за одржлив човечки развој, открива студијата.
Мултикултурализмот има широка поддршка во Црна Гора, но сепак доколку нешто не се преземе разликите во доходите и нееднаквите можности би можеле да ја попречат социјалната кохезија и напредок, се вели во неа.
Разработувајќи го тој заклучок, главниот менаџер на програмите на УНДП за Западен Балкан, Мојсеј Венанцио, вели дека републиката мора да ја спречи нееднаквоста, како и длабокиот јаз што постои помеѓу различните групи со цел да ја одржи стабилноста и мора да обезбеди еднаков пристап кон службите, бенефициите и економскиот раст.
Извештајот истакнува три важни прашања -- нееднаквоста, полот и сиромаштијата.
Тој констатира голема нееднаквост помеѓу најбогатите 10 отсто и најсиромашните десет отсто во Црна Гора -- најголема разлика во регионот.
И покрај балансираниот сооднос на образовани мажи и жени, бројот на жените во политиката, на позиции на власт или во јавниот живот и понатаму е мал, дури и според регионалните стандарди.
Само 10,67 од пратениците во црногорскиот парламент се жени.
Во исто време, бројот на жените во јавните служби е двојно поголем во Босна и Херцеговина и Хрватска.
Исто како и во останатите земји во регионот, сиромаштијата претсавува голем проблем.
Околу 12 до 13 отсто се сиромашни, а околу 33 отсто се економски ранливи.
Индексот за човековиот развој (HDI) за 2004 година во Црна Гора беше 0,799, незначително повисок од тој во 1991 година.
Во периодот 1999-2004 година, HDI покажа позитивна стапка на раст.
Со тек на време, просечниот животен век се намали, од 75,2 на 73,1 години, а стапките на писменост кај возрасните се зголеми на 97,5 отсто.
Сепак, БДП по глава на жител се зголеми од 1991 година, од 5.347 на 6.641 американски долари во 2004 година, бележејќи раст од 24,2 отсто.
Во споредба со останатите земји од регионот, Црна Гора има средно ниво на човеков развој, открива извештајот.
Извештајот укажува на разликите кои постојат меѓу различните области во Црна Гора.
БДП по глава на жител во северниот регион е само 46,1 отсто од црногорскиот национален производствен стандард по глава на жител, додека пак БДП во јужниот регион, вклучувајќи ја и Подгорица, е 13,46 отсто над црногорскиот национален производ по глава на жител.
Во крајбрежната област, како и во неколку поголеми града, релативно мал број лица немаат финасиски проблеми.
На север, многу рурални средини и помали градови се наоѓаат во тешка финансиска состојба.
Покрај тоа, многу области -- имено, Савник, Плузине, Забљак и Колашин -- се демографски загрозени и имаат потреба од посебна поддршка за развој.
Највисок степен на човеков развој е постигнат во централниот регион, а најнизок во северниот регион, според ИССП.
Три општини, Савник, Андријевица и Плав, бележат HDI од 0,600 до 0,700, додека пак HDI кај другите општини -- Беране, Бело Поле, Даниловград, Жабљак, Колашин, Котор, Мојковац, Никшиќ, Пљевља, Розаје, Тиват, Улцињ, Херцег Нови и Цетиње -- се движи од 0,700 до 0,800.
Четири општини, Бар, Будва, Плузине и Подгорица имаат највисок степен на човеков развој (HDI>0,800).
Црногорскиот претседател Филип Вујановиќ присуствуваше на официјалната церемонија по повод објавувањето на извештајот.
Тој изрази задоволство што првиот Извештај за човековиот развој за Црна Гора ја наслика како една мултикултурна република, решена да постигне економски напредок.
„Денешна Европа изобилува со различни култури, народи и религии.
Во согласност со тоа сметаме дека Црна Гора, преку своите етнички, културни и верски разлики, ќе придонесува за иднината на Европа истовремено развивајќи ја својата култура и традиција“, рече тој.
„Заштитата и зајакнувањето на постоечката природа на црногорското општество, кое се темели врз разновидност, е неопходен предуслов за одржлив човеков развој“, додаде претседателот.
Според Вујановиќ, етничките, верските и културните разлики биле извор на сила за Црна Гора со векови.
Црна Гора не само што ги одбегна етничките конфликти што избувнаа за време на распадот на поранешна Југославија, рече тој, туку и им даде засолниште на бегалците со различна етничка припадност кои бегаа од конфликтот.
Покрај тоа, додаде претседателот, републиката прави значајни чекори за заштита на правата на малцинствата.
Според одредбите од Уставот, формиран е Совет за заштита на правата на малцинствата;
кабинетот опфаќа и министерство за малцинствата, а донесена е и широка нормативна и институционална рамка за признавање и заштита на правата на малцинствата.
Малцинствата активно учествуваат во полтичкиот живот во Црна Гора, а исто така постигнат е напредок и во полето на образованието, преку подобрени програми на јазиците на малцинставта на сите нивоа, рече Вујановиќ.
