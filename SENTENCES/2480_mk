23/12/2005
(Гардијан - 23/12/05;
АП, Ројтерс, ЦБЦ, Тркиш прес, Европски суд за човекови права - 22/12/05;
AП -- 19/12/05 - 20/12/05)
Европскиот суд за човекови права (ЕСЧП) во четвртокот (22-ри декември) изрече пресуда со која на Турција й наредува да обезбеди отштета за кипарските Грци кои ги загубија своите домови кога турските војници го окупираа северниот дел од Кипар во летото 1974 година.
Повеќе од 200.000 лица, меѓу кои и околу 40.000 кипарски Турци, беа раселени како резултат на инвазијата која следеше по државниот удар поддржан од Анкара, а чија цел беше обединување на Кипар со Грција.
Оттогаш островот е поделен по етнички линии.
Одлуката на седум-члената комисија на ЕСЧП произлезе од барањето на една жена од кипарските Грци за добивање на пристап до нејзиниот семеен имот, кој й е оспоруван од август 1974 година.
Барателот, Мира Ксенидес-Арестис, поседува имот во областа Фамагуста, со продавница, стан и три куќи изградени на истиот.
Таа и нејзиното семејство живееле во една од куќите, додека останатиот дел од имотот или го користеле членови на семејството или бил изнајмуван, се вели во изјавата на судот.
Таа, исто така, поседува и земјишна парцела со овоштарник.
Судиите заклучуваат дека конвенцијата за човековите права е прекршена „врз основа на фактот што на барателот му е забранет пристап, контрола, користење и уживање на неговиот имот и каков било надоместок за мешањето во неговите сопственички права“.
Турската влада, според судот, продолжува со примената на севкупна воена контрола врз северен Кипар.
Фактот што кипарските Грци го одбија планот спонзориран од ОН за повторно обединување на островот во април 2004 година „нема никакви правни последици за прекинувањето на континуираното прекршување на правата на раселените лица“, заклучува судот.
Затоа, й се наредува на Турција да „воведе правен лек, во рок од три месеци, кој ќе обезбеди ...
вистински ефикасна отштета за барателот“ која треба да се реализира три месеци подоцна.
Опишувајќи го случајот на Ксенидес-Арестис како пример за „еден раширен проблем кој засега голем број луѓе“, ЕСЧП вели дека одлуката од четвртокот треба да се примени за околу 1.400 слични имотни случаи поднесени превенствено од кипарските Грци против Турција.
Судската пресуда беше донесена три дена откако парламентот на кипарските Турци ги усвои измените на своите имотни закони, со кои на кипарските Грци им се дозволува да поднесат барање за надомест на имотите што ги поседувале пред турската инвазија во 1974 година.
По одлуката на ЕСЧП, турското Министерство за надворешни работи во четвртокот издаде соопштение во кое се вели дека измените одобрени од пратениците на кипарските Турци оваа недела се во согласност со очекувањата на судот.
Барањата за земјиштето на кипарските Турци ќе ги разгледува комисија за надомест на имотот, чие формирање е предвидено со измените одобрени во понеделникот.
„Имотните права во Кипар содржат комплицирани елементи“, вели министерството, додавајќи дека „овој правен договор нуди важна можност за постигнување на решение“.
И покрај тоа што ја поздравија одлуката на судот, властите на кипарските Грци сметаат дека таа во одредена мера е непрецизна.
„Со одлуката (од четвртокот) се признава дека Турција е одговорна за сé што се однесува на северниот дел од островот и дека која било администрација таму е подредена на Турција“, АП ја цитираше изјавата на портпаролот на владата на кипарските Грци, Кипрос Крисостомидес, за новинарите.
„Ние сметаме дека судот требаше да издаде јасна одлука за надомест и враќање на имотот.“
