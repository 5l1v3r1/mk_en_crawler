20/01/2012
Катица Ѓуровиќ за Southeast European Times во Белград -- 20.01.12
Српските бизниси и жители й должат на владата повеќе од 2 милијарди евра во неподмирени даноци, но владата не успева да ги наплати парите потребни за пополнување на буџетската дупка оваа година.
Канцеларијата на даночната администрација на 7-ми јануари обелодени список на 100 најголеми даночни должници. 
Извештајот покажува дека од 2003 година долгот од даноци во српскиот државен буџет изнесува повеќе од 2 милијарди евра, изјави за SETimes државниот секретар во српското Министерство за финансии, Миодраг Џидиќ.
Владата има буџетска дупка од 1,13 милијарди евра, или 140 милијарди динари, но можеби никогаш нема да успее да ги наплати даноците од поголемиот дел претпријатија.
„Државата не може да го наплати долгот од претпријатијата што банкротирале, што се во процес на приватизација, реструктуирање или репрограмирање“, рече за SETimes Зоран Јовановиќ, задолжен за односи со јавноста во канцеларијата на даночната администрација.
Тој вели дека главната причина за тоа што некои претпријатија не плаќаат даноци е лошата финансиска состојба во Србија. 
Во последниве десет години многу претпријатија банкротираа или беа приватизирани -- само 30 отсто од најголемите затајувачи на данок во Србија се активни претпријатија.
„Но, активните претпријатија кои сé уште работат и не плаќаат даноци ќе мора да бидат казнети. 
Канцеларијата на даночната администрација досега поднесе 9.000 прекршочни пријави и 1.700 кривични пријави“, рече Јовановиќ.
Најголемиот данок го должи Беобанка, банка која прогласи банкрот во 2002 година. 
Истата должи 24 милијарди динари или 228,5 милиони евра.
Владата зазема построг став во однос на даночните затајувачи. 
Новиот закон дозволува канцеларијата на даночната администрација да ги објавува најголемите даночни должници секој месец. 
А, почнувајќи од јуни, српските банки нема да им дозволат на граѓаните да си ги подигнат платите ако не платиле даноци или задолжителното социјално осигурување. 
Претставниците на Министерството за финансии очекуваат оваа политика да го подобри даночниот систем во Србија и да го подмири државниот буџет.
„Политиката на толерирање на нечиј долг, а казнување на други испраќа јасна порака до граѓаните дека државата е селективна кон одредени групи граѓани и претпријатија“, рече за SETimes Верица Барац, претседателка на Антикорупцискиот совет на Србија.
Според Џидиќ, тешко е да се наплатат пари од сите даночни должници поради светската економска криза, која ги погоди претпријатијата во Србија.
Барац го отфрла аргументот дека државата е ограничена во собирањето на даноците поради прописите за приватизација и банкрот. 
„Државата е главниот актер кој ги поставува прописите и е одговорна за недостатокот на овие прописи“, додава таа.
Според Барац, листата на 100 даночни должници го одразува нивото на корупција во Србија. 
„За разлика од некои развиени земји, Србија нема култура на плаќање даноци и поддршка на државата“, додаде Барац.
Само 70 отсто од српските даноци се плаќаат доброволно, додека остатокот се собираат преку владините напори за наплата на даноци. 
За разлика од тоа, според Светска банка за глобални практики на собирање даноци 2011, Шведска го има еден од најдобрите даночни системи во светот, во кој 98 отсто од данокот се плаќа доброволно.
Меѓу навремените подмирувачи на данокот во Србија е семејството Кусовац од Белград, кое има претпријатие за производство на мебел. 
Дејан Кусовац, кој го поседува претпријатието веќе 30 години, рече дека не е фер тие да плаќаат даноци, а други да не плаќаат.
„Иако имаше периоди кога нашиот семеен бизнис не одеше добро, секогаш навреме ги плаќавме даноците“, рече Кусовац за SETimes.
