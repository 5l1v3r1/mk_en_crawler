23/07/2007
Од Габриела Преда за Southeast European Times -- 23/07/07
„Среќата е многубројни нафтоводи“, пишуваше на една налепница за возилата што кружеше во 1990-тите. 
Оттогаш играта за енергијата не е сменета многу, но некои од играчите се. 
Сега, повеќе од било кога, Југоисточна Европа е центар на вниманието. 
Се повеќе и повеќе, иднината на регионот зависи од транспортот на нафта и гас до Западот желен за енергија.
Конкуренцијата помеѓу разни проекти за изградба на нафтоводи брзо станува се поголема. 
Работат повеќе лобисти, потпишани се повеќе договори и одржани се повеќе состаноци на високо ниво со цел да се разгледа енергетската состојба во регионот, заедно со останатите клучни прашања кои го засегаат Балканот.
Прашањата поврзани со енергијата беа главна точка на неколку клучни настани во последните недели. 
Како прво, бугарските законодавци го прифатија проектот за изградба на нафтовод, кој ќе го поврзува бугарското пристаниште Бургас со Александрополис во Грција. 
Нафтоводот ќе пренесува нафта од рускиот терминал во Новоросијск, заобиколувајќи го пренатрупаниот Босфор. 
Тој ќе има почетен годишен капацитет од 35 милиони тони, кој подоцна би можел да биде зголемен на 50 милиони тони. 
Руските компании Роснефт, Транснефт и Гаспромнефт ќе имаат 51 отсто од акциите. 
Грчките корпорации ќе добијат 24,5 отсто од акциите, додека пак бугарските останатите 24,5 отсто.
Според разни извори, некои американски компании -- како Ексон Мобил или Шеврон -- исто така се заинтересирани за акциите, најверојатно со добивање на делот на бугарските и грчките компании. 
Ако се случи ова, заедничкиот економски интерес би можел да ги спои Соединетите Американски Држави и Русија.
Некои аналитичари го сметаат нафтоводот Бургас-Александрополис за прв голем економски чекор напред во регионот од страна на Русија по завршувањето на Студената Војна и распадот на Советскиот Сојуз. 
Москва, тврдат овие аналитичари, сега се обидува поагресивно да стане значаен играч во еден од најосетливите региони од Евроазија. 
Некои дури ја поврзуваат улогата на Русија во процесот за решавање на статусот на Косово -- поточно, нејзината одлука да ја попречи контролираната независност -- со нејзините обиди да стави поздрави нозе на Балканот.
Секако, Москва вредно работеше на градење „пријателства“ со разни земји од регионот. 
На пример, во Грција неодамна пристигна делегација на високо ниво да го промовира имиџот на една силна Русија со здрав енергетски сектор и милијарди долари за инвестирање во странските пазари. 
Приливот на руски инвестиции има потенцијал да го подигне туризмот во Грција, како и на секое друго место во регионот. 
Русија, исто така, се наоѓа во добра положба да ги придобие земјите што, поради оваа или онаа причина, се чувствуваат навредени од Западот -- на пример, Србија.
Истовремено, Вашингтон, исто така, беше забележлив. 
Џорџ Буш е првиот актуелен американски претседател кој ја посети Албанија, а беше и во Бугарија. 
Прашањата поврзани со енергијата беа најважен дел од неговата агенда. 
Албанско-македонско-бугарската нафтена корпорација (АМБО), компанија регистрирана во Америка, планира да изгради втор регионален нафтовод, кој директно ќе му конкурира на нафтоводот Бургас-Александрополис. 
Проектот беше прво замислен од страна на енергетската компанија Халибартон и ја доби поддршката од владата на Америка, која направи физибилити студија.
Нафтоводот АМБО ќе биде долг 912 км и ќе транспортира 35 милиони тони нафта годишно. 
За прв пат, тој ќе го поврзува Црното Море со Јадранот -- и, пошироко, Централна Азија со Италијанскиот полуостров и понатаму. 
Се очекува проектот да биде завршен до 2012-та година. 
Според неговите поборници, тој ќе помогне да се создадат потребните услови за рамнотежа на цените на нафтата на светскиот пазар.
Бидејќи и Москва и Вашингтон продолжуваат да покажуваат интерес во Југоисточна Европа, нов играч -- ЕУ -- влезе во играта. 
Неодамна, Европската Комисија даде условно одобрување на заедничкото барање на Грција и Италија за поврзување на нивните мрежи на природен гас преку нафтовод кој ќе минува низ Јадранското Море. 
Се очекува изградбата на нафтоводот да започне во 2008-та година, а да заврши во 2011-та година. 
Се очекува неговиот годишен капацитет да биде 8,8 милијарди кубни метри природен гас.
Брисел, исто така, покажа интерес за изградба на трет регионален нафтовод, кој ќе го поврзува романското пристаниште на Црното Море Констанца со Трст, италијанско пристаниште на Јадранското Море. 
Нафтоводот ќе минува низ Србија, а некои аналитичари стравуваат дека преговорите за статусот на Косово ќе влијаат врз проектот и неговата изводливост. 
Во секој случај, пет земји од Југоисточна Европа -- Хрватска, Италија, Романија, Србија и Словенија -- се обврзаа да ја зголемат соработката за нафтоводот долг 1856 км, кој ќе може да пренесува околу 40 милиони тони нафта годишно во неговата прва фаза, со можност капацитетот да порасне до 90 милиони.
Еврокомесарот за енергија Андрис Пиебалгис го потпиша проектот, среде се поголемата загриженост во блокот дека мора да биде изградена неопходната инфраструктура за поврзување на пазарите на ЕУ со регионите богати со нафта. 
Овој потег на ЕУ предизвика незадоволство во Кремлин, бидејќи Москва беше исклучена од проектот -- и покрај тоа што моментално ЕУ половина од своите испораки на сурова нафта и природен гас ги добива од Русија.
Овој повеќе проактивен приод на Брисел претставува напуштање на минатото, кога Европејците со задоволство оставаа Вашингтон најмногу да се грижи за влијанието на Москва. 
Се повеќе, ЕУ е преокупирана со преземање контрола врз нејзината енергетска иднина. 
Бидејќи глобалната побарувачка за нафта се очекува да се зголеми до 41 отсто во следниот четврт век, ова не треба да биде изненадување.
Кои се потенцијалните последици врз Југоисточна Европа од овој зголемен интерес? 
Многу аналитичари од регионот гледаат дека доаѓа ера на стабилност и плодна инвестициска средина. 
Заедно со енергетскиот сектор, многу други индустрии би можеле да профитираат, како што се туризмот, транспортот, трговијата и трговијата со недвижен имот, а да не го спомнуваме вистинскиот бизнис со изградба на нафтоводите. 
Сево ова може да го вложи многу потребниот капитал во локалните заедници. 
Балканот би можел повторно да ужива светско внимание, но заради далеку поразлични причини од тие во 1990-тите.
Сепак, некои аналитичари немаат толку розев став. 
Тие стравуваат дека политиката на сила може да предизвика конфликти помеѓу некои антитетички политички групи -- предизвикувајќи уште едно политичко превирање во регионот. 
После се, тврдат тие, голем дел од политичкото превирање во овој регион во изминатите децении беше поврзан со енергетските амбиции и желбата да се стекне доминантност врз предложените линии за нафта и природен гас. 
Може ли историјата да се повтори? 
Можно е една посилна Русија да бара контрола врз најголен дел од клучните енергетски коридори, обновувајќи го стариот стратешки антагонизам помеѓу Москва и Вашингтон. 
Од оваа гледна точка, обидот на Русија да го попречи процесот за утврдување на статусот на Косово претставува кобен знак.
Балканот е речиси предодреден, заради географијата, да одигра составна улога во новата енергетска слика на 21-от век. 
Регионот се наоѓа близу до Русија, Средниот Исток и Западна Европа и на тој начин служи како јасна точка на контакт за сите. 
Секако неговата новонастаната улога со себе носи потенцијални опасности. 
Истовремено, таа може да им овозможи на земјите од Балканот да преземат поголема контрола врз нивната иднина.
