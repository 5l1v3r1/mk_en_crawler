22/05/2007
Од Давор Коњикушиќ за Southeast European Times во Белград - 22/05/07
Едно од главните прашања што го дефинирањаат статусот на српските жени во општеството е економијата.
За жал, како што моментно стојат работите во земјата, скоро една третина од квалификуваните жени се невработени.
Од вкупно 1,4 милиони работоспособни жени во земјата, само 900.000 имаат работа, според Министерството за труд и вработување.
Жените во Србија се помалку активни во работната сила отколку мажите и тие напредуваат кон раководните позиции во претпријатијата многу побавно.
И покрај фактот што регулативите беа изменети, нивното спроведување оди бавно.
Стапката на невработеност на жените е скоро 20 отсто повисока отколку на мажите, според УНДП.
„Од вкупно 900.000 вработени жени, 57 отсто се вработени во приватниот сектор.
Од половината милион невработени жени, 20.000 имаат универзитетска диплома, додека 32,6 отсто немаат квалификации“, вели заменик-министерот за труд и вработување, Радмила Букумириќ-Катиќ.
Оваа година започна кампања насловена како „Цвет на успехот за жената-змеј“ -- истата вклучува избор на најдобро претпријатие за жените во Србија.
Истата ја иницираше секторот Женски Бизнис клуб на Здружението на бизнис-жени.
Претседателот на здружението Сања Поповиќ-Пантиќ вели дека целта на кампањата е да се акцентира дека жените може да бидат многу успешни во бизнисот.
Претставничките на невладината организација Женска влада на Србија велат дека се дискриминирани бидејќи во апликациите за работа им се поставуваат прашања за возраста и изгледот, што е забрането со Српскиот закон за работни односи од 2001 година.
Вообичаено, жените не се информирани дека ваквите прашања се забранети и дека тие имаат право да ги тужат работодавачите што ги поставуваат истите.
За време на интервјуата за работа, работодавачите, исто така, ги прашуваат жените несоодветни прашања за нивната брачна состојба, нивните планови за мажење и за раѓање деца.
Ко-министерот за одбрана во Женската влада, и пратеник на Демократската партија, Гордана Комиќ, рече дека во иднина мора да има посилна борба против ваквата дискриминација во работата.
Според Женскиот центар за човекови права, жените се први што ги губат работните места -- особено оние на високо ниво -- како резултат на приватизацијата.
Сé повеќе жени работат во нископлатените индустриски и услужни сектори, со сé поголема нееднаквост во платите.
Помеѓу пречките за жените, според оваа невладина организација, е немањето национална стратегија за напредување на жените, сé уште полово поделениот образовен систем, отсуството на спроведувањето на законите за заштита на женските права и развојни политики што не ја земаат предвид еднаквоста меѓу половите.
Во обид да се надминат овие бариери, меѓународната заедница го зголеми притисокот врз Србија и другите земји во регионот за зголемување на мерките за промовирање на еднаквоста помеѓу половите, за ставање крај на половата дискриминација и одредување квоти за учеството на жените во политиката.
