01/11/2004
Од Гелу Трандафир за Southeastern European Times во Букурешт -- 01/11/04
Романија мора да затвори три тешки поглавја-- Животната средина, Правдата и Внатрешните работи и конкурентноста -- до крајот од годината со цел да го потпише Договорот за прием во првата половина од 2005-та година и да стане членка на ЕУ до 2007-та година. 
Иако задачата е застрашувачка, главниот преговарач на Романија со ЕУ Василе Пускас вели дека останува оптимист.
Southeast European Times: Европската Комисија (ЕК) конечно и додели на Романија статус на функционална пазарна економија. 
Беше ли ова само „дипломатски подарок“, како што посочија насловите во весниците?
Василе Пускас: Воопшто не станува збор за „дипломатски подарок“. 
Се обидовме да ги исполниме критериумите на една функционална пазарна економија, од либерализација на цените до ниска стапка на инфлација и стабилна макроекономска состојба и сето ова беше постигнато. 
Земјите кои го добија истиот статус -- Бугарија во 2002-та година, Полска во 1997-та година -- беа анализирани според истите критериуми.
SETimes: Извештајот на ЕК предупредува дека романската економија моментално нема капацитет да се справи со притисоците од конкуренција во единствениот европски пазар.
Пускас: При поставувањето на критериумите на ЕУ во 1993-та година беа земени во вид аспектите на земјите во транзиција од централна и источна Европа. 
Се очекуваше земјите да го постигнат статусот на функционална пазарна економија, и тогаш, доколку реформите продолжеа, да дојде до зголемување на нивото на конкурентност.
SETimes: Мислите ли, тогаш, дека романската економија ќе може да се справи со притисоците на конкурентност во иднина?
Пускас: Тоа е апсолутно неопходно. 
Она што не загрижува како играчи на европскиот пазар е дека мора да се справиме со сопствениот систем на конкурентност и да се подготвиме, со наши сопствени производи, за еден проширен пазар од 500 милиони луѓе. 
Нагласувам дека овогодинешниот извештај за земјата наведува дека Романија ќе може да се справи, во 2007-та година, со статусот на земја-членка.
SETimes: Ќе успеете ли да ги затворите трите преостанати поглавја -- Животната средина, Правдата и Внатрешните работи и конкурентноста -- до крајот од годината?
Пускас: Стратешкот документ за прв пат спомнува дека „Комисијата ќе вложи секакви напори“ со цел да ги заврши преговорите до крајот од годината. 
Досега, заедничка цел беше преговорите да се завршат во 2004-та година. 
Поглавјата ќе бидат затворени во декември. 
Тогаш, Советот на Европа, состанувајќи се во полн состав, ќе го разгледа прашањето за прием на Бугарија и Романија.
SETimes: Последниот извештај за земјата вклучува остри критики за слободата на печатот и корупцијата. 
Ве прави ли ова да се чувствувате непријатно?
Пускас: Тоа сите не прави да се чувствуваме непријатно. 
Треба да бидеме внимателни, затоа што овој извештај не е адресиран само до главниот преговарач или неговиот тим, туку до сите Романци, до романското општество. 
И треба да гледаме владата да поддржува мерки кои гарантираат слобода на печатот, да ги развива правните аспекти и да овозможи имплементација. 
Треба да се соочиме со овие критики и да не дозволиме тие да се прошират во други сектори, затоа што слободата на изразување е многу поширока област.
SETimes: Поимот “високо ниво на корупција“ се појави за прв пат за време на оваа администрација во рамките на извештајот на Комисијата за 2003-та година. 
Овој поим не беше употребен никогаш порано.
Пускас: Корупцијата треба да се разгледа целосно. 
Испробуваме еден ваков приод и Националната анти-корупциска канцеларија ја разбира важноста на ова прашање.Корупцијата не е само прашање на морал или политика. 
Претходно го споменав системот на конкурентност -- конкурентноста ќе се зајакне само ако се намали корупцијата.
SETimes: Прифативте „безбедносна клаузула“, која дозволува Брисел да го одложи приемот на Романија за една година доколку не бидат исполнети ветувањата. 
Бевте ли притиснати од страна на ЕУ да ја прифатите истата како начин за продолжување на интензитетот на реформите по завршувањето на преговорите?
Пускас: Специјални клаузули беа, исто така, наметнати и за десетте [нови членки] земји во однос на правдата, внатрешните работи и земјоделството. 
Новитет во случајот на Бугарија и Романија е оваа безбедносна клаузула, која дозволува одложување на датумот на прием доколку, за време на мониторингот, резултатите не се совпаѓаат со почетните ветувања.
SETimes: Се наближуваат избори во ноември. 
На кој начин промената на власта може да влијае врз преговорите и процесот за прием?
Пускас: Дотогаш очекуваме сите формални решенија за кои се уште се преговара да бидат завршени. 
Исто така, се надевам дека, во преостанатиот период, политичарите нема да влијаат врз преговорите, туку ќе остават тие да се одвиваат по својот природен тек се до декември.
