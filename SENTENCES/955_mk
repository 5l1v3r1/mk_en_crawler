02/02/2007
Aлбанија, Бугарија и Maкедонијa потпишаа договор за изградба на регионалниот нафтовод Бургас-Валона, во средата (31-ви јануари) во Скопје.
Проектот ќе го води американското претпријатие АМБО, а тендерот за избор на градежно претпријатие за изградба на истиот, ќе биде наскоро објавен.
Нафтоводот, кој е долг 912 километри и го поврзува бугарското пристаниште Бургас со албанското пристаниште Валона, преку Македонија, ќе пренесува касписка нафта од Црното Море до Јадранското Море, со очекуван годишен капацитет од 35 милиони тони.
Бугарската влада во вторникот (30-ти јануари) потпиша договор со шпанското претпријатие ФЦЦ за изградба -- со Романија -- на вториот мост над реката Дунав.
Шпанското претпријатие победи на меѓународниот тендер за проектот.
Проектот од 100 милиони евра, поддржан од ЕУ, треба да трае 38 месеци, при што изградбата ќе започне во мај.
Хрватскa и Светската банка успешно ги завршија разговорите за вториот Заем за програмско прилагодување (ПАЛ2) во вредност од 150 милиони евра, според канцеларијата на банката во Загреб.
Заемот има за цел поддршка на спроведувањето од страна на хрватските власти на клучните институционални и структурни реформи и забрзување на процесот на пристап на земјата во ЕУ.
Бордот на банката се очекува да го одобри кредитот во мај.
Австриски Мобилком е единствениот понудувач на меѓународниот тендер за трет мобилен оператор во Maкедонијa.
Тендерската комисија на агенцијата се очекува да го објави победникот на 12-ти февруари.
Грција и Италија во средата (31-ви јануари) потпишаа договор кој предвидува забрзување на работата на гасоводот за природен гас што ги поврзува двете земји, кој треба да пренесува азербејџански гас преку Турција до западните пазари.
Првичниот протокол за 212 километри подводен гасовод беше потпишан во 2005 година.
Истиот ќе оди од Ставролименас, Грција, до Отранто, Италија, и се очекува да ја намали зависноста на ЕУ од рускиот гас.
Црна Гора и сингапурскиот „Аман ресортс“ во средата (31-ви јануари) потпишаа договор за закуп, според кој претпријатието ќе управува со трите водечки црногорски хотели -- Свети Стефан, Милочер и Краљичина плажа.
„Аман ресортс“ ќе й плаќа на Црна Гора 2,1 милион евра годишно, како и 10 отсто од заработениот профит.
Исто така, претпријатието се обврзува дека ќе инвестира најмалку 40 милиони евра за модернизација на хотелите во следните две години.
(Разни извори -- 26/01/07-02/02/07)
