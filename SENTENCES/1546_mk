21/06/2010
Хрватските aрхеолози откопаа гробница од Бронзеното време во близина на Башка Вода.
Научниците открија скелет, различни предмети и накит -- од кои некои се верува дека се стари и по 3.500 години.
Италијански трговски брод од Втората светска војна беше пронајден од албанско-американска експедиција покрај брегот на полуостровот Карабурун.
Остатоците беа пронајдени со помош на подводни направи за снимање.
Софијa беше домаќин на четвртата сесија на Бугарско-индиски форум за информатички и комуникациски технологии на 14-ти и 15-ти јуни.
Делегации од двете држави разговараа за политиката на ИТ и комуникацискиот сектор.
Тие се согласија дека Бугарија и Индија треба да соработуваат во воспоставувањето заеднички паркови со најнова технологија.
Премиерот на Република Српскa (РС) Милорад Додик и норвешкиот амбасадор во Босна и Херцеговина (БиХ) Јан Браату, отворија иновациски центар во Бања Лука во средата (16-ти јуни).
Проектот, вреден 665.000 евра, ќе отвори работни места ориентирани кон иднината, засновани на знаење и технологија и ќе обезбеди помош за претприемачите во создавањето успешни претпријатија.
Србијa ќе добие грант од 307.000 евра од Светската банка за развој на својот проект за е-влада, во рамките на договорот потпишан во четвртокот (17-ти јуни) од страна на српската министерка за финансии, Диана Драгутиновиќ, и претставникот на Светската банка во Белград, Симон Греј.
Проектот за е-влада има за цел подобрување на ефикасноста и транспарентноста на државните институции.
Околу 37 отсто од најдобрите 60 претпријатија во Хрватска имаат профил на Фејсбук, додека 22 отсто редовно ги обновуваат своите страници, според маркетинг-агенцијата Инвента.
Студијата покажува дека само 13 претпријатија одржуваат добро ажурирана Фејсбук страница, а само осум од нив имаат повеќе од 10.000 пријатели.
Се проценува дека има околу 1 милион активни корисници на Фејсбук во Хрватска.
Романските eксперти открија најстари пештерски цртежи пронајдени досега во Централна Европа.
Сликите, за кои се верува дека се стари 35.000 години, претставуваат животни, вклучително и бафало, коњ и носорог.
(Разни извори -- 14/06/10-21/06/10)
