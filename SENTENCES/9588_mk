23/11/2012
Анес Алиќ за Southeast European Times во Сараево -- 22.11.12
Водачите на шесте највлијателни политички партии во Босна и Херцеговина (БиХ) во вторникот (20-ти ноември) во Мостар постигнаа договор, ставајќи крај на политичкиот ќор-сокак во кој се наоѓаше земјата од општите избори во 2010 година.
Во заедничката изјава шестмината водачи се обрзаа дека ќе обезбедат институционална еднаквост меѓу трите најголеми етнички групи и малцинствата, со што ќе се исполни барањето од пресудата на Европскиот суд за човекови права во 2009 година во случајот Сејдиќ-Финчи.
„Договорот беше постигнат за најзначајните прашања на кои треба да се работи во следните две години, но пред сé заради почитување на принципот -- преку спроведување на судската одлука -- претставниците на еден народ да не можат да ги бираат претставниците на другиот народ“, рече Драган Човиќ, претседател на ХДЗ-БиХ.
Шестмината водачи ги потврдија претходно договорените заеднички обврски, вклучително и клучниот договор меѓу водачот на Сојузот на независните социјалдемократи (СНСД), Милорад Додик, и водачот на Социјалдемократската партија (СДП), Златко Лагумџија, две недели порано, кој го отвори патот за Мостар.
Тие, исто така, се обврзаа дека ќе работат на итна реконструкција на извршната власт во Федерацијата на БиХ, за да се обезбеди поголема ефикасност, имајќи го предвид парламентарното мнозинство што нивните партии го сочинуваат таму.
Договорот беше овозможен, во голем дел, со тоа што Бошњачката партија за демократска акција (СДА) беше избркана од владејачката коалиција на државно ниво. 
СДА рече дека договорот, всушност, ќе ја распарчи земјата и ќе создаде унија на ентитети.
„За да ја спаси својата позиција, Лагумџија му помогна на Додик да ја реализира својата политичка идеологија, да ги заслабне државните институции и да ја засили власта на ентитетите“, рече заSETimesАмир Зукиќ, генерален секретар на СДА.
Многумина го критикуваат договорот како нешто што го зацврстува етничкиот национализам во изборниот процес, со што предвидува дека претставници на една етничка група не може да гласаат за кандидат на друга етничка група. 
Опозициската Наша странка (Наша партија) вели дека договорот претставува заврстување на етничката територијална поделба преку заслабнување на државните институции.
„Инсистирањето на етничкиот принцип за време на изборите и ограничувањето на граѓаните да гласаат само за својата етничка група е против сите демократски принципи. 
Водачите на шесте партии јасно сметаат дека граѓаните не можат да гласаат како слободоумни поединци, туку само како припадници на етничките колективи“, рече за SETimesДенис Грац, претседател на Наша странка.
Критичарите, исто така, велат дека договорот ќе ја укине надлежноста на Високиот судски и обвинителски совет на БиХ и ќе ја маргинализира Централната изборна комисија со намалување на нејзината надлежност.
Договорот предвидува дека парламентите на ентитетите ќе ги назначуваат обвинителите на сите нивоа на власта, а владите ќе ги предлагаат кандидатите од листата утврдена од советот.
„Никаде во регионот нема случај главен обвинител да се избира од неговите сопствени заменици и другите обвинители. 
... 
Ние се бориме за независно судство, но тоа не може да се постигне ако обвинителите се избираат на партиски состаноци“, рече заSETimesНермин Печанац, претседател на опозицискиот Социјалдемократски сојуз.
Договорот, исто така, предвидува ставање крај на изборните списоци и укинување на Центарот за пребројување на гласовите, кој го води Централната изборна комисија на БиХ; нејзината надлежност ќе биде пренесена на ентитетите.
„Договорот на партиите ќе ја запечати судбината на Централната изборна комисија и ќе доведе до нејзин колапс“, рече за SETimesВедран Хаџовиќ, претставник на комисијата. 
Тоа ќе значи дека нема веќе изборни кандидати, само партиско гласање, што ќе им овозможи на политичките партии, а не на индивидуално избраните функционери, да ги поседуваат мандатите, рече тој.
„Никогаш немало приговори за работата на Центарот за пребројување на гласовите. 
Од друга страна, центарот неодамна откри неколку случаи на обиди за фалсификување на изборните резултати“, додаде Хаџовиќ.
Партиските водачи, исто така, се согласија на изборни реформи за заштита на локалните производители и подобрување на инвестициската клима во БиХ. 
Двата ентитета на БиХ имаат различни регулативи кои ја водат економијата, што ја отежнува трговијата меѓу ентитетите, но Лагумџија-Додик велат дека со договорот се прави обид за нивно усогласување.
