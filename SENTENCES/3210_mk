04/09/2006
(Хуријет, Њујорк тајмс, Туркиш прес - 04/09/06;
AП, Интернешнал хералд трибјун, ВОА, Ројтерс, Џерусалим пост, Еуроњус, Турски дневни вести, Заман - 03/09/06;
ВОA - 02/09/06;
Journal of Turkish Weekly - 01/09/06)
Додека се обликуваат проширените Привремени сили на ОН во Либан (УНИФИЛ), турскиот премиер Реџеп Тајип Ердоган во неделата (3-ти септември) ги повика муслиманските нации да се приклучат на операцијата.
„Не можеме да заборавиме дека ни падна историска задача“, АП го цитираше обраќањето на турскиот водач на отворањето на Младинскиот форум на Организацијата на исламската конференција во Истанбул.
„Не можеме да ја заборавиме потребата за заштита на постојниот мир.
Ако 22 европски земји се приклучуваат, најмалку уште толку муслимански земји треба, исто така, да се приклучат.“
Турската влада во петокот поднесе резолуција до парламентот, во која од неа бара да го одобри распоредувањето на мировниците во Либан.
Пратениците треба да одржат вонредна седница во вторник -- и очекувањата се дека, и покрај противењето на јавноста за учеството на Турција во УНИФИЛ, иницијативата ќе ја добие неопходната поддршка.
Владејачката партија на правдата и развојот (АКП) има големо мнозинство во собранието од 550 пратеници.
„Би било предавство кон нашата историја, нашата иднина и високите интереси на нашиот народ да останеме настрана“, рече Ердоган на телевизиското обраќање во четвртокот вечер, во кое ја бранеше одлуката на АКП.
„Единствениот начин да ги заштитиме нашите интереси е да бидеме дел од процесот што се случува во близина, наместо да останеме само набљудувачи.
Турција нема да биде набљудувач во настаните што се одвиваат во регионот, како што не беше ниту за трагедиите во Босна и во Косово.“
Резолуцијата предвидува испраќање на турски војници во Либан до една година, за поддршка на другите национални контингенти на УНИФИЛ во поморските и воздухопловните транспортни операции и обезбедување на помош за хуманитарните активности.
Нивни задачи ќе бидат и спречување на шверцот со оружје и обезбедување на обука за либанската армија.
Властите во Анкара постојано ставаа до знаење дека турските војници нема да учествуваат во ниту една операција за разоружување на милитантите на Хезболах.
Ако од нив биде побарано тоа, изјави Ердоган за новинарите во саботата, „турската влада ќе ги повлече сите сили таму“.
И покрај тоа што резолуцијата поднесена до парламентот, наводно, не го специфицира бројот на војници со кој земјата би учествувала во УНИФИЛ, претходните извештаи покажаа дека Анкара размислува за испраќање на 1,200 миротворци.
Резолуцијата 1701 на Советот за безбедност на ОН, усвоена три дена пред стапувањето на сила на прекинот на огнот помеѓу Израел и Хезболах на 14-ти август, го овласти проширувањето на УНИФИЛ до 15,000 припадници.
За време на состанокот на министрите за надворешни работи на ЕУ во Брисел пред околу десет дена, земјите-членки ветија дека ќе учествуваат со скоро 7.000 војници за помош на силите.
