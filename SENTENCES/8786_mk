30/04/2012
Мишко Талески за Southeast European Times во Скопје -- 30.04.12
Во јуни македонските и албанските академици на науките и уметностите ќе формираат заеднички совет за соработка, кој ќе понуди поинакво толкување на историјата на односите меѓу Македонија и албанскиот народ.
„Според уставот, едно вакво тело ...
ќе ги реши проблемите и ќе отвори прашања“, рече Гудар Бечирај, претседател на Албанската академија (АКС).
Науката треба да води до дијалог, а не конфликт, рече претседателот на Македонската академија (МАНУ), Владо Камбовски.
„Потребна е балканска академија да ги реши сите отворени прашања што се однесуваат на историјата и науката.“
Членовите на двете академии ќе се состанат во јуни во Охрид, за да разговараат околу отворените прашања меѓу Македонците и Албанците.
„Македонците и Албанците имаат заедничка историја.
Истите владетели владееле и ги користеле истите мерки кон двата народи.
Која и да е вистината за македонско-албанските односи, треба да се гледа од повеќе страни“, рече за SETimes Ризван Сулејмани, професор на државниот универзитет во Тетово.
Едно од клучните прашања кои треба да се решат се однесува на Македонската енциклопедија.
Албанците ја оспоруваат книгата бидејќи во неа се вели дека тие се новодојденци на Балканот и дека се доселиле во Македонија.
Бранот критики во 2009 година го прекина издавањето на книгата.
Енциклопедијата е проект на Лексикографскиот центар на МАНУ.
Повеќе од 250 членови на академијата, универзитетски професори и истражувачи ја составуваа енциклопедијата во два тома во период од седум години.
Истата опфаќа 9.000 луѓе, концепти и настани од сите изминати периоди во рамките на географските граници на Македонија, од праисторијата до денешно време.
Енциклопедијата ги опишува Албанците како „планински луѓе“ и вели дека нацијата дошла во Македонија заедно со Отоманската империја во 16-тиот век.
АСЦ вели дека овие ставови се националистички и ги повика своите македонски колеги да извршат проверка на публикацијата заради „вистината во историјата и добрососедските односи“.
„Сите објаснувања во енкциклопедијата се засновани на докази и документи кои се потврдени.
Ако некому не му се допаѓаат фактите, тоа не значи дека фактите треба да се менуваат.
Нека докажат дека потекнуваат од овие краишта“, рече за SETimes Ѓорѓи Малковски, историчар и еден од авторите на енциклопедијата.
„Обидот да се измени македонската енциклопедија во интерес на Албанците ќе ја деградира македонската историска наука, која постигна извонреден напредок“, додаде тој.
„Македонската академија [MАНУ] формира нов тим кој треба да изготви нова енциклопедија која ќе содржи објаснувања што ќе бидат прифатливи за Албанците.
Но, ништо нема да произлезе од тие напори.
На крајот на краиштата, дали МАНУ се меша во објавувањето и содржината на Албанската енциклопедија?
Во неа Македонците не се дури ни признаени како народ, туку се асимилирани во фантомски ,Славомакедонци’“, рече за SETimes уредникот на книгата и академски историчар-ветеран Блаже Ристовски.
И покрај напорите за смирување на односите, историчарите се едногласни дека историјата не може да биде предмет на договори на добра волја.
„Гледаме слични напори низ целиот регион -- првенствено од Грција и Бугарија -- правно ,да се решат’ сите дупки во нивните национални историски нарации, вклучително и со обид за политички диктат или политички договори, особено кон Македонија“, рече за SETimes историчарката Виолета Ачковска.
