25/11/2005
(Разни извори – 18/11/05 - 25/11/05)
Најголемиот светски производител на бакар, американското претпријатие „Фелпс доџ“ доби лиценца за ископување на руда во Kосово, потврди УНМИК.
Претпријатието мора да започне со работите во текот на следните 90 дена.
Меѓународен официјален претставник го окарактеризира договорот како „голем настан и прв од ваков вид во Косово“.
Покраината се смета дека содржи минерали и метали во вредност од минимум 13,5 милијарди евра, како што се:
бакарот, цинкот и оловото.
Вработените во грчките медиуми во четвртокот (24-ти ноември) одржаа 24-часовен штрајк, барајќи нов колективен договор за работни односи, подобри животни услови и повисоки плати.
Освен одредени извештаи за штрајкот, тој ден не беа објавени никакви вести и не беа испечатени утринските весници.
Aлбанската влада го одобри купувањето на 20.000 мегавати од Бугарија во рамките на процедурата за директни набавки.
Енергијата ќе помогне во решавањето на акутната енергетска криза во Албанија.
Tурската влада планира да ги намали корпоративните даночни стапки на 25 отсто од 30 отсто следната година, со намалување од уште 10 отсто во периодот од наредните четири години почнувајќи во 2007 година.
Турските водачи сега се соочуваат со задачата да го убедат ММФ да го прифати даночниот рез, кој има за цел зајакнување на странските инвестиции.
Минималната плата во Црна Гора ќе се зголеми од 50 на 52 евра и тоа почнувајќи од 1-ви декември, како и за уште едно евро не подоцна од август 2006 година, во рамките на новиот договор помеѓу владата, синдикатите и работодавците.
Договорот треба да биде официјално потпишан во текот на следните денови.
Maкедонската влада го усвои нацрт-буџетот за 2006 година.
Во истиот е предвиден буџетски дефицит од скоро 28 милиони евра, кој треба првенствено да се покрива со надворешни кредити.
Нацрт-буџетот потоа ќе оди во парламентот на одобрување до крајот на оваа година.
Владата на Републикa Српска го продолжи крајниот рок за поднесување на понудите во Босански Брод од 24-ти ноември на 8-ми декември.
Владата вели дека сака да им овозможи на повеќе претпријатија кои покажаа интерес за рафинеријата да учествуваат на тендерот.
Државното грчко претпријатие за енергија објави дека неговиот нето профит се намалил за 39,5 отсто на вкупно 155,1 милион евра во периодот помеѓу јануари и септември.
Како причина за ваквата состојба претпријатето го наведува растот на цените на суровата нафта и природниот гас, како и зголемените трошоци за заштита на животната средина.
Романијa постигна договор со Wintershall Erdgas Handelshaus Zug, заедничко претпријатие на рускиот „Газпром“ и германскиот „Винтершал“, за продолжување на договор за снабдување со природен гас до 2030 година.
Договорот, кој е на сила од 1993 година, требаше да истече во 2012 година.
