24/08/2006
Од Берта Фониќи за Southeast European Times во Приштина – 24/08/06
Специјалниот претставник на ОН, Марти Ахтисари, се наоѓа во Косово, каде што апелира за поголем компромис во врска со децентрализацијата и малцинските права. 
„Ние работиме“, рече Ахтисари и одби да даде понатамошни коментари. 
Во средата (23-ти август) тој се состана со политичките водачи во Косово и преговарачкиот тим за разговорите околу статусот, при што од нив побара да ги прифатат препораките на експертите на ОН.
„Тој планира да остане три дена и да се состане со водачите на разговори околу преостанатите прашања“, локалниот весник Koха Диторe го цитираше портпаролот на специјалниот претставник на ОН, Реми Дурлот. 
„Ако сé уште има отворени прашања кои не можат да се решат на техничко ниво, тогаш тој ќе се обиде да постигне напредок на политичко ниво.“
Aхтисари врши притисок врз косовската страна да направи отстапки за Митровица и за бројот на општините со кои управуваат Србите. 
Косовските Албанци бараат управниот одбор за Митровица да има целосни надлежности, но Србите велат дека таков план ќе им ја одземе автономијата. 
Тие велат дека северниот дел од градот треба да биде независен и да може дури и да се приклучи на другите српски општини.
Претставникот на ОН, исто така, сака Приштина да отстапи од предлогот „5+1“, со кој се предвидува создавање на пет нови српски општини и проширување на една. 
Наместо тоа, Ахтисари, наводно, предлага формирање на десет нови општини, како и можност за други во иднина, во зависност од бројот на српските повратници.
Приштина веќе укажа дека не е подготвена да направи отстапки во некои области, предупредувајќи дека има „црвени линии“ кои нема да ги премине. 
Страната на косовските Албанци во средата одржа итен состанок, на кој ги разгледа предлозите на Ахтисари.
„Ние ги искажавме своите ставови во врска со бројот на новите општини во Косово, кој е фиксен. 
Ние немаме друг став“, рече претседателот Фатмир Сејдиу.
„Ние, исто така, сметаме дека овие општини треба да бидат функционални и во служба на граѓаните, со тоа што ја оставивме отворена можноста овие општини да имаат повеќе катастарски зони“, додаде тој.
Истовремено, Сејдиу рече дека неговата страна дала принципиелна согласност за општинските граници и дека разговорите за ова прашање продолжуваат.
Во средата, Ахтисари, исто така, се состана со српскиот водач Оливер Ивановиќ, кој побара општина Липјани и селото Прилуза да имаат специјален статус. 
„Овие барања се дел од нашиот политички план“, рече Ивановиќ, додавајќи „Нашите предлози се концизни, конструктивни и се засноваат на интересите на луѓето.“
Во меѓувреме, околу 100 членови на движењето „Самоопределување“, на етничките Албанци, ги блокираа влезовите на зградата на косовскиот парламент во Приштина, каде што Ахтисари имаше состанок со локалните водачи. 
Попладнето косовската полиција ја сруши блокадата и го уапси антисрпскиот екстремист Албин Курти, заедно со 64 негови поддржувачи.
В четврток Ахтисари ќе посети три северни косовски општини, каде што ќе се состане со градоначалниците и граѓаните, кои се претежно Срби. 
Потоа, тој ќе се врати во Приштина.
