17/08/2012
Ана Ловаковиќ за Southeast European Times во Сараево -- 17.08.12
Босна и Херцеговина (БиХ) ги интензивира напорите за враќање на сопственоста на својот имот во поранешните југословенски републики, кој се проценува на преку милијарда евра, но критичарите велат дека овој потег можеби е задоцнет.
Во согласност со договорот за наследството од 2002 година на поранешна Југославија, потпишан под покровителство на ОН, БиХ не врати ниту еден имот во Хрватска, Србија, Словенија, Косово и Црна Гора.
Договорот им овозможува на поранешните републики да влезат во процедури на враќање за да го стават имотот во користење.
„Прашањето сега е дали договорот истече или е време да се почне со такви процедури“, рече за SETimes Дуљко Хасиќ, економски аналитичар во Комората за надворешна трговија на БиХ.
Хасиќ рече дека и покрај пасивноста на минатите влади на БиХ, како и она што тој го нарече политичка опструкција во соседните држави, БиХ мора да има еднаков третман според меѓународните договори.
„Државните институции на БиХ имаат целосен неуспех, како и политичарите, кои во изминатите 10 години не направија ништо за решавање на проблемот. 
Комората ја предупреди владата дека принципот на реципроцитет мора да се почитува“, рече Хасиќ.
Србија и Хрватска й должат многу имотот на БиХ, но Србија планира да го национализира целиот неприватизиран имот, а Хрватска ќе влезе во ЕУ следниот јули, што носи дополнителни тешкотии за БиХ да го поврати својот имот.
Претпријатијата во БиХ како „Енергоинвест“, „Шипад“, „Чајавец“, „Агрокомерц“, имаат огромни загуби бидејќи нивниот имот е неискористен или се користи од други.
„Само во Србија, има преку 1.000 градби, изложбени простори, складишта, продажен простор -- 1,7 милиони квадратни метри вредни 4 милијарди [конвертибилни марки]. 
Во исто време, бараме средства од ММФ и влегуваме во кредитно ропство“, рече Хасиќ.
„Шипад експорт-импорт“, „Шипад комерц“ и рудниците и железниците на БиХ, поседуваат имот со најголема монетарна вредност, како што се туристичките места на далматинскиот брег. 
Во Косово, БиХ има неопределен број вагони, од кои секој вреди околу 1 милион евра.
БиХ иницираше повеќе од 30 судски парници во различни градови на поранешна Југославија, вклучително и во Белград и Загреб.
Србија не реши ниту еден случај.
БиХ не ги искористила своите правни лекови за добивање пристап до меѓународната комерцијална арбитража во Париз, според Сеад Рахимиќ, вршител на функцијата директор на Дирекцијата за пасивен биланс на претпријатијата и банките.
„Сите случаи што ги имаме пред уставниот суд на Србија ќе одат пред меѓународниот суд во случај да бидат отфрлени“, рече Рахимиќ за SETimes.
Дури и ентитетите на БиХ преземаат дејства. 
Канцеларијата на државниот обвинител на Република Српска ангажираше правен претставник, хрватскиот адвокат Анте Нобило, за враќање на имотот во Словенија и Хрватска, кој се проценува на околу 1 милијарда евра.
Властите не можат да кажат кога процесот на барање за враќање на имотот ќе заврши, но БиХ само што не потпишала билатерален договор со Србија, кој ќе ги регулира правните аспекти на односите во врска со имотот.
Зенит Келиќ, помошник-министер за финансии на БиХ, рече дека наскоро ќе се состане со претставниците од поранешна Југославија на разговори околу процедурите на враќање.
„Ставот на БиХ е [враќањето] да не се условува со никаков договор, како и дека мора целосно да се спроведе. 
Ќе бараме негово безусловно спроведување“, рече Келиќ за SETimes.
