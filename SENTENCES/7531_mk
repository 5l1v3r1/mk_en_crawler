26/11/2012
Бојана Миловановиќ за Southeast European Times во Белград -- 26.11.12
Успешните напори за намалување на корупцијата во Србија ќе донесат значително подобрување во економските напори на државата, се согласуваат властите и невладините организации.
Финансиската штета во српската економија -- која се смета за една од најлошите во Европа -- изнесува милијарди евра, што ја донесе владата на раб на банкрот.
„Парите што би се спасиле ако ја надминеме и спречиме понатамошната корупција, особено во државните институции, може да й помогнат на економијата и да ја подобрат социјалната ситуација. 
При тоа, првенствено мислам на јавните набавки, каде што се најголеми злоупотребите“, рече за SETimesРасим Љајиќ, вицепремиер и министер за трговија и телекомуникации.
Разнишаната економија беше најголемо прашање на изборите претходно оваа година, според анкетите, и со причина. 
Надворешниот долг порасна на повеќе од 15 милијарди евра, 55 отсто од БДП, преминувајќи ја законската граница од 45 отсто од БДП. 
Динарот изгуби повеќе од 13 отсто од својата вредност наспрема еврото.
ММФ ги намали своите претходни проценки за раст од 1,5 проценти оваа година, на 0,5 отсто, додека меѓународните агенции за кредитен рејтинг „Фич“ и „Стандард енд пур“ го намалија кредитниот рејтинг на Србија на ББ минус.
Во меѓувреме, агенцијата која е задолжена за решавање на проблемот со корупцијата, српскиот Комитет на антикорупциската агенција, бара нов директор, откако директорката Зорана Марковиќ беше сменета, поради истрага за корупција. 
Медиумите објавија дека Марковиќ се обидела да си додели државен стан во Белград за себе. 
Таа ги негираше обвинувањата.
Директорот на Трансперенси интернешнал Србија, Владимир Гоати, рече дека ако Србија успее да преземе остри мерки против корупцијата, тоа ќе биде од корист и за доаѓањето на странските инвеститори, бидејќи земјата ќе биде побезбедна за инвестиции.
„Оние што ќе дојдат во Србија ќе ги намалат каматните стапки, бидејќи во земјите безбедни за инвестирање, стапките се 2 или 3 отсто, додека ние имаме 7 или 8 отсто. 
Тоа е она што ја прави разликата меѓу една безбедна и небезбедна економска средина“, рече Гоати за SETimes.
Гоати смета дека Србија има долг пат пред себе во таа борба.
„Ова не се мери во недели или месеци, туку во години. 
Ќе ни требаат две до три години да го подобриме нашиот имиџ и да ги увериме другите дека ситуацијата се променила“, рече Гоати.
Српските граѓани се свесни колку сиромашно живеат и знаат дека сегашната криза ќе беше далеку поподнослива ако парите беа трошени наменски и ако милиони не завршија во џебовите на оние што требаше да работат за граѓаните, а не за себе -- политичарите, претставниците на сите нивоа на власта и директорите на претпријатијата.
„Со оглед на тоа колку многу е украдено, ние дури имаме добар живот во Србија. 
Изненаден сум што има некакви средства да се краде од нив. 
Не ме интересира кој од која партија доаѓа. 
Сите оние што профитираа на штета на народот, треба да одговараат за тоа“, рече за SETimesстудентката Ирена Досиќ (22).
