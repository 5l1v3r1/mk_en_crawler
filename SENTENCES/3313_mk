30/01/2007
(Ројтерс, АП, ЕУ Обсервер, Еурактив, РФЕ/РЛ, Бета, Б92, Макфакс - 29/01/07)
На само неколку дена пред предлогот на специјалниот претставник на ОН Марти Ахтисари за решавање на прашањето на статусот на Косово, да биде обелоденет, генералниот секретар на НАТО, Јап де Хоп Шефер, во понеделникот (29-ти јануари) предупреди за какви било обиди за поттикнување на насилство во покраината. 
Тој јасно стави до знаење дека 17.000 војници на КФОР се подготвени да одговорат на евентуалните немири.
„КФОР е подготвен за сите можности“, рече Де Хоп Шефер по состанокот со македонскиот претседател Бранко Црвенковски во Брисел. 
„Никој во Косово да нема илузии дека треба го става на тест КФОР ... 
Тоа важи и за мнозинството и за малцинството.“
Aхтисари планира в петок да ги посети Белград и Приштина, и да разговора со властите во врска со неговиот предлог за иднината на Косово, точно една недела откако истиот го претстави пред претставниците на Контакт-групата од шест нации, која ја сочинуваат Велика Британија, Франција, Германија, Италија, Русија и САД, на состанокот зад затворени врати во Виена.
Де Хоп Шефер ги повика балканските нации да го поддржат предлогот на Ахтисари.
„Ние го поддржуваме неговиот распоред. 
Јас сметам дека е важно сите нации и земји во регионот да го сторат истото.“
Цитирајќи неименувани дипломати и официјални претставници, меѓународните медиуми објавија дека предлогот предидува некој вид „контролирана независност“ за Косово, која ќе му овозможи постепено да се стекне со симболите на државноста и да побара членство во меѓународните тела, како што се ЕУ, ОН, Светската банка и ММФ.
Некои од албанското мнозинство во покраината, најверојатно, ќе бидат разочарани од фактот што нема да добијат директна независност, додека Србија -- која вели дека највеќе на што може да се согласи е суштинска автономија -- може да се очекува да се спротивстави на какви било потези за претворање на покраината во суверена држава.
Поради загриженоста за потенцијалната нестабилност што би можела да произлезе од објавувањето на планот, косовскиот премиер Агим Чеку во понеделникот ја повика јавноста да остане смирена.
„Да ги држиме очите отворени, да ја зачуваме смиреноста и безбедноста во Косово“, рече Чаку во своето неделно обраќање на радио. 
„Секое прекршување на овие параметри би било фатално за нас.“
По своите разговори со Белград и Приштина за картата со насоки за Косово, Ахтисари се очекува да го финализира својот предлог и истиот да го поднесе до Советот за безбедност на ОН, кој на крајот треба да одлучи за идниот статус на покраината.
Русија објави дека ќе го искористи своето право на вето за да блокира која и да е резолуција на Советот за безбедност за Косово, која не е прифатлива за Белград. 
Земјата, исто така, предложи Ахтисари да го одложи процесот до формирањето на новата влада во Србија.
За време на неговата планирана посета на Белград во петокот, претставникот на ОН ќе се состане со претседателот Борис Тадиќ. 
Премиерот Воислав Коштуница одби да се состане со него, велејќи дека како резултат на очекуваната политичка смена во Србија, тој повеќе нема овластување да одлучува за вакви прашања.
Неговиот политички советник, Слободан Самарџиќ, во понеделникот за Ројтерс изјави дека Србија му нуди на мнозинството на косовските Албанци „внатрешна независност.
„На Србија не й треба многу“, рече тој. 
„На земјата й треба само почитување на нејзините граници. 
За внатрешните договори можеме да имаме максимална флексибилност. 
За сите прашања поврзани со нивните витални интереси -- економски, социјални, културни -- Албанците нема да бидат раководени од Белград.“
