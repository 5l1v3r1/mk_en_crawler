22/02/2012
Енди Дабилис за Southeast European Times во Атина -- 22.02.12
И покрај вториот пакет финансиска помош од меѓународните кредитори, продолжуваат сомневањата за тоа дали средствата се доволни за одбегнување економски колапс во Грција.
Пакетот од 130 милијарди евра од меѓународните кредитори беше одобрен во вторникот (21.
февруари), но земјата сé уште преговара за отпишување на 70 отсто од својот долг -- околу 107 милијарди евра.
„Не сум многу среќен за овој договор“, рече професорот по економија од Универзитетот во Јанина, Димитрис Хаџиниколау, за SETimes.
„Истиот значи дека прво ќе бидат платени кредиторите, а потоа ако остане нешто, ќе оди за пензиите и платите.“
Генералниот директор на Грчката фондација за европска и надворешна политика, Танос Докос, беше претпазливо оптимистичен, но рече дека Грција мора да се реформира и да го стимулира растот, и не може да зависи од финансиска помош или нови мерки на штедење за своето преживување.
„Тоа ќе ни купи време, но прашањето е што планираме да направиме со тоа?“ рече тој за втората финансиска помош во рок од три години.
„Ако продолжиме да функционираме под истите услови од минатото, неизбежно ќе имаме колапс“, рече тој за SETimes.
Водачите на еврозоната го одобрија вториот пакет финансиска помош иако првиот -- 109 милијарди евра од Тројката ЕУ-ММФ-ЕЦБ -- не го забави движењето на Грција кон несолвентност.
Мерките на штедење создадоа длабока рецесија од 20,9 отсто невработеност, и доведоа до затворање на повеќе од 111.000 бизниси.
Привремениот премиер Лукас Пападимос, пак, го поздрави договорот.
„Не е претерување да се каже дека денес е историски ден за грчката економија.
Сега имаме можност да напредуваме со стабилност, да ја ограничиме несигурноста и да ја зголемиме довербата во грчката економија со цел да создадеме подобри услови.“
Тој предупреди дека Грција можеше да биде избркана од еврозоната ако не се согласеше со условите на Тројката -- кои вклучуваат и 22-32 отсто намалување на минималната плата, елиминирање на колективните спогодбени права за работниците и отпуштање на 150.000 државни службеници во текот на следните три години.
Грција ќе мора да ги стави новите заеми на специјална сметка и најпрво да им врати на кредиторите -- а дури потоа земјата може да ги плати работниците и пензионерите и да ги употреби евентуалните преостанати пари за владини цели.
Тројката се обидува две години да ја спаси Грција од пропаѓање, соочена со протести, немири и штрајкови кои ја соборија претходната влада на социјалистичкиот водач Јоргос Папандреу.
Но, некои аналитичари велат дека самите мерки на штедење што ги побараа ќе ја втурнат земјата подлабоко во рецесија и ќе ја направат невозможна обновата.
Директорот на атинскиот Институт за економски односи, Хараламбос Царданидис, рече дека Грција не треба да биде оставена да пропадне.
„Треба да сме многу среќни за овој договор и дека истиот беше постигнат, бидејќи беше тешко“, рече тој за SETimes.
Царданидис, сепак, предупреди дека ако не се согласат доволно кредитори доброволно да учествуваат во отпишувањето на долгот „Грција може да го направи тоа задолжително и тоа автоматски ќе повлече неплаќање на долгот.
Ако рецесијата продолжи да биде олку длабока, договорот ќе има проблем“.
Директорката на ММФ, Кристин Лагард, рече дека сé уште има големи ризици грчката економија да не порасне толку колку што се надеваат меѓународните кредитори.
„Тоа не е лесна [програма];
тоа е амбициозна програма“, рече таа.
Она што сега й треба на Грција е да изгради доверба и да прифати дека заемодавачите сакаат да го следат трошењето на Грција и најпрво да им биде вратен заемот, рече Костас Ифантис од Грчкиот центар за европски студии во Атина.
„Најголемиот дефицит е кредибилитетот“, рече тој за SETimes.
„Европјаните направија сé што можеа во поглед на финансирањето на грчкиот долг.“
Строгите услови, рече тој, се дел од играта.
„Некои велат дека пакетот ги спасува банките, но што беше алтернативата?
Овојпат ние немаме избор.“
