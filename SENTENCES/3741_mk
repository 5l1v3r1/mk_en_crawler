25/09/2007
(Турски дневни вести, Заман - 25/09/07; Ројтерс, АФП, Араб њус, НТВ, МСНВЦ, Стратфор, Тркиш дејли њус, Тркиш прес - 24/09/07; AФП - 22/09/07)
Утврдените принципи на секуларизмот не треба да бидат предмет на дискусија, рече во понеделникот (24-ти септември) висок турски генерал, додека дебатата за новиот устав се вжештува.
„Секуларизмот претставува темел на сите вредности на Турската Република“, рече генерал Илкер Басбуг, началник на копнените сили, на церемонијата во Воената академија во Анкара, на почетокот од новата академска година. 
„Принципите на секуларизмот што се загарантирани во уставот ... 
не треба да бидат предмет на дискусија. 
Турските вооружени сили се и секогаш ќе бидат дел од заштитата на оваа карактеристика и структура.“
Владејачката Партија на правдата и развојот (АКП) работи на новиот „цивилен устав“, чија цел е замена на оној што беше усвоен две години по државниот удар во 1980 година во Турција. 
Премиерот Реџеп Тајип Ердоган вети широка јавна дебата за нацрт-уставот пред неговото поднесување до парламентот за одобрување. 
Според претставник на партијата, ова најверојатно ќе се случи на почетокот од следната недела. 
АКП, исто така, планира да побара од јавноста да гласа за новиот устав на референдум.
Оваа нова верзија, наводно, има за цел проширување на личните слободи и отстранување на пречките на патот на земјата кон членството во ЕУ. 
На пример, и покрај потврдувањето дека турскиот јазик е официјален јазик во земјата, документот се очекува да дозволи образование на курдски јазик во државните училишта.
Во неговиот говор од понеделникот, Басбуг го истакна противењето на армијата за образование на курдски јазик или другите малцински јазици. 
Турската војска, која собори четири влади во текот на изминатиот половина век, смета дека секој чекор за доделување повеќе права на Курдите претставува потенцијална закана по националната безбедност.
„Турската армија отсекогаш била страната која ја штитела нацијата-држава и така ќе биде засекогаш“, им рече Басбуг на армиските кадети. 
Осудувајќи ја „анархијата на идеи“, тој ги повика и интелектуалците да бидат подготвени.
Сметајќи се себеси за чувар на секуларизмот, војската има сомнежи за АКП поради нејзините корени во политичкиот ислам. 
Некои стравуваат дека партијата може да го искористи новиот устав како оружје за поткопување на поделбата помеѓу државата и религијата, загарантирана во сегашниот устав.
Повикот на Ердоган минатата недела за крај на забраната за носење муслимански шамии на универзитетите, веќе предизвика дебата.
„Чекорите против секуларизмот и етничките националисти имаат заедничка цел, а тоа е структурата на нацијата-држава“, рече Басбуг во понеделникот. 
„Функционалните дефиниции на секуларниот принцип во уставот не треба да станат предмет на дискусија.“
