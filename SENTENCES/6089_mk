03/01/2011
Од Алина Раду за Southeast European Times во Чисинау -- 03/01/11
Новата година носи нова власт во Молдавија, откако проевропските партиии во земјата постигнаа договор за обновување на нивната коалиција. 
Договорот беше потпишан во четвртокот (30-ти декември) меѓу водачите на Либералдемократската партија (ЛДП), Демократската партија (ДП) и Либералната партија (ЛП).
Маријан Лупу, водач на ДП, беше избран за претседател на парламентот и ќе биде привремен претседател, додека Владимир Филат од ЛДП беше решено да биде премиер.
Преговорите до постигнувањето договор траеја повеќе од еден месец, по општите избори во земјата на 28-ми ноември.
Новата влада -- која треба да се формира за неколку недели -- ќе продолжи со политиката на европска интеграција, според Михаи Гимпу од ЛП.
„Новата коалиција е многу добар знак за сите граѓани на Молдавија, како и за европските партнери на Молдавија“, рече Леонид Литра, политички аналитичар и шеф на Институтот за развој и социјални иницијативи за SETimes. 
„Народот во Молдавија гледа крај на ситуацијата на политичка нестабилност, што ја парализираше активноста на владините тела во последниве денови.“
Сепак, додаде тој, нестабилната политичка ситуација во земјата останува предмет на загриженост. 
Коалицијата командува со само 59 гласови од вкупно 101 во парламентот, а изборот на претседател бара 61 глас. 
Ако не биде избран новиот шеф на државата, тоа ќе ги врати лутите Молдавци назад на гласање.
„Се надеваме дека коалицијата ќе најде решение за ќор-сокакот. 
Тие мора да ги најдат преостанатите два гласа. 
Можеби и комунистите ќе гласаат, бидејќи во спротивно ќе треба да има повторни избори“, рече Литра.
Но, комунистите досега не сигнализираа дека се расположени за каков било компромис. 
Тие не гласаа кога беше избран Лупу за претседател на парламентот. 
Комунистичкиот водач Владимир Воронин рече дека неговата партија „не се согласи со Маријан Лупу како кандидат“.
Некои политички аналитичари сметаа дека Лупу е можно да постигне договор со комунистите. 
Но, водачот на ДП одлучи да остане со коалицијата. 
„Молдавија е независна држава и ние треба да го продлабочиме нејзиниот суверенитет“, рече Лупу по гласањето.
Членката на парламентот на ЕУ, Моника Маковеи, која е копретседавач на Парламентарната делегација на ЕУ и Молдавија, изјави за SETimes дека последните настани се добар знак за понатамошната соработка ЕУ-Молдавија.
„Ја охрабрувам коалицијата да продолжи да работи за развој на демократијата во Молдавија. 
Тоа е начинот на кој ќе се подобри животот за молдавските граѓани“, рече таа.
