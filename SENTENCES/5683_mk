29/11/2010
Од Пол Чикои за Southeast European Times во Букурешт – 29/11/10
Шефот на романската полиција и заменик-министерот за внатрешни работи беа разрешени минатата недела по серијата корупциски скандали кои му направија штета на нејзиниот имиџ, бидејќи институцијата има централна улога во напорите за пристапување во Шенген.
Главниот комесар Петре Тоба и државниот секретар Валентин Фатулиу, заменик-министер за внатрешни работи, беа разрешени од премиерот Емил Боц, на барање од министерот Трајан Игас, по два одделни скандали со Фатулиу.
Тоба беше сменет заради погрешно раководење, по убиството на сред бел дел во североисточниот град Пиатра Неамт во средината на ноември.
Локален гангстер беше убиен во кафуле, во очигледна пресметка меѓу противничките банди.
Внатрешната истрага на Министерството за внатрешни работи покажа дека, и покрај предупредувањата од разузнавачките служби, локалната полиција го игнорирала ширењето на криминалот и се ослободила од 2.200 досиеја за истраги во врска со сериозни кривични дела.
Началникот на окружната полиција, кој беше штитеник на Фатулиу, беше сменет откако истрагата откри дека имал тесни врски со убиениот гангстер.
Во одделен случај, Фатулиу, исто така, мораше да поднесе сметка за своите наводни врски со друг контроверзен бизнисмен, Каталин Челу, откако се покажа дека Челу се обидел да му понуди на Фатулиу мито од 1 милион евра за да му помогне да прикрие случаи на даночно затајување и перење пари околу Челу.
Фатулиу рече дека го информирал Националниот антикорупциски оддел (ДНА) за намерата на Чеку.
Челу и не неговиот посредник беа фатени на дело кога се подготвуваа да ги предадат парите и два луксузни автомобили.
Но, Фатулиу не можеше да одговори на прашањата за тоа како, всушност, започнал неговиот однос со бизнисменот, или за неговата вмешаност во убиството на Пиатра Неамт.
Случајот на Фатулиу, најпознат досега, испраќа мешани сигнали во странство, велат аналитичарите.
„Можеме да кажеме дека скандалот има и одредена позитивна страна:
покажува дека апаратот на криминалната истрага си ја врши работата, дека државата возвраќа кога мора да се справи со вакви скандали на корупција од висок профил“, рече за SETimes Лаура Стефан, координаторка против корупцијата во Романското академско општество (САР), водечка експертска група.
„Но, ова не е некаква ударна вест за Европската комисија.
Тие знаат, на пример, дека Националниот оддел против корупцијата (ДНА) е ефикасен“, додаде таа.
Она што може да се случи наместо ова, додаде таа, е европските партнери да почувствуваат дека нивните стравувања се потврдуваат.
„Крајниот исход е дека западните држави сé позабележливо говорат за довербата кога ќе ја споменат Романија и нејзиното очекувано пристапување во Шенген.
Така што, кога имате држава каде што на државниот секретар му се нуди мито од еден милион евра, тогаш можете да кажете дека има сериозен проблем во внатрешниот систем“, рече Стефан.
„Овој скандал не го запечатува чувството на доверба што Запад го бара од нас, бидејќи Шенген, исто така, се однесува на размената на податоци, и некој може да се плаши дека овие податоци може, на пример, да се споделат за одредена количина пари“, рече таа.
Два скандали, исто така, го зедоа данокот на јавната доверба.
Според анкетата спроведена од ЦСЦИ и објавена во средата (24-ти ноември), 68 отсто од испитаниците рекоа дека не й веруваат на романската полиција, додека 86 отсто сметаат дека полицијата е поврзана со подземните кланови.
