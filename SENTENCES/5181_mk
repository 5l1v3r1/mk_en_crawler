04/09/2009
Од Христос Рингас за Southeast European Times во Атина -- 04/09/09
Ханија, кој се наоѓа на островот Крит, е веројатно еден од најубавите градови во Грција.
Познат по својот венецијански изглед, разновидните предели и извонредните личности, Ханија е нешто што секој Грк, како и странски турист, мора да го види, особено во текот на летото.
Погледот кон градскиот светилник е толку спектакуларен што локалните жители велат:
„Во Крит плачете двапати, еднаш кога ќе пристигнете и еднаш кога ќе заминете“.
Пристаништето се истакнува со неколкуте историски градби, успешни ресторани и ноќниот живот по главната улица Халидон, која го поврзува Стариот град со новиот.
Околу пристаништето е пошироката област на Ханија, урбан центар со одморалишта и музеи, како и многу забава, како што се фестивали, спортски настани и концерти.
Веднаш до Кастели, централниот дел на Стариот град, се наоѓа плоштадот Елефтериос Венизелос -- каде што има многу места кои туристите можат да ги посетат.
Истиот е посветен на еден од најважните грчки државници на 20-тиот век.
Многу Грци кои ќе ја посетат Ханија доаѓаат и на гробот на Венизелос, во Кунупидиана.
Можеби не е случајно тоа што некои од најубавите залези на сонцето во Крит можат да се набљудуваат на гробот, каде што историјата се среќава со културата, а брегот се среќава со морето.
На запад лежи живописната област Топанас, со многу тесни улички и шармантни стари згради, од кои некои се претворени во хотели, ресторани, продавници и барови.
Тоа е центарот на ноќниот живот, особено на зима.
Приморјето, кое се протега од најзападното критско село Фаласарна и Јоргополи кон исток, ги има некои од најлуксузните туристички објекти на плажите во Грција.
Тука спаѓаат од голф-терени до водени спортови, велосипедски патеки и планинарење.
Многумина велат дека врвен предизвик е преминувањето на клисурата Самарија и оние што го направиле тоа го опишуваат како незаборавно искуство.
Главното копно остава впечаток на враќање во времето.
Освен класичните морски туристички капацитети, Палохора и Сфакија нудат предели кои изгледаат како времето да застанало.
Властите во Ханија велат дека градот се гордее со својата современа инфраструктура, која ја користат посетителите секоја година.
Локалниот аеродром во Акротири работи со скоро сите видови воздушен транспорт, а големото и модерно пристаниште на заливот Суда го регулира текот на морскиот сообраќај.
Ханија е, исто така, познат по вкусната, но сепак, здрава критска храна -- едно од најдобрите места да се ужива во оваа хранлива кујна е Таман, во Стариот град.
