10/03/2009
Од Христос Рингас за Southeast European Times во Атина -- 10/03/09
Сакис Рувас ќе ја претставува Грција на 54-тата Евровизија во Москва со песната "Ова е наша вечер". 
Триесетиседумгодишниот Крфјанин ќе се натпреварува по вторпат на познатиот годишен натпревар. 
Во 2004 година Рувас го освои третото место за Грција со својата изведба на „Шејк ит“. 
Покрај пеењето, Рувас повремено глуми и води телевизиски програми. 
Всушност, тој беше ко-водител на Евровизија 2006, која се одржа во Атина, иако не се натпреваруваше.
Ѕвездата има армија верни обожаватели кои и самите се нарекуваат Рувиси. 
Тој е најпознат во Грција и Кипар, но исто така ужива значителна популарност и во Русија, овогодинешниот домаќин, поради големиот публицитет како натпреварувач на Евровизија 2004 и по неговиот дует со Русинот Филип Киркоров за „Ај вант ју лајк крејзи“. 
Таа популарност може да й помогне на Грција во гласањето.
Рувас, чија кариера на снимање песни почнува во 1991 година, е олицетворение на ѕвездите кои ја претставуваа Грција во последниве години. 
Првично земјата покажуваш релативно мал интерес за Евровизија и испраќаше надежни, но генерално непознати пејачи. 
Никој од нив не освои повисоко од третото место (Антик, „Дај фор ју“, во 2001 година).
Но, натпреварот доби дополнителна важност за Грците во 2003 година: историскиот ривал Турција го освои првото место, додека Грција заврши на релативно понижувачкото 17-то место. 
Земјата сега испраќа познати изведувачи да ја претставуваат.
Две години подоцна Грција ја освои својата прва победа на Евровизија досега, со Елена Папаризу, родена во Шведска, и нејзината „Мај намбер уан“. 
Ова беше, всушност, нејзино второ претставување на Грција на Евровизија; во 2001 година таа беше пејачка на Антик.
Грција го прослави својот триумф на улиците на Атина, при што Министерството за туризам на земјата ја прогласи Папаризу за свој официјален амбасадор.
Трите учества на земјата од 2005 година не успеаја да го повторат тој успех; песните завршија на деветтото, седмото и третото место.
Грција има големи очекувања за својот евровизиски претставник оваа година. 
Јавноста очекува песната да биде меѓу првите три.
„Ова е наша вечер“ е композиција на Димитрис Кондопулос (музика) и тимот на Крег Портеис и Камерон Гилес-Веб (текст).
