13/10/2008
Од Ајхан Шимшек за Southeast European Times во Истанбул -- 13/10/08
Турските политички и воени водачи бараат нови мерки за борба против терористичката Курдистанска работничка партија (ПКК), по најсмртоносните напади во последнава година. 
Успехот на ПКК откри сериозни недостатоци во сегашната антитерористичка стратегија.
На 3-ти октомври голема група членови на ПКК го нападна стражарското место на ирачката граница и уби 17 војници во неколкучасовната престрелка. 
Во средата терористите пукаа на автобус кој превезувал полицајци во јужниот град Дијарбакир, убивајќи го возачот и четворица полицајци. 
Вториот напад се случи, не случајно, додека парламентот го продолжуваше мандатот на војската за спроведување прекугранични операции против ПКК во северен Ирак.
Под притисок на јавноста, турскиот премиер Реџеп Тајип Ердоган во четвртокот (9-ти октомври) го свика Високиот одбор за контратероризам (ТМЈК) и се состана со главните команданти и надлежните министри. 
Одборот се согласи да се состане повторно во вторник.
Учесниците на конференцијата разговараа за тоа да се изврши, наместо целосна промена на стратегијата, ревизија на приоритетите во соочувањето со заканата од ПКК. 
Ердоган се соочува со тешко прашање, со оглед на тоа што војската бара зголемување на надлежностите.
Владејачката Партија на правдата и развојот (АКП) стравува дека ако го дозволи тоа на југоисток, ќе се поткопа цивилната власт и ќе се скратат основните слободи. 
ЕУ и домашните групи за човекови права го критикуваа претходното воспоставување вонредна управа во регионот.
По реформите иницирани од ЕУ, војниците мораат да добијат добијат дозвола од обвинителот пред да започнат потрага по поединци или да претресат приватен имот -- хендикеп кој војската сака да прекине. 
Таа, исто така, сака да ги ограничи телекомуникациите во спорните области, со цел да ги отсече комуникациите меѓу милитантите на ПКК и да ги спречи бомбите со далечинско управуање. 
Меѓу другите барање се и подолги периоди на притвор за осомничените за тероризам и ограничување на нивните права да се консултираат со адвокати, кои војската ги обвинува дека й носат пораки назад на ПКК.
Владата на АКП ќе ги анализира неодамна зајакнатите антитерористички закони на членките на ЕУ, Шпанија и Велика Британија, и планира да воведе нови закони кои ќе бидат усогласени со стандардите на ЕУ.
Турскиот печат претходно објави дека војската треба да ги зајакне стражарските позиции на ирачката граница. 
Откако медиумите ги исмеаја првичните воени поплаки за „финансиски проблеми“, портпаролот на турскиот бригаден генерал, генерал Метин Гурак, во петокот негираше дека недостатокот на пари е причината за одложувањето на реконструкцијата на пограничните стражарници. 
Тој рече дека зајакнувањето на стражарските места се одвива според планот.
Некои експерти велат дека една поширока промена на стратегијата е од суштинска важност во борбата против ПКК. 
Шефот на Меѓународната организација на стратешко истражување, Седат Лацинер, рече дека долгорочните мерки, како што се зајакнувањето на стражарските позиции или создавањето нова тампон-зона ќе стави крај на насилството на ПКК.
„Не можете да го решите овој проблем убивајќи сé повеќе и повеќе терористи“, изјави тој за Канал Д ТВ. 
„Постои потреба за [решавање] на политичките, дипломатските и социоекономските димензии.“ Лацинер го истакна договорот со водачот на ирачките Курди Масуд Барзани и усвојувањето на политика „морков и стап“ против владата на ирачките Курди.
