23/08/2007
(AП, Ројтерс, ДПА, ВОА, РФЕ/РЛ, Канцеларија на високиот претставник - 22/08/07)
Високиот меѓународен претставник во Босна и Херцеговина (БиХ) го предупреди премиерот на ентитетот на босанските Срби да прекине со провокативните изјави ако сака да избегне санкции.
„Неговите изјави што ги доведуваат во прашање суверенитетот и територијалниот интегритет на БиХ се штетни за тековните напори за земјата за континуирани реформи и интегрирање во евроатланските институции“, рече високиот претставник Мирослав Лајчак во средата (22-ри август).
Милорад Додик, кој ја презеде функцијата премиер на Република Српска (РС) во февруари 2006 година, даде бројни контроверзни изјави, вклучително и сугестии дека ентитетот е можно да се отцепи.
Во понеделникот тој во едно интервју рече дека РС е „трајна“ категорија, додека БиХ, најверојатно, нема да трае долго како држава.
„Премиерот Додик треба внимателно да размисли дали сака да ја предизвикува меѓународната заедница со изјавите што го доведуваат во прашање уставниот поредок на Босна и Херцеговина и Дејтонскиот мировен договор“, предупреди Лајчак.
Високиот претставник има широки овластувања, што му овозможуваат да отпушта дури и високи функционери на БиХ.
Меѓународната заедница „нема да толерира какви било обиди за поткопување на Дејтонскиот мировен договор и нема да остане пасивна пред провокативните изјави и дела“, рече Лајчак, кој веќе беше специјален претставник на ЕУ во БиХ.
Во декларацијата потпишана пред изборите во октомври 2006 година во БиХ, Додик се обврза дека неговиот Сојуз на социјалдемократите „целосно ќе го следи“ Дејтонскиот договор и ќе прифати санкции ако не се придржува на неговите услови, истакна Лајчак.
Во интервјуто за босанскиот весник Дaн, тој исто така го критикуваше Додик за неговите повторени закани дека ќе свика референдум за независност во РС што ќе й овозможи да се отцепи од БиХ.
Канцеларијата на Додик издаде соопштение, во кое се вели дека тоа не е целта на премиерот.
„Но, тој, исто така, бара од меѓународната заедница да ја следи реалноста и уставот на БиХ, а не постојано да го прекршува со инсистирањето на реформи што й ги одземаат овластувањата на Српската Република.“
Од БиХ се бара да спроведе одреден број реформи за напредок по својот пат на интеграција во ЕУ.
Брисел јасно стави до знаење дека нема да го потпише Договор за стабилизација и асоцијација (ДСА) со БиХ, прв голем чекон кон евентуалното членство во Унијата, додека политичарите во земјата не постигнат договор за полициските реформи.
Лајчак минатата недела рече дека ако нема договор до крајот на септември, ДСА нема да биде финализиран до крајот на оваа година.
ЕУ, исто така, ја истакна потребата за уставни реформи за зајакнување на институционалната структура на БиХ.
„Да се разбереме, Босна и Херцеговина, каква што е денес, е држава којашто не е премногу ефикасна, а е премногу скапа“, рече Лајчак минатата недела.
Сепак, полициските реформи се први на агендата, додаде тој.
