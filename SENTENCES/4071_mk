29/05/2008
Од Давор Коњикушиќ за Southeast European Times во Белград - 29/05/08
Новиот градоначалник на Белград е Александар Вучиќ, еден од водачите на Српската радикална партија (СРС).
Локалните претставници на СРС и двата блока предводени од Демократската партија на Србија (ДСС) и Социјалистичката партија на Србија (СПС) потпишаа договор за коалиција во средата (28-ми мај).
Вучиќ рече дека сака да работи на најдемократски начин, велејќи им на белграѓани дека новата коалиција ќе се фокусира на нивните интереси.
„Наши клучни прашања ...
се подобрувањето на инфраструктурата и борбата против корупцијата и криминалот.
Очекуваме инвестиции од околу 2 милијарди евра.“
Запрашан дали ќе ги исполни своите предизборни ветувања, Вучиќ одговори:
„Белград ќе биде како Менхетан.
Нема да ви се верува што планираме да направиме во текот на првите 15 дена од власта.“ Медиумите го опишаа трипартиското потпишување како „точно напладне“ во Белград.
Топлото време не ги спречи поддржувачите на радикалите да се соберат.
Повеќето носеа сини маици со слогани како „Косово е срцето на Србија“ и „Стоп за жолтите, напред сини!“
Белградскиот договор јасно покажа дека за проевропскиот блок се соочува со тешкотии да формира владина коалиција со социјалистите на национално ниво.
Водачите на проевропскиот блок, Млаѓан Динкиќ од Г17 Плус и Бојан Пајтиќ од Демократската партија (ДС), рекоа дека сакаат соработка со социјалистите на сите нивоа -- национално, покраинско и општинско.
Чедомир Јовановиќ, претседател на Либерално демократската партија, е загрижен поради новите настани.
„Белград е главен град на европска Србија“, рече тој.
„Демократските промени започнаа во Белград и овој град не може да им биде предаде на радикалите, само поради повисоките цени за другите коалиции.“
Другите претставници од блокот предводен од претседателот Борис Тадиќ сметаат дека сé уште е можно жителите на Белград да имаат проевропска влада.
„Коалицискиот договор помеѓу радикалните, социјалистите и популистите е само еден чекор во формирањето на градската власт.
Така ние гледаме на денешниот договор“, рече портпаролката на ДС, Јелена Триван.
Многумина демократи во Србија се сеќаваат на Вучиќ како на министер за информации кој презеде остри мерки против независните медиуми во периодот 1998-1999 година.
СРС, ДСС, НС (Нова Србија) и СПС, исто така, постигнаа договор за формирање на уште една општинска власт, во Лесковац, Јужна Србија.
