30/09/2008
Од Игор Јовановиќ за Southeast European Times во Белград – 30/09/08
Српската влада и италијанскиот производител на автомобили „Фиат“ во понеделникот (29-ти септември) потпишаа договор за соработка, според кој италијанскиот партнер ќе инвестира 700 милиони евра во фабриката за автомобили „Застава“.
„Застава“, која е со седиште во српскиот град Крагуевац, пропадна во 1990-тите.
Набргу по нејзиното пропаѓање, како и на локалната економија, Крагуевац стана познат како српска „долина на гладта“.
Здруженото претпријатие се очекува да поттикне не само да регионален, туку и до државен процвет.
Условите на договорот, кои сé уште не се обелоденети, предвидуваат здружено претпријатие на „Застава“, која е под државна контола, и „Фиат“, во кое Италијанците ќе имаат 67 отсто од акциите, а владата 33 отсто.
Новото претпријатие на „Фиат груп“ ќе вработи 2.400 работници.
Набљудувачите очекуваат фабриката да создаде 5.000 работни места низ целата држава.
Eкспертите предвидуваат годишно производство од 200.000 до 300.000 автомобили, при што производството на два модели на „фиат“ ќе започне на крајот од следната година.
„Застава“ моментно произведува само 12.000 автомобили годишно.
Крагуевац ќе добие нова транспортна инфраструктура и голем број партнери на „Фиат“ се очекува да започнат свои бизниси во градот.
Во понеделникот двајца членови на „Фиат група“, „Ивеко“ и „Магнети Марели“, исто така, потпишаа меморандум со српската влада за производство на автобуси, специјални возила и автомобилски делови.
Овие договори предвидуваат инвестиции во вредност од 240 милиони евра и отворање на две нови фабрики.
По потпишувањето, премиерот Мирко Цветковиќ рече дека очекува новото претпријатие да има годишен приход од околу една милијарда евра од автомобилските делови и да привлече нови странски инвеститори.
Приходите од извозот ќе бидат исклучително важни за Србија, која оваа година има трговски дефицит од околу 6 милијарди евра.
„Српската влада ќе продолжи да создава најдобра можна клима и за други инвеститори, со цел да го засили економскиот развој“, рече Цветковиќ.
Италијанскиот министер за надворешни работи, Франко Фратини, рече дека се надева оти договорот со „Фиат“ ќе ја подигне статусот на Србија во регионот и ќе многу повеќе ќе ја доближи до ЕУ.
Тој, исто така, се состана со високи претставници во Белград, на кои им ја пренесе поддршката за брзиот пристап во ЕУ.
„Италија е силен поддржувач на проевропската политика на претседателот [Борис] Тадиќ.
Ние се согласивме ...
дека Србија треба да пристапи во ЕУ што е можно поскоро“, рече Фратини.
Тадиќ рече дека договорот со „Фиат“ ќе ја поттикне Србија на секој можен начин.
„Оние што не веруваа дека „Фиат“ ќе дојде во Србија дури и до пред десет до петнаесет дена, кои не веруваат дека ќе добиеме кандидатски статус во ЕУ и дека ќе бидеме ставени на т.н. бела Шенген листа, треба да знаат дека ќе ги направиме сите овие работи“, рече Тадиќ.
