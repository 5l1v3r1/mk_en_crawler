07/09/2007
(Блумберг, Б92 - 07/09/07; AФП, ВОА, РФЕ/РЛ, Њујорк тајмс, ФТ, Б92 - 06/09/07)
Србија треба да го разјасни својот став по конфликтните коментари на владините претставници во врска со евентуалниот одговор од Белград на прогласувањето независност од страна на Косово, рече портпаролот на американскиот Стејт департмент, Том Кејси, во четвртокот (6-ти септември).
Претходно истиот ден, српскиот државен секретар за Косово, Душан Пророковиќ, предупреди дека Белград би можел да испрати војници за да го спречи прогласувањето на покраината за независна држава.
Сепак, неговите зборови беа во контрадикција со интервјуто на српскиот министер за надворешни работи, Вук Јеремиќ, за британскиот весник Фајненшал тајмс, кое беше објавено истиот ден.
„Ние нема да придонесеме за дестабилизација на покраината со физички, воени или безбедносни средства“, изјави за весникот министерот за надворешни работи. 
„Сите правни, дипломатски и практични средства, освен безбедносни и одбранбени средства, ќе бидат искористени со цел да се покаже дека не го прифаќаме декларирањето независност и дека тоа е невалидно.“
Кејси изрази сомевање дека ставовите на Пророковиќ ја одразуваат конкретната позиција на српската влада.
„Ние веруваме, врз основа на сé друго што претходно го слушнавме, дека позицијата на министерот за надворешни работи ги одразува ставовите на неговата влада“, АФП го цитираше Кејси. 
„Но, со оглед на тоа дека ова се провокативни коментари и дека се несреќни, секако дека е треба да се обратиме до српската влада и да побараме од нив разјаснување само за да потврдиме дека ставовите на министерот за надворешни работи се, всушност, оние што се претставени.“
Прераспределувањето на српските војници во Косово беше едно од вкупно 16 можни мерки што Белград може да ги преземе како одговор на декларирањето независност од страна на Косово, според Пророковиќ. 
Другите вклучуваат трговско ембарго и затворање на границите на покраината со Србија.
„Ние ќе го блокираме секој вид трговска активност и секој вид патување“, беше цитирана неговата изјава во Њујорк тајмс.
Заканите ниту се соодветни, ниту ќе го олеснат решението за прашањето на статусот на Косово, рече Кејси, истакнувајќи дека враќањето на насилството ќе биде чекор назад за целиот регион.
„Сакаме ова прашање да биде решено преку дипломатски разговори и не мислам дека некој сериозно размислува оти примената на насилство или сила ќе биде решение“, рече тој.
Заканите на Пророковиќ уследија само неколку недели по отпочнувањето на новите 120 дена меѓународно спонзорирани разговори помеѓу Белград и Приштина, кои ОН сака да ги заврши до 10-ти декември. 
Потоа Контакт-групата од шест нации, која ја сочинуваат Велика Британија, Франција, Германија, Италија, Русија и САД, мора да поднесе извештај до ОН за резултатите на преговорите.
Малкумина гледаат шанса за постигнување договор, со оглед на тоа што двете страни ги задржаа дијаметрално спротивставените позиции.
Косовските Албанци, кои сочинуваат 90 отсто од населението во покраината од два милиони луѓе, бараат целосна независност од Србија. 
Но, Белград инсистира на тоа дека може да се согласи само на широка автономија.
Водачите на косовските Албанци рекоа дека ќе прогласат унилатерална независност по крајот на разговорите во декември.
