03/06/2009
(AAП, Телеграфи, - 03/06/09; Блумберг, ФТ, Гардијан, Њусвик, Макфакс, БНР, Медиапул, Институт за економија и мир - 02/06/09)
Ескалацијата на насилството во некои земји, брзиот раст на цените на горивото и храната на почетокот од 2008 година и светската економска криза во втората половина од годината, го направија светот „помалку мирен“, според извештајот објавен во вторникот (2-ри јуни).
„Брзиот раст на невработеноста, замрзнувањето на платите и падот на вредноста на куќите, намалувањата на заштедите и пензиите, предизвикува лутина кај народот во многу земји, со политички реперкусии“, според третиот годишен Индекс на светскиот мир (ГПИ).
Студијата, објавена од Институтот за економија и мир, експертска група со седиште во Австралија, е изготвена во соработка со Единицата за економско разузнавање. 
Истата рангира 144 земји врз основа на 23 квалитативни и квантитативни показатели, кои ја мерат безбедноста и сигурноста во општеството. 
Во нив спааѓаат: внатрешните и надворешните конфликти, почитувањето на човековите права, бројот на убиствата и затворениците, трговијата со оружје и степените на демократија.
ГПИ го рангираше Нов Зеланд како најмирна земја. 
Австрија, Јапонија, Канада и Словенија се наоѓаат во првата десетка. 
Ирак се наоѓа на последното место, повторно, веднаш под Авганистан и Сомалија.
Во извештајот се издвојува Босна и Херцеговина (БиХ) како земја со најголем скок во светот. 
Оваа балканска земја се искачи за 23 места, на 50-тата позиција во ГПИ 2009, се вели во извештајот, и се наведува „забележливиот пад во бројот на раселените лица“ од конфликтот во земјата во периодот 1992-1995 година. 
Други фактори кои придонесуваат за ова се: намалувањето на бројот на полицајците, намалените трошоци на војската и намалениот број на смртни случаи како резултат на внатрешен конфликт.
Романија, која се рангираше на 31-вото место, падна за седум места од индексот за 2008 година, но сé уште е на највисоката позиција меѓу земјите од Југоисточна Европа (ЈИЕ).
Грција падна за осум места, на 57-мото место во овогодинешниот индекс.
„Поените на Грција за политичката нестабилност се зголемија, рефлектирајќи ги проблемите на централнодесничарската партија Нова демократија, која ја пратат скандали“, се објаснува во извештајот, и се наведуваат и немирите минатата година, по смртта на едно 15-годишно момче, застрелано од полицаец.
Македонија (88-мо место) и Турција (на 121-во место), паднале на ранг-листата за едно, односно пет места, додека сите други земји од ЈИЕ се рангираа повисоко отколку минатата година.
Кипар се рангираше на 48-мото место, по што следи Хрватска, на 49-тото место. 
Бугарија се најде на 56-тата позиција, пред Албанија (76-та) и Србија (78-ма). 
Црна Гора, која не беше вклучена во индексот за 2008 година од 140 земји, се рангираше на 91-вото место оваа година.
Мирните општества се карактеризираат како земји со доброфункционирачки влади, добри односи со регионалните соседи, ниско ниво на корупција, високи проценти на запишување во основното образование, слободата на говорот и почитувањето на човековите права, се објаснува во извештајот.
Покрај ова, ваквите општества не ги гледаат своите култури како супериорни над другите и високо ја вреднуваат толеранцијата, веруваат во слободата на говорот и почитувањето на човековите права.
„Луѓето мора да ја разберат структурата и ставовите што создаваат мир, и мора да почнат да ги градат истите во своите општества“, весникот Сајпрус мејл го цитираше Стив Килелеа, бизнисмен и основач на ГПИ. 
„Мирот се наоѓа во центарот на способноста да се управува со многу и најразлични предизвици со кои се соочува човештвото, просто поради тоа што мирот создава оптимална средина во која може да има место за другите активности кои придонесуваат за човековиот раст.“
Според Килелеа, мирот претставува, исто така, економска вредност. 
Тој вели дека околу 9 отсто од светското економско производство е изгубено како резултат на внатрешни и надворешни конфликти.
