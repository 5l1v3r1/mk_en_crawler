05/12/2011
Наташа Радиќ за Southeast European Times во Загреб -- 05.12.11
Левичарската коалиција Кукурику постигна убедлива победа на парламентарните избори во неделата (4-ти декември). 
Коалицијата, составена од четири политички партии (СДП, ХНС, ИДС и ХСУ) и предводена од социјалдемократите, ќе води во еден период со најголеми предизвици во историјата на земјата.
Хрватска е на прагот на ЕУ -- при што полноправното членство е закажано за 2013 година -- и се бори со економската рецесија која се огледа во високата стапка на невработеност и влошениот животен стандард.
Кукурику нема да мора да бара дополнителни партнери во владејачката коалиција, бидејќи освои доволно места за да формира влада: 78, според неофицијалните резултати.
Познати политичари и истакнати фигури од јавниот живот се собраа во неделата вечер во изборниот штаб на Кукурику, во Музејот на модерна уметност во Загреб.
Поранешниот претседател Стипе Месиќ дојде да им честита на победниците, додека претседателот Иво Јосиповиќ -- кој беше член на СДП пред да ја преземе функцијата -- рече дека победникот има тешки задачи пред себе.
Хрватската демократска заедница (ХДЗ) доживеа историски пораз -- сличен резултат се случи само во 2000 година -- освојувајќи 48 места.
Најголемите изненадувања, според прелиминарните резултати, беа седумте места што ги освои Хрватската партија на трудот и двете за независната листа на Дон Иван Грубишиќ, римокатолички свештеник од Сплит.
„Можам да ветам дека ќе сториме сé за да ја вршиме нашата работа со најголема чест и почит“, рече Грубишиќ подоцна.
„Гласав за коалицијата, но не сум сигурен дали тие треба да се среќни со резултатите. 
Тешки времиња се пред нас и јас можам да очекувам мерки на штедење и секојдневниот живот да стане уште потежок. 
Но, барем ја сменивме ХДЗ од власта, конечно“, рече за SETimes Дарко Матиќ, невработен маж во своите рани 30-ти.
„Мислам дека најновата сила, Партијата на трудот, е единствената со чист старт, бидејќи се нови. 
Тие не учествуваа во политиката досега, така што го претставуваат обичниот, нормален народ. 
Затоа ми се допаѓаат и им дадов шанса“, рече Сања Радиќ, економистка од Загреб, за SETimes по гласањето.
Во изборниот штаб на Партијата на трудот во неделата вечер, партискиот претседател Драгутин Лесар беше пресреќен.
Иван Јаковчиќ, водач на ИДС, изјави за SETimes: „Ќе имаме многу стабилна влада и победивме. 
Имаме голема одговорност. 
Народот ни даде шанса и може да ни верува. 
За четири години оваа земја ќе биде многу посреќно место од денес“.
Поздравена со силен аплауз и скандирања, претседателката на ХДЗ и премиерка Јадранка Косор, им рече на поддржувачите и партиските колеги: „Сакам да им се заблагодарам на сите оние што ни веруваа. 
Ова беа најтешки избори за нас; немавме еднакви можности бидејќи нашите противници ја имаа наклонетоста на медиумите, кои многу порано ги прогласија резултатите на овие избори“.
„Нашиот резултат е добар, иако не сме целосно задоволни со истиот. 
Но, ние не сме поразени, не сме паднати на колена и не сме понижени. 
Од овој момент почнуваме да работиме за нашата победа на следните парламентарни избори. 
Стоиме цврсто на нашите нозе. 
Ќе му служиме на нашиот народ и како опозиција“, заклучи Косор.
