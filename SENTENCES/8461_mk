15/08/2011
Игор Јовановиќ за Southeast European Times во Белград -- 15.08.11
Изгледаше како упорниот летен дожд да сака да го расипе големиот Рамадански оброк (Ифтар) закажан за 4-ти август во центарот на Пријепоље, град во српскиот регион Санџак, со мнозинско муслиманско население.
Сепак, дождот не спречи околу 2.000 луѓе да се собрат во центарот на Пријепоље за заедничкиот оброк, организиран од турската хуманитарна организација Берекет.
Десетици маси, кои луѓето ги заштитија со чадори за да не се наврне храната, беа поставени на градскиот плоштад.
Делот за јадење беше осветлен со улични светла.
Според исламската традиција, по цел ден постење треба најпрво да се пие вода.
Потоа може да се конзумира храна, и за Ифтарот обично се подготвува најдобрата храна -- разни пити, бамја со месо, салата, канафе итн.
Во име на организаторот, Сулејман Санџак им се обрати на присутните, велејќи дека целта на организацијата Берекет е да се соберат не само следбениците на Исламот, туку и припадниците на другите религии, во обид за зајакнување на соседските односи.
„Идејата зад овој конвој што патува низ целиот Балкан е да се здружиме на оваа Рамаданска софра [маса], да се социјализираме и да ги зајакнеме меѓучовечките и добрососедските односи.
Во духот на толеранцијата, разбирањето, почитувањето и пријателството, ќе продолжиме низ градовите и ќе покажеме какви убави работи можеме да направиме заедно“, рече Санџак.
Околу 41.000 луѓе живеат во општина Приепоље:
околу 57 отсто се Срби, а околу 41 отсто се Бошњаци (муслимани).
Турскиот хуманитарен конвој и Рамаданскиот оброк се одржуваат седум години по ред во различни земји на Балканот.
Оваа година присутен беше и Добро Лазаревиќ, претставник на општина Пријепоље, кој помогна во подготвувањето на Ифтар.
Според него, жителите на Пријепоље се почитуваат меѓусебно со векови.
„Делиме добро и зло, и ги дочекуваме нашите празници и оние на соседите со радост и среќа“, рече Лазаревиќ за SETimes.
Тој додаде дека заедничкиот вечерен оброк го потврди почитувањето на слободата и човековите права на сите луѓе што живеат во Србија, додавајќи дека приликата мора да придонесе за создавање атмосфера на соработка меѓу верските заедници и државата, како и соработка едни со други.
Јован Чаркиловиќ беше на Ифтарот и рече дека дошол од почит за своите муслимански соседи.
„Тие доаѓаат во мојата куќа за слава (српска верска и семејна традиција).
Мислам дека така најдобро се одржува нашето пријателство.
Нашата општина не е богата;
ако повеќе не го одржуваме пријателството, ќе завршиме уште полошо“, рече Чаркиловиќ за SETimes.
Амела Бајриќ, која исто така беше на Рамаданскиот оброк во Пријепоље вели дека на ваквите оброци може да е почувствува вистински дух на заедница.
„За нас животот има сосема друг ритам за време на Рамадан.
Навечер, по молитвите, луѓето се посветуваат едни на други многу повеќе;
се дружат и јадат заедно.
Особено важно е што нашите православни соседи се со нас бидејќи мораме да се почитуваме и да се грижиме едни за други“, рече таа за SETimes.
