18/10/2010
Од Светла Димитрова за Southeast European Times во Софија - 18/10/10 Фотографии на Николај Димитрова
Сместено на границата меѓу Европа и Азија, Црното Море е едно од најизолираните внатрешни мориња во светот. 
Тоа е посебно, исто така, заради друга причина: неговите длабочини се во голема мера без кислород.
Сочинувајќи околу 13 отсто од вкупната големина на морето, неговиот горен слој е богат со кислород и дом на богатство од морска флора и фауна. 
Но, долниот слој е лишен од морски животни. 
Наместо тоа, постои постојано присуство на хидроген сулфид, безбоен, екстремно токсичен гас кој мириса на расипано јајце.
Поради посебните карактеристики на морето постоењето на флората и фауната е кревко. 
Научниците предупредуваат дека тоа е "многу чувствително на нарушувањата на неговата животна средина и екосистемите". 
Регистрирани се нагли намалувања поради неодржливите човечки активности кои додаваат еден нов фактор во оваа мешавина.
Притисокот за обезбедување на високи житни приноси и поевтини извори на месо на пазарот доведе до широка употреба на големи количини на ѓубрива и пестициди и создавање на животински фарми од поголем размер, велат експертите.
Отпадот од шестте крајбрежни земји, како и од земјите во слив за одводнување, влегува во морето првенствено преку реките, а понекогаш и преку директно исфрлување на ѓубре.
Рибарите велат дека високите нивоа на загадување доведоа до намалување на ловот. 
„Наместо да ја фрлаат тињата 25км-30км во внатрешноста на морето, баржите ја фрлија тука во близина на брегот", изјави Ангел Кишев, 80-годишен рибар од градот Черноморец, за SETimes кон крајот на септември.
„Тие едноставно го отворија капакот и ја истурија. 
И ова има влијание."
Во меѓувреме, турски рибари цитирани од весникот Хуријет го наведуваат несоодветниот третман на отпадните води. 
„Може ли некој да ми го каже името на некој остров кој користи капацитет за прочистување на водата?" весникот го цитира Секип Јалчин, еден 48-годишен рибар, како прашува.
Од сите 19 крајбрежни агломерации со население над 10.000 луѓе, Черноморец и уште два други воопшто немаат урбанистички капацитет за третман на отпадните води, бугарското Министерство за животна средина вели во одговорот, испратен преку електронска пошта, на прашањето од за SETimes.
„Проекти за изградба на нов или подобрување на веќе постоечки капацитет за отпадните води во моментов се спроведуваат во три други агломерации", истакна бугарското министерство. 
„Постојните објекти во уште девет треба да се надградат за подобрување на степенот на прочистување и проектите се одобрени, но нивното спроведување не е се уште започнато."
Во преостанатите четири не се потребни никакви надградби на капцитети за отпадните води, соопшти Министерството.
Во текот на преговорите за своето членство во ЕУ во 2001-та година, Бугарија вети дека ќе ги подобри сите капацитети и дека ќе работи во согласност со потребните стандарди до крајот на оваа година, изјави во интервјуто дадено минатиот месец заменик министерот за животна средина Евдокија Манева. 
Меѓутоа, претходните две влади не презедоа чекори за да го исполнат тоа ветување.
Наместо тоа, стотици милиони беа изарчени на проекти за канализација во селата кои не се дел од било која обврска од ЕУ. 
Нагласувајќи дека сегашната влада има политичка волја да ги исполни обврските што е можно побрзо, Манева инсистира на тоа дека Бугарија ќе биде во можност да го реши проблемот во текот на следните три години.
Прекумерната фертилизација на една водена маса од отпадните хранливи материи предизвикува густ раст на растителниот свет, вклучувајќи го фитопланктонот и алгите. 
Разградувањето на овие микроорганизми го осиромашува снабдувањето со кислород, што доведува до смрт на животинскиот свет.
Се смета дека еутрофикацијата, како што се нарекува овој процес, најмногу придонела за уништување на Црното Море и промената во структурата на неговиот екосистем. 
Хемиското загадување, поради влегувањето на нафта, пестицидите или тешките метали во морската средина, испуштањето на недоволно третирани отпадни води, воведувањето на нови видови и фрлањето на цврстиот отпад во морето се идентификувани како други проблематични области.
Во извештајот на УНДП во 1999-та година се проценува дека шестте крајбрежни земји се виновни за околу 70 осто од вкупното количество на азотни и фосфорни соединенија кои се влеваат во Црното Море како отпад од човековите активности. 
„Одреден дел од оваа количина и речиси сите останати 30 отсто влегуваат во морето преку реката Дунав", се додава во извештајот.
Извештајот беше објавен седум години по потпишувањето на Конвенцијата за заштита на Црното море од загадување во 1992-та година во Букурешт, во која шесте крајбрежни земји ја потврдија својата обврска за заштита на животната средина и одржливо управување со морето.
Имплементацијата на Букурешката конвенција, вклучувајќи ги и трите посебни протоколи за контрола на земните извори на загадување, фрлање на отпад, и заедничко дејствување во случај на несреќи (како нафтените дамки) се координирани од страна на Комисијата за Црното Море, чиј секретаријат се наоѓа во Истанбул.
Според Прекуграничната Дијагностичка Анализа на Црното Море (ТДА), спроведена со поддршка на неколку организации, меѓу кои и УНДП и Канцеларијата на ОН за проекти, хранливите товари носени преку река паднаа за 30 отсто во текот на претходната деценија.
Но, тие останаа многу повисоко од загадувачкие товари од комунални и индустриски извори, рекоа авторите, издвојуваќи го Дунав како најголем извор.
„Еколошките подобрувања првенствено се предизвикани од падот на продуктивноста на земјоделството и падот во преработувачката индустрија, отколку од директни владини интервенции", беше еден од заклучоците во ТДА. 
„Ќе поминат многу години пред намалените речни наноси да се рефлектираат во самото море."
Аналитичарите, исто така, утврдија екстремно високи вредности на некои хемиски загадувачи, кои изгледа дека се присутни само во одредени области и изразија загриженост во врска со нивоата на некои пестициди. 
Тие, исто така, предупредија дека постои зголемен ризик од загадување од бродовите, крајбрежната нафта и гасните инсталации.
„Една голем несреќа може да има катастрофални последици за целиот регион", заклучуваат тие.
