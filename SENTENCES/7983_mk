06/06/2013
Круно Картус и Ивана Јовановиќ за Southeast European Times во Осиек и Белград -- 06.06.13
Учеството на 37 големи хрватски претпријатија на 80-тиот меѓународен Саем на земјоделството во Нови Сад, Србија, им даде нов поттик на економските и политичките односи меѓу двете држави.
„Остварувањaта на Хрватска како партнер отворија нови можности за соработка и тоа сигурно беше добар почеток за тесна соработка во бројни сфери, од економија до политика и култура“, рече за SETimes Јелена Маринковиќ, извршна директорка за интегрирани маркетинг комуникации на саемот.
Маринковиќ рече дека Хрватска е значаен партнер за Србија, однос засилен од неколкудецениската соработка во поранешна Југославија и непостоењето на јазична бариера, и соработката на саемот може да ги подобри условите за влез на српските претпријатија на хрватскиот пазар.
„Фактот дека оваа година Хрватска ќе пристапи во ЕУ е од голема важност за српската економија, бидејќи нашите западни соседи ќе ја отворат вратата за европското семејство на најдобар можен начин“, додаде Маринковиќ.
За да се нагласи важноста на земјоделството за економскиот раст, српскиот премиер Ивица Дачиќ и хрватскиот министер за земјоделство, Тихомир Јаковина, го отворија саемот, во придружба на бизнис делегации и на стопанските комори од двете држави.
„Земјоделството претставува голема шанса за Србија, бидејќи нашата држава е зелена градина на Европа, и ние мораме да го искористиме тоа.
Развојот на земјоделството ќе ја развие целата економија“, рече Дачиќ.
Дачиќ рече дека земјоделството и прехранбената индустрија мора да сочинуваат околу 20 отсто од БДП на Србија и дека трговијата меѓу Србија и Хрватска на производи од овие сектори изнесуваше 175 милиони евра во 2012 година.
Министрите за земјоделство на Србија и Хрватска, Горан Кнежевиќ и Тихомир Јаковина, како и менаџери на водечки претпријатија во Србија и Хрватска, учествуваа на бизнис форумот во рамките на саемот, кој се фокусираше на конкретните начини за поттикнување на соработката во двете индустрии во контекстот на пристапувањето на Хрватска во ЕУ следниот месец.
Влезот на Хрватска во ЕУ ќе го промени регионот, но истиот претставува и предизвик, според Љерка Пуљиќ, извршна потпретседателка на хрватскиот гигант во земјоделството, претпријатието Агрокор.
„Во такви околности, полесно е за поголемите претпријатија како што е Агрокор, кои произведуваат на повеќе пазари“, рече Пуљиќ.
Оваа година и следната година ќе бидат тешки за земјите, без оглед на пристапувањето на Хрватска во ЕУ, според претставниците на Хрватската стопанска комора.
„Затоа, соработката во регионот е неопходен предуслов за просперитет на сите нас“, рече за SETimes Тена Ѓаковиќ од Хрватската стопанска комора.
Претставниците на српското Министерство за земјоделство рекоа дека добивањето поддршка од Хрватска за полесна хармонизација на легислативата со онаа на ЕУ е од особена важност.
„Партнерството на овој саем претставува доказ за одличната соработка меѓу министерствата за земјоделство“, се вели во изјавата за SETimes од министерството.
„Земјоделството не признава знамиња, ниту граници, туку е засновано на соработка и фер конкуренција.
Нашето министерство е подготвено да поддржи каква било иницијатива кон подобрување на односите со Република Хрватска и ја продолжува одличната соработка со хрватското министерство.“
Која ќе биде ползата од зголемената соработка во земјоделството меѓу Србија и Хрватска?
Кажете ни ги вашите размислувања долу.
