06/02/2012
Менексе Токјај и Х.К. 
Занис за Southeast European Times во Истанбул и Атина -- 06.02.12
Одлуката на турското Министерство за образование да дозволи отворање на малцинско основно училиште на североисточниот егејски остров Гокчеада -- 47 години откако училиштата за етничкото грчко население на островот беа нагло затворени -- го означува последниот чекор во постепеното, но трајно зближување меѓу двата некогашни ривали.
Ова доаѓа веднаш по одлуката во ноември минатата година на првостепениот суд на островот Бујукада во Мраморно Море да й врати едно напуштено сиропиталиште, кое се смета за една од најголемите дрвени структури во светот, на истанбулската Православна Патријаршија.
Последното училиште за грчкото малцинство на островот Гокчеада, наречен Имброс или Имврос на грчки, беше затворено во 1964-та година поради тензијата меѓу Атина и Анкара предизвикана од меѓуопштинските борби на Кипар.
Лаки Вингас, припадник на малото грчко малцинство во Турција и првиот немуслимански претставник на немуслиманските фондации во Советот на Генералното собрание на Генералниот директорат за фондации, се осврна на подлабокото значење на одлуката во изјавите за SETimes.
„Правото на образование е едно од основните човекови права. 
Тоа, исто така, беше еден од најважните фактори што ја натера грчката заедница од Гокчеада да емигрира“, рече тој.
На 19-ти јануари, одлуката беше, исто така, пофалена од страна на православниот патријарх Вартоломеј, кој и самиот потекнува од Гокчеада. 
„Вие сте сведоци, чекор по чекор, на исправање на неправдите од минатото“, рече тој од главната христијанско-православна катедрала на островот.
Вартоломеј й се заблагодари на владата на турскиот премиер Реџеп Тајип Ердоган за одлуката, и ги повика родителите кои можат да ги запишат своите деца кога училиштето ќе се отвори. 
„Дури и само еден [ученик] ... 
дури и со само неколку деца, повторното отворање на училиштето е важно“, рече тој.
Стелиос Бербер, директор на Асоцијацијата за заштита, помош, развој и солидарност во Гокчеада и еден од приближно 180-те -- главно постари лица -- постојани етнички грчки жители на ветровитиот остров, смета дека оваа одлука може да биде сфатена како исполнување на обврската на државата да врати едно основно право, имено, образование на мајчин јазик на едно малцинство.
Исто така, на Гокчеада, 73-годишниот Јоргос Зарбузанис, жител на островот и деловен човек, се израдува на она што тој го нарече „многу, многу позитивен развој на настаните ... 
Тоа можеби нема да даде најдобри резултати [веднаш], но долгорочно тоа значително ќе помогне, особено психички“.
„Луѓето ќе одлучат да се вратат, бидејќи прашањето за образованието [за децата] нема да биде проблем“, според Зарбузанис, кој им е познат на локалните жители, како и на посетителите, како „Барба Јорго“.
Зарбузанис, пензиониран хемиски инженер кој изнајмува соби во текот на летото, води традиционална таверна, па дури и произведува свои вина, рече дека во моментов нема деца на возраст за основно училиште во она што останало од етнички грчката заедница.
„Сепак, верувам дека три или четири семејства ќе се вратат, можеби од Грција, особено поради економската криза таму, и од Истанбул, исто така“.
Запрашан да ги оцени реакциите на веста од страна на побројното етнички турско население на островот, тој рече дека некои локални власти се чинеа „загрижени“ за плановите за повторно отварање на едно малцинско училиште, главно поради „ако тие [Грците] се вратат, ќе има помалку работа за нас. 
Другите, покултурни луѓе, рекоа дека би било добро за островот вашите луѓе да се вратат“.
Според Вингас, дури и ако има неколку ученици, иницијативата е сепак важна за зголемување на довербата на етнички грчката заедница во Турција.
Вингас го повтори мислењето на „Барба Јорго“: „Некои грчки семејства кои живеат во странство ќе имаат поголема волја да се вратат на островот со нивните семејства и деца, а ова ќе придонесе за економски развој“.
Што се однесува до Бербер, тој рече дека на луѓето им е потребна јасна политичка порака дека тие се добредојдени да се вратат во своето родно место ако се третираат како еднакви, и како интегрален дел од островот, неговата историја, неговата култура -- а, не само како туристи.
На меѓународно ниво, одлуката може да й понуди на владата на Ердоган можност за ублажување на еден од недостатоците постојано наведуван во извештаите за напредокот на ЕУ и годишниот извештај на американскиот Стејт департмент за човековите права: конкретно, посветување внимание на правата на образование на малцинствата.
Во Атина, Теодор Кулумбис, академик и аналитичар за надворешни работи, изрази резервиран оптимизам во однос на одлуката, предупредувајќи дека таа сепак останува да биде имплементирана.
Тој ги повика скептиците во Грција да ја оценат одлуката во „номиналната вредност“, а не со сомнеж.
„Не можете да напредувате ако имате некоја скриена агенда. 
Грчко-турските услови се менуваат. 
Ердоган не се однесува исто како и претходните кемалистички политичари или т.н. 
„длабока држава“ [во Турција]. 
Подобрувањето на односите се мери со намалена тензија, која ја забележавме. 
Дури и малите чекори, како што е повторното отворање на едно училиште на Имврос, дури и за еден ученик, претставуваат напредок“, рече Кулумбис, заменик-претседател на Грчката фондација за европска и надворешна политика (ЕЛИАМЕП) со седиште во Атина.
„Ако ние секогаш се грижиме дали има некоја скриена причина за ова и она, или ако некој потег ќе не прогонува на некој начин, тогаш ризикуваме никогаш да не направиме нешто“, додаде тој, алудирајќи на историското непријателство во турско-грчките односи.
Во еден очигледно помалку оптимистички став, професорот Самим Акгонул, истакнат истражувач за малцински прашања на Универзитетот во Стразбур, рече дека одлуката не покажува некаква суштинска промена во начинот на кој турската држава ги сфаќа граѓанските права, туку само покажува дека државата гледа на етничките грчки жители на островот како на мала туристичка група која не претставува некаков вид на „закана“.
„Јас го дефинирам овој чекор на државата како „фолклоризација“, со други зборови, воведување на преостанатите неколку различни малцинства само како туристички сувенири“ вели тој.
„Со отворање на основно училиште за неколку припадници на грчката заедница после толку години, тие сакаат во исто време да им понудат на туристите во [Истанбул] можност за романтични патувања до носталгичните острови, каде живеат неколку припадници на грчката заедница“, рече Акгонул со презир.
Според него, одлуката ќе покаже една реална промена на разбирање само кога внуците на луѓето кои емигрирале од островот ќе се вратат, заедно со значителен број на етнички Грци, без страв од дискриминација.
Засега не постои дефинитивен датум за отворање на ова училиште. 
„Сепак, тоа би можело да биде готово за претстојната учебна година, 2012-2013-та година“, изјави Вингас за SETimes.
Се разбира, останува прашањето, ако биде повторно отворено, дали училиштето на грчки јазик ќе привлече ученици?
„Некои семејства, од Грција и Истанбул, исто така, изразија желба да се вратат“, изјави секретарот на Имврос Оштеството на Атина Мени Триантафилу за SETimes.
Таа рече дека има околу 4.000 регистрирани припадници само во пошироката област на Атина, зголемувајќи се на една заедница од 7.500 ако се вклучат децата и внуците. 
Притисната за ова прашање, таа рече дека шест до седум помлади семејства веќе се вратиле на островот, или од Истанбул или Грција. 
Оптимистичко предвидување би било 3-4 ученици на нивните клупи, кога училиштето ќе биде отворено.
