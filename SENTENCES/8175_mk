28/02/2012
Светла Димитрова за Southeast European Times во Софија -- 28.02.12
Тешко дека некој во Бугарија би ја довел во прашање потребата за диверзификација на енергетските извори и правците на снабдување, особено по гасната криза во јануари 2009 година, кога расправијата околу цените меѓу Русија и Украина доведе до сериозен прекин на дотурот за поголем дел од Европа.
Оваа балканска држава, која увезува повеќе од 90 отсто од својот природен гас од Русија -- и сето тоа преку Украина -- беше меѓу најпогодените од спорот меѓу двете поранешни советски републики.
По кризата во 2009 година, Бугарија презеде чекори за изградба на врски со Турција (ИТБ), Грција (ИГБ), Романија (ИБР) и Србија, кои би ја поврзале нејзината мрежа за транспорт на гас со оние на нејзините соседи.
Најнапредна од четирите е ИБР, при што целата градежна работа се очекува да биде завршена до крајот на оваа година.
Скоро 24-километарскиот гасовод се очекува да стане целосно оперативен на почетокот од 2013 година.
„Гасните врски ќе обезбедат сигурност и диверзификација на дотурот на гас за нашата земја и регионот, и ќе придонесат за остварување на вистинска либерализација на националниот и регионалниот пазар на гас“, рече за SETimes бугарскиот министер за економија, енергија и туризам.
„Спроведувањето на овие проекти ќе создаде услови за натпревар меѓу снабдувачите на природен гас.“
Министерството го опиша проектот за меѓусебното поврзување со Турција како „клучен“ за напорите на Бугарија за енергетска диверзификација.
Според плановите, гасоводот долг 77 километри најпрво ќе пренесува до 3 милијарди кубни метри касписки природен гас годишно.
Софија и Анкара треба да потпишат меѓувладин договор, кој ќе го забрза спроведувањето на проектот, вели министерството.
„Изградбата на сите овие врски е од клучна важност“, рече за SETimes Иван Сотиров, член на Националниот совет на десничарскиот Сојуз на демократските сили (УДФ).
Поранешен пратеник, тој ги наведе ИТБ и ИГБ како најзначајни од четирите за остварување на вистинска диверзификација на дотурот на гас.
„Постоењето на сé повеќе можности е од клучна важност за намалувањето на ризиците од криза како онаа со која се соочивме пред неколку години“, рече поранешниот пратеник, и член на неодамна основаното Движење за енергетска независност (МЕИ).
Изградбата на меѓусебни поврзувачи ќе има позитивно влијание врз домашниот пазар и ќе доведе до пад на цените на гасот, додаде тој.
Бугарскиот министер за енергија, економија и туризам, Трајчо Трајков, минатиот месец рече дека руски Гаспром моментно й наплаќа на Бугарија повеќе од 370 евра за 1.000 кубни метри природен гас.
Според МЕИ, рече Сотиров, изградбата на меѓусебни врски е само една од серијата мерки што мора да се преземат за да се обезбеди вистинска диверзификација на снабдувањето со гас.
Потребни се понатамошни дејства во областа на обновливите енергетски извори, како и подобрување на енергетската ефикасност во Бугарија, која има енергетски најинтензивна економија во Европа.
МЕИ, кој вклучува и други десничарски политичари, експерти за енергија и економија, побара од парламентот да ја поништи одлуката од средината на јануари за забрана на употребата на хидрауличното разбивање за експлоатација и вадење на гас од шкрилци во земјата и на нејзините територијални води во Црното Море.
„Сакаме тој апсурден мораториум веднаш да се поништи“, рече Сотиров за SETimes.
Земјите што имаат гас од шкрилци му плаќаат на Гаспром цена што е неколку пати пониска отколку онаа што Бугарија ја плаќа сега, според Трајков.
По разговорите со американската државна секретарка Хилари Клинтон во Софија на почетокот од овој месец, бугарскиот премиер Борис Борисов рече дека „природата и животната средина се на прво место, а дури потоа доаѓа финансиската и економската полза“.
„Не можеме да одиме напред ако не го убедиме општеството дека нема опасности во производството на гас од шкрилци“, рече тој по состанокот на 5-ти февруари.
Клинтон рече дека Соединетите Американски Држави се партнер во подобрувањето на енергетската независност и безбедност на Бугарија, како и во заштитата на нејзината животна средина.
„Кога покажуваме дека технологиите се безбедни, ние истовремено тежнееме кон двете цели, и ќе застанеме со бугарскиот народ и владата додека работат на тоа да обезбедат енергија што може да си ја дозволат и што ги задоволува нивните потреби“, рече таа.
Американскиот специјален претставник за евроазиска енергија, Ричард Морнингстар, ја посети земјата неколку дена подоцна за експертски разговори околу начините за остварување на овие две цели.
„Разговаравме за тоа колку е важно Бугарија да има транспарентност во енергетскиот сектор, како и диверзификација“, рече тој по неговиот состанок со бугарскиот претседател Росен Плевнелиев.
„Таа диверзификација е вклучена во нуклеарната област, и во областа на снабдувањето со гас, како и во обновливите извори и другите области, како и неконвенционалните области“, рече тој.
Но, МЕИ се спротивстави на проектот за изградба на втора нуклеарна централа во земјата во градот Белене на реката Дунав.
Договорот за централата беше потпишан во јануари 2008 година.
Проектот „не ги штити националните интереси на Бугарија, ниту оние на потрошувачите, туку само ги исполнува интересите на оние кругови олигарси кои го водат политичките процеси во земјата во текот на изминатите 20 години“, рече Сотиров.
