13/01/2005
Од Давор Коњикушиќ за Southeast European Times во Белград - 13/01/05
Воените експерти го поздравија наименувањето на Драган Пашкаш од страна на Советот за одбрана за нов началник на Генералштабот на Армијата на Србија и Црна Гора (ВСЦГ).
Пашкаш, кој ја презеде должноста на 1-ви јануари, е обучуван во воени училишта на НАТО и се очекува да го забрза процесот на реформи на Армијата.
Тој доаѓа на местото на Бранко Крга, кој се пензионираше минатата година, заедно со 11 други генерали над 55-годишна возраст.
Пред своето наименување, Пашкаш беше командант на Новосадскиот корпус на ВСЦГ.
Тој завршил воено образование во Воената академија во Србија и Црна Гора, Училиштето на Генералштабот и Училиштето за национална одбрана и бил поставуван на сите командни позиции, од командант на вод до командант на корпус.
Пашкаш го добил чинот генерал на 31-ви декември 2002 година.
Работел во гарнизоните во Белград, Ваљево, Подгорица и Нови Сад.
„Како началник на Генералштабот јас ќе работам на организацијата на процесите на армиската команда и единиците, како и на развојот и подобрувањето на ефикасноста на системот на команда“, рече Пашкаш, додавајќи дека го очекуваат голем број предизици во смисла на реорганизација на Армијата и системот на одбрана.
Министерот за одбрана, Првослав Давиниќ, во меѓувреме рече дека е убеден оти реформите ќе бидат спроведени според планираното.
Обезбедени се дополнителни финансиски средства, и Врховниот совет за одбрана, Министерскиот совет и српскиот Парламент целосно го поддржуваат реформскиот процес, рече тој.
„Реформите се однесуваат на подобрување на опременоста и реорганизација на единиците, како и на решавањето на социјалните проблеми, а пред сé на станбеното прашање на припадниците на Армијата“, рече Давиниќ, додавајќи дека во иднина ќе биде намален и бројот на генералите.
