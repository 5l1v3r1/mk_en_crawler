28/10/2008
(Ројтерс, АП, АФП, Ксинхуа, НАТО - 27/10/08; Фенa - 26/10/08)
Водачите на НАТО и ЕУ во понеделникот (27-ми октомври) изразија загриженост поради вжештената реторика која ја подгрева политичката клима во Босна и Херцеговина (БиХ), повикувајќи ги нејзините политичари, наместо тоа, да се фокусираат на стабилизирањето на земјата.
„Секако дека постои загриженост заради политичката реторика што ја слушаме“, рече генералниот секретар на НАТО, Јап де Хоп Шефер, на прес-конференцијата со шефот за надворешна политика на ЕУ, Хавиер Солана.
Говорејќи по состанокот на Северноатланскиот совет со Комитетот на ЕУ за политика и безбедност во седиштето на НАТО во Брисел, тој рече дека ситуацијата во БиХ е ставена на дневниот ред на конференцијата.
Де Хоп Шефер за новинарите изјави дека наскоро ќе го испрати својот заменик, Клаудио Бисоњеро, во Сараево.
Тензиите во оваа балканска земја почнаа да растат од општите избори во октомври 2006 година и доаѓањето на власт на двајца влијателни политичари со спротивставени визии.
Дејтонскиот мировен договор ја подели земјата на два прилично автономни ентитети -- Федерацијата на БиХ, која ја делат Бошњаците и Хрватите, и Република Српска (РС) со која управуваат Србите -- под слаба централна власт.
Залагајќи се за поцентрализирана држава, Харис Силајџиќ, водачот на Партијата за БиХ и бошњачки член на трипартитното претседателство на земјата од 2006 година, врши притисок за укинување на РС.
Но, водени од премиерот на РС Милорад Додик, кој го предводи Сојузот на независните социјалдемократи (СНСД), босанските Срби се закануваат дека ќе распишат референдум за независност ако БиХ се обиде да го промени актуелниот статус на РС или целосно да ја укине.
Искажувајќи сличен став како Де Хоп Шефер, Солана изрази загриженост за војната на зборови во БиХ, предупредувајќи дека тоа може да ги загрози шансите на земјата за евроатланска интеграција.
Ваквата „реторика не може да придонесе за целта Босна и Херцеговина да се приближи кон Европската Унија и оттаму исто така и во евроатланските институции преку НАТО“, рече Солана. 
„Сакам да испратам јасна порака до водачите дека е неопходно да продолжат да работат заедно... 
тоа ќе биде единствениот начин на кој тие ќе можат да им се приклучат на институциите во кои бараат да влезат.“
БиХ го потпиша Договорот за стабилизација и асоцијација (ДСА) со ЕУ во јуни, што беше нејзин прв голем чекор на патот кон членството во блокот од 27 земји.
Домот на претставниците на БиХ минатата недела го одобри ДСА за ратификација.
Поздравувајќи го тој чекор, високиот претставник Мирослав Лајчак го повика Домот на народите и претседателството на БиХ да го финализираат процесот на ратификација што е можно побргу.
„Интеграцијата на БиХ во евроатланските структури обезбедува стабилност, благосостојба и гаранции за безбедноста на сите граѓани“, вели тој во изјавата од четвртокот.
Европската комисија ќе го објави својот годишен извештај за напредокот на БиХ во пристапот следната недела.
