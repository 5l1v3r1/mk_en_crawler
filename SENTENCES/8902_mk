24/05/2012
Мишко Талески за Southeast European Times во Скопје -- 24.05.12
Сè повеќе луѓе сакаат Македонија да се повлече од преговорите посредувани од ОН со Грција, во врска со спорот за името, по одлуката на НАТО да не му даде членство на Скопје.
Членките на Алијансата на самитот во Чикаго оваа недела се согласија дека „взаемно прифатливо решение за спорот околу името, постигнато во рамките на ОН“ е новиот предуслов за членството на Македонија.
Но, од 2008 година Грција ги игнорира своите обврски од таа рамка, смета Мето Колоски, претседател на Обединетата македонска дијаспора. 
Новиот услов имплицира дека единствениот начин да оди напред за Македонија е да се одрече од својот сопствен идентитет, рече тој.
„САД, Франција и Германија официјално избраа да ја игнорираат пресудата од декември 2011 година на Меѓународниот суд на правдата, која го прогласи ветото на Грција за нелегално според Привремената спогодба од 1995 година меѓу Македонија и Грција; договор посредуван од ОН што беше потпишан од двете земји, но кој -- според неколку држави на НАТО -- е обврзувачки само за Македонија“, додаде Колоски.
Аналитичарите велат дека спорот за името претставува заобиколен пат за Грција да го искаже својот проблем со постоењето на македонскиот народ и Македонија како држава.
„Спорот за името е измислен ... 
за да се спречи Македонија [да стане] независна држава“, рече за SETimes Тони Дескоски, професор по меѓународно право на Правниот факултет во Скопје.
Проблемот изби на површина за време на балканските војни во 1990-тите. 
За да стане членка на ОН тогаш, Македонија беше подложена на противзаконски барања надвор од доменот на Повелбата на ОН, според Тодор Петров, претседател на Светскиот македонски конгрес.
Како последица на тоа, Македонија стана членка на ОН во 1993 година -- под „привремената референца“ Поранешна југословенска република Македонија -- и беше подложена на разговори со Грција за решавање на разликите околу името.
„Така, Грција го искористи ,спорот’ во врска со името за да ја врзе Македонија во ОН, да наметне отстапки како што е промената на знамето и уставот на Македонија, и да ги искористи придобивките од процесот на ОН за понатамошните меѓународни блокади, од кои најзначајни се оние во ЕУ и сега во НАТО“, изјави Петров за SETimes.
Maкедонците велат дека сè друго освен името „Република Македонија“ го негира правото на идентитет на нацијата. 
Грција вели дека името претставува имплицитна закана за нејзината покраина со истото име.
Но, разговорите околу името во рамките на ОН се развија во преговори за промена на името на Македонија, како и на идентитетот, според Мирка Велиновска, колумнистка на дневниот весник Нова Македонијa.
„Амбасадорот Метју Нимиц носеше предлози за додавање придавка на името ,Македонија’, но секојпат придружени со многу страници текст со мали букви, во кој се негира јазикот, културата и идентитетот на Македонија“, рече Велиновска за SETimes.
„Но, во Резолуцијата 817 на ОН јасно се вели дека разговорите се за промена на привремената референца и за ништо друго“, изјави за SETimes Димитар Мирчев, поранешен амбасадор и висок советник на македонскиот претседател.
„Промената на името на Македонија претставува не само повреда на основното право на идентитет загарантирано со сите основни документи на ОН, туку и закана за безбедноста на регионот, бидејќи територијалните аспирации на соседите на Македонија никогаш не престанаа. 
Овој факт треба да им е пред сè на ум на водачите на НАТО“, рече Мирчев.
Петров долго време се застапува за тоа дека Македонија има само една опција за да преживее. 
„Македонија мора веднаш да го прекине процесот на ,преговори за името’ и какви било други отстапки во рамките на привремената спогодба од 1995 година со Грција“, рече тој.
„Претседателот [Ѓорге] Иванов треба веднаш и без резервираност да го информира генералниот секретар на ОН дека и покрај добрата волја на Македонија, разликите со Грција остануваат, и дека земјата ќе го продолжи своето членство во ОН под своето едно и единствено, историско име -- Македонија.“
