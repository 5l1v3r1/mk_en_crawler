11/08/2006

Светската банка и други меѓународни донатори ветија финансиска поддршка за планот за модернизација на 6.000 километри секундарни рурални патишта, според албанскиот премиер Сали Бериша. 
Тој го опиша овој проект како еден од клучните приоритети на неговата влада за следните месеци и рече дека наскоро ќе биде формирана меѓуминистерска работна група.
***
Бугарската национална агенција за патишта и турскиот конзорциум Мапа-Чингиз потпишаа договор во вредност од 137,3 милиони евра за изградба на автопатот Љулин. 
Државниот буџет на Бугарија ќе финансира една четвртина од проектот, додека предпристапната програма на ЕУ ИСПА ќе ги финансира преостанатите 75 отсто.
***
Хрватскиот индекс на бизнис оптимизмот ХЛИПО се зголеми за 5,9 поени за период од еден месец и го достигна своето највисоко ниво во изминативе седум месеци. 
Најголемо подобрување беше регистрирано во туризмот, по што следи градежништвото.
***
Црногорскиот номинален раст на БДП се зголеми за 6,5 отсто за период од една година и изнесуваше вкупно 755,7 милиони евра во првата половина од 2006 година. 
Овие бројки се припишуваат главно на добрите остварувања во туризмот, градежништвото и трговијата.
***
Парамаунт пикчрс е при крај со разговорите со турската Мас хаузинг администрејшн (ТОКИ) за проектот за изградба на тематски парк сличен на Дизниленд во близина на Анкара, според заменик-претседателот на ТОКИ Ердоган Бајрактар. 
Проектот се очекува да потрае три години и да чини една милијарда американски долари и да отвори 30.000 работни места.
***
Tри банки - ХВБ Централ профит банка, Нова бањалучка банка и Банка ислам Малезија Берхад - ќе го финансираат големиот станбен и бизнис комплекс, Босмал градскиот центар, во Сараевo. 
Tие потпишаа договор со кој се обезбедува заем во висина од 25,6 милиони евра. 
Комплексот висок 118 метри се очекува да биде готов за 12 месеци.
***
ЕБРД објави дека му додели заем во висина од 8 милиони евра на албанскиот малопродавач Еуромакс, кои ќе бидат искористени за проширување на претпријатието и подобрување на услугите за локалните потрошувачи. 
Банката, исто така, планира инвестиција во акции, која, заедно со кредитот, ќе му помогне на Еуромакс да отвори нови пет големи супермаркети во најголемите градови во Албанија.
(Разни извори – 04/08/06 – 11/08/06)
