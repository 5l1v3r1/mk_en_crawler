22/11/2004
Од Давор Коњикушиќ за Southeast European Times во Белград -- 22/11/04
По завршувањето на конфликтите што стави крај на режимот на Слободан Милошевиќ, Србија се пронајде себе си како суверена држава. 
Сепак, последиците се‘ уште се провлекуваат во земјата. 
Во 2003-та година, Србија се обедини со Црна Гора, со што се споија силите на двете земји. 
Унијата предизвика многу полемики и може да и се стави крај после три години. 
Србија мора да се соочи и да ги надмине препреките со кои се соочува ако сака да успее како независна нација - и да го следи патот кон евро-атлантска интеграција.
Southeast European Times: Каква е иднината на економските реформи во Србија?
Мирољуб Лабус, заменик-премиер: Веќе две години спроведуваме политика со која успеавме да воспоставиме микроекономска стабилност. 
Следната година сакаме да ја доведеме инфлацијата под 10 отсто, а да задржиме пораст од најмалку 5 отсто годишно. 
[Постигнувањето на овие бројки] би значело дека сме постигнале макроекономска естабилност. 
Меѓутоа, сепак остануваат предизвици. 
Предизвици поврзани со кредитните активности и фискалните дефицити, како и со трговијата со други земји.
Верувам дека ќе биде спроведена мудра политика како одговор на овие предизвици. 
Она што е долгорочно значајно се структурните реформи - реформи во претпријатијата, создавање на инвестициска клима, реформи во јавниот сектор и продолжување на реформите во банкарскиот сектор. 
Ништо од ова не може да се реализира за една година - тоа се среднорочни цели, од три до пет години. 
Ние влеговме во оваа фаза, а тоа значи дека се соочуваме со поголем број предизвици поврзани со работните места, извозот и трговијата со други земји. 
Ова е тоа што се нарекува „втора фаза“ или зрелата фаза на процесот на транзиција, според ЕБРД. 
Јас искрено посакувам реформите да продолжат во истата насока.
SE Times: Што мислите за влијанието на слабиот одзив на Косовските Срби на гласањето врз дијалогот помеѓу Белград и Приштина?
Лабус: Сигурно е дека Балканот, а оттука и положбата на нашата земја на Балканот, не е светски приоритет. 
Треба да сме свесни за ова и да вложиме максимални напори да ниту ние ниту пак било кој од нашите соседи не се обидеме да направиме груби и брзи иницијативи кон ненадејни промени на политиката која бара внатрешна поддршка или поддршка од меѓународната заедница. 
Сега не е време за ненадејни промени во внатрешната или надворешната политика, вклучувајќи го, се разбира и финалниот статус на Косово.
Мислам дека Советот за безбедност на ОН даде многу јасна и прецизна оценка на фактот дека сега е време за понатамошна демократизација на општеството во Косово и Метохија, за поголема безбедност на сите, не само за т.н. 
не-Албанци. 
Мислам дека е јасно колку е неопходно да се работи на стабилизрање на демократските институции и зголемување на безбедноста во Косово и Метохија, така што ова може, меѓу другото, да создаде услови за обновување на економијата. 
Во Косово се‘ уште имаме виртуелна економија во која секој тргува без притоа да произведува било што. 
Ова може да потрае малку подолго, се‘ додека таму има големи странски донации, но овие донации полека ќе секнат, а тоа значи дека луѓето ќе мора да се потпрат врз сопствено производство.
Неопходно е да се стабилизираат политичките и економските, како и безбедносните услови во Косово, и само тогаш, кога меѓународните услови ќе бидат исполнети, ќе може да размислуваме за финалниот статус на Косово. 
Во моментов, со вакви услови, отпочнувањето на било каков вид драматична иницијатива, според мене, не придонесува за решавање на проблемот.
SE Times: Што мислите за соработката со Хашкиот трибунал?
Лабус: Очигледно е дека притисокот врз нашата земја се зголемува за таа соработка да продолжи во насока да се екстрадираат обвинетите. 
Мојот став е кристално јасен и добро познат од самиот почеток. 
Неопходно е да соработуваме и да ги исполниме нашите меѓународни обврски, но во исто време, неопходно е да го подготвиме нашето судство за вакви или слични случаи. 
Ние мора да се справиме со нашето минато многу смирено и рационално; и ние, како и нашите соседи, за да не дојде повторно до вакво нешто. 
Но, она што го гледаме во моментов, а тоа се повторува, е дека сме повторно цел на директни притисоци.
Финансиската несигурност им дава помал простор за маневрирање на властите во земјата, таа остава впечаток меѓу народот дека ние ги продаваме нашите граѓани кои треба на поинаков начин да бидат судени за нивните злосторства. 
На овој начин се создава една целосно поинаква димензија, каде ние сме попустливи затоа што сме принудени финансиски, а јавноста мисли дека „распродаваме“.
SE Times: Каков е вашиот став во однос на иднината на државната унија меѓу Црна Гора и Србија?
Лабус: Постои огромна разлика помеѓу Белградскиот договор и Уставот, а она што ми изгледаше како разумно решение во Белградскиот Договор, со добрата волја на сите учесници да се спречи дезинтеграцијата на земјата, сега гледам дека не испадна како што се согласивме тогаш. 
Изјавите од Подгорица и некои изјави дадени овде [Белград] покажуваат дека политичката волја за опстанок на новата држава не е огромна.
Не сакам да го попречам, ниту пак сакам да ја ширам идејата за постоењето на една обединета држава, но внимателно ќе следам се‘ што се случува, дали овие институции се создаваат или дали ова е во интерес на граѓаните на Србија. 
Сигурно е дека не треба да чекаме три години за да речеме: „Жал ни е, експериментот не успеа“. 
Ако успее, целата заслуга ќе им се припише на оние што го спроведоа - ќе подигнеме споменици во нивна чест; но ако не успее, мислам дека не треба да чекаме три години за да изјавиме дека не успеал. 
Поради тоа, време е да оставиме отворена можност за создавање на овие нови институции. 
Се надевам дека ова ќе оди брзо, а ако не, тогаш треба да бидеме исто толку критични кон самите себе колку и кон другите. 
Треба да се соочиме со реалноста.
SE Times: Како би ја опишале медиумската клима во Србија?
Лабус: Не само што медиумската инфраструктура не се подобри во одредени аспекти, туку и се влоши. 
Се случи дополнителна комерцијализација, а луѓето што имаат пари, со оглед на тоа дека ги имаат програмите што луѓето сакаат да ги гледаат, читаат и слушаат, се привикнаа и приспособија на новата ситуација. 
Состојбата во медиумската сцена, доколку продолжи долготрајно, ќе има многу негативен ефект врз објективното информирање на нашите граѓани. 
Иако веќе нема таков притисок врз медиумите како порано, во времето на [Слободан] Милошевиќ, ние сепак немаме објективни, квалитетни информации, барем не континуирано. 
Постои една ситуација, а ова е очигледно, каде групи со различни интереси контролираат одредени медиуми. 
Ако ги гледате 10 водечки ТВ-станици, веднаш можете да кажете кои политички опциии ги поддржуваат тие. 
Иста е ситуацијата и со весниците. 
Но, бидејќи има групи со различни интереси, на крајот ќе завршиш со доста широк спектар на различни информации.
Оваа ситуација ме загрижува. 
Слична ситуација е присутна и во другите земји каде групите на интереси контролираат делови од медиумите, но во другите земји има и центар за сортирање - во електронските и печатените медиуми - каде што можеш да бидеш сигурен дека информацијата што ја пренесуваат е точна и каде што има многу сериозна анализа на настаните, а тоа има позитивен ефект врз јавното мислење. 
Нам се‘ уште ни фали еден ваков центар. 
РТС не е Би-Би-Си, а тоа значи дека нема сосема објективно и доволно професионално информирање во било кој електронски медиум.
Во печатените медиуми, одредени весници се приближуваат кон тоа да постанат објективни, непристрастни и со целосни информации, но ваквите весници не се водечки во однос на продажбата. 
Водечки се други весници, весници за кои не важат квалификациите од овој вид.
SE Times: До кој степен би го карактеризирале регионалниот проблем со организираниот криминал и корупцијата како можна закана за српското општество денес?
Лабус: Ова е цело мноштво на проблеми - криминал, корупција, трговија со дрога, со забранети материјали и трговија со луѓе - што не носи национална етикета и што може и мора да се подигне на регионално ниво. 
Сите влади во регионот мора да сооработуваат околу овие проблеми ако сакаме да го победиме ова зло. 
Криминалот е меѓународна појава, а проблемот со корупцијата и криминалот е речиси специфичен за нас овде во Србија.
Се разбира, покрај меѓународниот аспект, постои и националниот аспект - потребно е секоја држава да се бори против криминалот и корупцијата во рамките на своите граници. 
Има многу студии за многу аспекти на криминализација на општеството. 
Во некои од нив сме подобри од просекот за Балканот, додека во други аспекти сме во полоша ситуација од нашите соседи. 
Да се продолжи со работењето на реформите во институциите е позначајно отколку медиумската рекламна кампања.
Во одредени сфери го намаливме криминалот затоа што беа реформирани правилата на играта. 
На пример, повеќе нема криминална активност поврзана со емисијата на пари од страна на Народната Банка. 
Повеќе нема криминал поврзан со манипулации од страна на директорите во царината. 
Не велам дека сите цариници не можат да бидат подмитени, дека нема проблеми во оваа сфера - проблеми има, на пониско ниво, но тоа е поинаков проблем. 
Со менувањето на институциите и начинот на кој се води економијата, корупцијата може значително да се намали. 
Од друга страна, мора да има судска власт - судовите, обвинителството - која ќе може да се справи со организираниот криминал.
