09/07/2009
Од Марина Стојановска и Христос Рингас за Southeast European Times во Скопје и Атина -- 09/07/09
Иако одби да даде конкретна временска рамка, посредникот на ОН Метју Нимиц во средата (8-ми јули) рече дека е оптимист повеќе од кога и да е дека ќе се најде решение во тековниот спор помеѓу двете земји. 
Договорот, посочи тој, би можел да дојде оваа година.
Во средата во Атина, Нимиц се состана со министерката за надворешни работи Дора Бакојани и водачот на ПАСОК Јоргос Папандреу. 
Еден ден претходно, тој се состана со македонскиот претседател Ѓорге Иванов и премиерот Никола Груевски во Скопје.
Нимиц рече дека разговарал за ревидираната верзија на својот октомвриски предлог. 
Истата предвидува промена на уставното име Република Македонија во „Република Северна Македонија“ за меѓународна употреба. 
За домашна употреба, името останува Република Македонија.
„Предложив одредени измени на октомврискиот предлог и побарав од нив да го разгледаат целиот пакет, заедно со измените“, рече Нимиц.
Двете страни претходно го отфрлија предлогот. 
Груевски и тогашниот претседател Бранко Црвенковски рекоа дека се потребни измени. 
Бакојани рече дека „е незадоволителен таков каков што е“ и дека неколку точки се неприфатливи, проблематични или нејасни.
„Дури откако ќе се направат потребните разјаснувања и корекции, овој документ ќе може да биде основа за постигнување решение“, им рече Бакојани на комисиите за одбрана и надворешни работи на грчкиот парламент, на крајот од октомври.
Иако Нимиц не откри за какви измени на претходниот предлог се работи, тој го опиша процесот на спорот околу името како комплексно прашање и рече дека целта му е изнаоѓање достоинствено решение за двете страни.
„Верувам во разговорите за решение кое ќе биде од взаемна корист; верувам дека сме близу до изнаоѓање решение и затоа сум оптимист повеќе од кога и да е порано“, рече Нимиц.
Во Скопје, посредникот на ОН во петокот се состана и со министерот за надворешни работи, Антонио Милошоски, Џевад Адеми од Демократска унија за интеграција (ДУИ), партија на етничките Албанци, и заменик-претседателот на ДУИ Рафиз Алити.
„Нашиот став е јасен. 
Решение кое е прифатливо за нашите сограѓани Македонци, е прифатливо и за ДУИ“, рече Алити.
