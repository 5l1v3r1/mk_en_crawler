09/09/2009
(Светска банка, АФП, Блумберг, ББС, Макфакс - 09/09/09; Ројтерс, Вол стрит џрнал - 08/09/09)
Економските реформи спроведени меѓу јуни 2008 и мај 2009 година й помогнаа на Македонија да стане најлесно место за водење бизнис во Југоисточна Европа (ЈИЕ), според новиот извештај на Светската банка, објавен во средата (9-ти септември).
Седмата годишна студија на банката „Дуинг бизнис“ ја наведува Македонија како трет по ред реформатор во светот за време на периодот на истражувањето, по Руанда и Киргистанската Република. 
Другите седум земји во првите десет се: Белорусија, Обединетите Арапски Емирати, Молдавија, Колумбија, Таџикистан, Египет и Либерија.
„На светско ниво, рекордни 131 од 183 испитани економии ги реформирале бизнис регулативите меѓу јуни 2008 и мај 2009 година“, се вели во извештајот кој го објави Банката и нејзината приватна филијала, Меѓународната финансиска корпорација (МФК).
Иако силно погодени од светската криза, Централна Азија и Источна Европа, вклучително и сите земји од ЈИЕ освен Грција, беа главни во светот во поглед на спроведувањето про-бизнис реформи шест години по ред, се вели во извештајот.
„Реформите продолжуваат да се движат кон исток во регионот“, рече Светлана Багаудинова, една од авторите, наведувајќи ги Албанија, Белорусија, Киргистанската Република и Македонија како земји што спровеле реформи во неколку области трета година по ред. 
„Инспирирани од своите соседи, Казахстан, Црна Гора и Таџигистан, исто така, го интензивираа темпото на реформите.“
Извештајот ги рангира земјите според леснотијата на водењето бизнис врз основа на анализата на регулативите што влијаат на животниот циклус на малите и средни домашни фирми. 
Постојат десет индикатори кои се користат во одредувањето на позицијата на економијата на глобалната листа. 
Тие го вклучуваат времето и цената на отпочнување и затворање бизнис, трговијата преку границите, заштитите на инвеститорите, регистрирањето имот, градежните дозволи, спроведувањето на договорите, плаќањето на даноците, добивањето кредити и вработувањето работници.
Maкедонија, која спроведе реформи во неколку области, беше 32-ра на овогодинешната светска ранг-листа, што е за 37 места повисоко од минатата година. 
Реформите спроведени за време на периодот на истражувањето резултирале, меѓу другото, и со зголемена заштита на инвеститорите и пофлексибилен режим за вработување работници.
Регистрирањето на имотот, исто така, станало полесно и процедурите за отпочнување бизнис значително се поедноставиле со воведувањето едношалтерски систем. 
Сега се потребни само четири дена за еден претприемач да започне бизнис во Македонија.
Од земјите во ЈИЕ, Кипар се рангираше највисоко, на 40-тото место во светот, но осум места зад Македонија. 
Бугарија, која беше водач во регионот според леснотијата на водење бизнис минатата година, падна за едно место и оваа година се наоѓа на 44-тата позиција.
По нив следат Романија (55-та), Црна Гора (71-ва), Турција (73-та), Албанија (82-ра), Србија (88-ма), Хрватска (103-та), Грција (109-та) и Косово (113-та). 
Босна и Херцеговина, која се најде на 116-тото место оваа година, повторно беше најниско рангирана меѓу земјите во регионот.
