12/04/2006
(Еуроњус, Блиц - 12/04/06;
Ројтерс, АП, БЕТА, Српска влада, Макфакс - 11/04/06)
Српскиот премиер Воислав Коштуница во вторникот (11-ти април) изјави дека белградските власти наскоро ќе го уапсат обвинетиот за воени злосторства во бегство, Ратко Младиќ, и ќе го предадат на Меѓународниот кривичен трибунал за поранешна Југославија (МКТЈ).
Целосната соработка со Трибуналот на ОН во Хаг, вклучувајќи го и предавањето на поранешниот воен командат на босанските Срби, претставува предуслов што Србија мора да го исполни за да продолжи напред по својот пат кон интеграцијата во ЕУ.
Брисел му даде на Белград рок до 30-ти април да ја исполни таа обврска или ризикува да бидат прекинати нејзините разговори за Спогодбата за стабилизација и асоцијација (ССА) со ЕУ.
„Ние сме сега многу, многу близу до одговор на оваа обврска, за да можеме да го забрзаме нашиот пат кон Европа“, им рече Коштуница на новинарите во Париз во вторникот, по состанокот со францускиот претседател Жак Ширак.
„Ние ќе сториме сé за да соработуваме.
Србија ќе стори сé што може, до самиот крај, за да го постигне ова.“
Ова беше вторпат во изминативе две недели премиерот да вети посветеност на Белград на брзото решавање на случајот на Младиќ.
Соочувајќи се со заканата на ЕУ за прекин на разговорите за ССА, Коштуница й вети на главната обвинителка на ОН, Карла дел Понте, на крајот од изминатиот месец дека бегалецот ќе биде уапсен и предаден „без одложување“.
Младиќ првпат беше обвинет од страна на МКТЈ во 1995 година за вмешаност во воените злосторства извршени за време на конфликтот во Босна и Херцеговина во периодот 1992-1995 година.
Тој се соочува со 13 точки од обвинението за злосторства против човештвото и кршење на законите или обичаите на војувањето и две точки за геноцид, вклучувајќи го и масакрот во Сребреница во 1995 година и 43-месечната опсада на Сараево.
Младиќ се наоѓа во бегство веќе десет години и според широкото мислење, тој се крие во Србија, каде што живееше под воена заштита до 2002 година.
Другите прашања за кои разговараа француските и српските водачи во вторникот се иднината на државната заедница на Србија и Црна Гора, напорите за пристапување на земјата во ЕУ, како и преговорите предводени од ОН за идниот статус на Косово.
Ширак рече дека Франција бара од сите страни во косовските разговори за статусот да побараат трајно решение кое ќе ги почитува легитимните интереси на секоја страна, објави српската новинска агенција БЕТА, цитирајќи ја изјавата на Француската амбасада во Белград.
Законски сé уште дел од Србија и Црна Гора, Косово беше под администрација на ОН од крајот на конфликтот во периодот 1998-1999 година.
Косовските Албанци, кои сочинуваат 90 отсто од населението во покраината од вкупно 2 милиони, се надеваат дека преговорите предводени од ОН ќе водат до целосна независност од Србија.
Белград и косовските Срби сакаат Косово да остане дел од Србија.
Повторувајќи го ставот на Белград, Коштуница во вторникот повика на компромис „на половина од статусот пред 1999 година од една страна и независно Косово од друга страна“.
