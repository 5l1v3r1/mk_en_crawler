14/02/2008
(Ројтерс, АФП, ДПА, АКИ, ББС, ВОА, Ксинхуа, Еуопсервер, Б92, словенечко претседателство на ЕУ - 13/02/08)
Признавањето на едностраното прогласување независност од страна на Косово би било „грешка“, рече во средата (13-ти февруари) во Словенија рускиот министер за надворешни работи, Сергеј Лавров, потврдувајќи го противењето на Москва на отцепувањето на покраината од Србија.
Тој го изјави ова по состанокот со највисоките дипломати на ЕУ, меѓу кои и шефот за надворешна политика, Хавиер Солана, комесарот за надворешни работи, Бенита Фереро-Валднер, и словенечкиот министер за надворешни работи, Димитриј Рупел, чија земја моментно претседава со блокот.
Разговорите во замокот Брдо во близина на Љубљана се фокусираа на новиот договор за соработка помеѓу ЕУ и Русија и голем број други прашања.
И покрај тоа што Рупел ги опиша како „пријателски и искрени“, разговорите не успеаја да го премостат јазот помеѓу позициите на двете страни за горливото прашање на идниот статус на Косово.
Водачите на мнозинството на етничките Албанци во покраината, кои сочинуваат 90 отсто од вкупното население, се очекува да ја усвојат декларацијата за независност во недела.
Поддржувајќи ја Србија во нејзиното противење на истата, Русија блокираше неколку обиди спонзорирани од Запад за решавање на прашањето во Советот за безбедност на ОН.
Говорејќи пред состанокот, Фереро-Валднер за новинарите во Словенија изјави дека дипломатите на ЕУ ќе се обидат да го убедат Лавров дека Косово не може да остане во политичка неизвесност.
„Состојбата на статус кво (во Косово) не може да се одржи бидејќи сакаме стабилност во областа“, рече таа.
„Се надеваме дека ќе успееме да ја убедиме Русија оти ситуацијата е неодржлива.“
Сепак, во изјавата по состанокот Лавров јасно стави до знаење дека Русија нема да го смени својот долготраен став.
„Нашите позиции се разликуваат -- и тоа суштински -- по прашањето на Косово, се разбира“, изјави тој за новинарите на прес-конференцијата.
„Овие разлики не се надминати бидејќи тие се однесуваат на основите на меѓународното право.“
Во четврток Советот за безбедност одржува итен состанок за Косово, свикан на барање на Србија и Русија.
Лавров рече дека не „чувствува голем оптимизам“ во врска со резултатите на седницата.
Соединетите држави и повеќето земји-членки на ЕУ сигнализираа подготвеност да ја признаат независноста на Косово дури и без одобрение на ОН.
Сепак, неколку членки на Унијата и понатаму се противат на ваквиот потег.
Рупел во средата посочи дека сите земји одделно ќе мора да одлучат дали ќе го признаат Косово како суверена држава.
Српскиот премиер Воислав Коштуница оваа недела рече дека неговата земја ќе „ги поништи сите нелегални акти поврзани со едностраното прогласување на оваа лажна држава“.
Белград, исто така, ги засилува подготовките за спроведување на пакетот -- сé уште јавно необелоденети -- одмазднички мерки против Косово и земјите што ќе ја признаат неговата независност.
Иако се противи на очекуваното отцепување на покраината, Москва не планира да го следи примерот наметнувајќи санкции против неа или ЕУ, посочи Лавров во средата.
Косово е европско прашање, на веб-страницата на словенечкото претседателство на ЕУ се цитира Рупел.
Индиректна потврда за ова, рече тој, е изјавата на генералниот секретар на ОН, Бан Ки-Мун, претходно оваа година дека очекува засилен ангажман на ЕУ во регионот.
Истакнувајќи дека Косово претставува уникатен случај, Рупел исто така рече дека тоа не треба да ги охрабрува сепаратистичките движења во другите делови од Европа да бараат слично решение.
