24/03/2012
Од Анес Алиќ за Southeast European Times во Сараево -- 24/03/12
Крајниот рок во јуни, предложен од властите во Босна и Херцеговина (БиХ), за земјата да аплицира за членство во ЕУ може да се исполни -- теоретски. 
Но, реално, тоа е можеби премногу оптимистички со оглед на ќор-сокакот што доминира во земјата во изминатите пет години.
Претседателот на Наша партија, Денис Грац, се сомнева дали потребните реформи можат да бидат спроведени до летото.
„Кога преговара со една земја за кандидатурата за членство, ЕУ сака да разговара еден на еден. 
Проблемот со БиХ е дека има три страни, три гласа, кои честопати не се на иста линија кога станува збор за меѓународните обврски“, рече Грац за SETimes.
Во март Европскиот парламент усвои резолуција за БиХ, изразувајќи загриженост во врска со недостатокот на реформски напредок на земјата, и покрај долгоочекуваното формирање нова влада.
„Многу е тешко да се биде премногу оптимистичен [за БиХ]. 
Имаме многу надеж, но остануваат многу области на сомневање“, рече комесарот за проширување на ЕУ, Штефан Фуле.
Одреден напредок е постигнат во декември 2011 година, кога шесте главни политички партии во земјата постигнаа консензус за двата реформски закони што ги бара ЕУ: националниот консензус и новите процедури за дистрибуција на државната помош.
И покрај ова достигнување, двата закона сé уште чекаат спроведување -- кое не се очекува да се оствари без политичка опструкција.
Голем број прашања мора допрва да се решат, пред БиХ да се придвижи напред со својата кандидатура за членство во ЕУ, а парцијалниот успех не е опција.
Едно неодамнешно назадување беше непостигнувањето согласност за уставните и изборите реформи, кои би овозможиле етничките малцинства да се кандидираат за највисоките позиции во земјата.
Резолуцијата на ЕУ, исто така, ги критикува босанските власти за неусвојување на буџетот за оваа година. 
Буџетот за 2011 година беше усвоен во февруари.
На 14-ти март државната влада усвои генерална фискална рамка за периодот 2012-2014 година, која ќе овозможи усвојување на овогодинешниот буџет. 
Првичниот краен рок за усвојување на буџетската рамка беше почетокот на јануари, но беше пролонгиран поради одложувањето во формирањето на централната власт.
Ако буџетот не биде одобрен до април, државата може да ги изгуби заемите од ММФ и ЕУ. 
Фондот и Светската банка веќе замрзнаа 100 милиони евра во кредити поради доцнењата на реформите.
Извршиот директор на Трансперенси интернешнал во БиХ, Срѓан Благовчанин, рече дека со оглед на опсегот на потребните реформи, БиХ не може реално да аплицира за членство во ЕУ до крајот на годинава -- и тоа најрано.
„Тоа би било пореален краен рок, но само ако сите реформи бидат спроведени без одложувања и опструкции“, рече Благовчанин за SETimes. 
„Настрана од неколку клучни реформи, властите мора да преземат и некои подлабоки и политички сложени задачи -- задачи за кои политичарите не успеаја да се согласат скоро една деценија.“
Главниот предизвик ќе биде спроведувањето серија реформи кои би овозможиле затворање на Канцеларијата на високиот претставник (ОХР) на меѓународната заедница.
Формирана во 1995 година за да го надгледува спроведувањето на Дејтонскиот мировен договор, ОХР требаше да биде затворена во 2007 година, но нејзиниот мандат беше продолжен неколку пати поради политичката нестабилност и недостатокот на реформски напредок.
Затворањето на канцеларијата е приоритет на меѓународната заедница, кој ќе ја сигнализира подготвеноста на Босна да преземе целосна надлежност над државните работи и да ги зајакне своите државни институции.
Во својата последна резолуција, Европскиот парламент ја истакна важноста на тоа Бих да стане единствена, обединета и суверена држава, со неопходни овластувања да одговори на критериумите за пристапување.
Грац и Благовчанин велат дека властите не успеале да ја убедат меѓународната заедница дека се способни самостојно да ги водат работите.
„Ако ОХР се затвори, националистичките водачи ќе ги поништат повеќето реформи постигнати во текот на изминатите 15 години и уште повеќе ќе ја поделат земјата“, рече Грац за SETimes.
Босна веќе заостанува зад своите соседи во поглед на интеграцијата во ЕУ. 
Хрватска се очекува да пристапи во блокот следната година, додека Србија доби кандидатски статус на 1-ви март.
Опкружена од земји на ЕУ без самата да биде членка на Унијата негативно ќе влијае на БиХ, особено во економски поглед, и меѓународната заедница се надева дека оваа ситуација ќе им даде на скараните власти на Босна мотив да се одат напред.
