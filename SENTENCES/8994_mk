20/04/2012
Светла Димитрова за Southeast European Times во Софија -- 20.04.12
Спојувањето на официјалните или државни празници, кога истите паѓаат во работен ден, со викендите, е вообичаена практика во многу држави, но практиката не се следи стриктно и од претпријатијата во приватниот сектор во Југоисточна Европа, што создава разлики меѓу некои вработени во приватниот и во јавниот сектор.
Оваа година Бугарите имаат можеби ретка шанса за другите земји да искористат вкупно шест четиридневни викенди -- два во април, по еден во мај и во септември и останатите два околу Божиќ и Нова година.
Само две недели по празниците за православен Велигден -- од 13-ти април (Велики Петок) до 16-ти април (Велигденски Понеделник) оваа година -- луѓето во Бугарија, земјата со најниска продуктивност во ЕУ, ќе го прослават Денот на трудот, на 1-ви мај.
Со оглед на тоа што истиот паѓа во вторник, владата одлучи 30-ти април (понеделник) да биде неработен ден, кој ќе биде одработен в сабота (21-ви април).
Додека практиката на долги викенди може да биде од корист за туристичкиот сектор, на пример, истата има негативно влијание врз економијата во целина, објави на 10-ти април најголемата приватна телевизиска станица во Бугарија, бТВ.
Наведувајќи ги анализите на Центарот за проучување на демократијата (ЦСД), софиска експертска група, истата ги именуваше индустријата, банкарството и одредени трговски гранки како „најголеми губитници“ од двата продолжени викенди во април.
Експертите на ЦСД проценуваат дека загубите што ќе ги претрпи бугарската економија само овој месец, изнесуваат и до 100 милиони евра.
„Претпријатијата што се соочуваат со крајни рокови за спроведување на договорите и нарачките ќе бидат најголеми губитници, ако не успеат да ги исполнат условите од договорите и бидат принудени да платат казни“, рече Цветан Симеонов од Бугарската стопанска и индустриска комора, за бТВ.
„Оние кои ќе изгубат муштерија или пазар поради празниците“ ќе бидат погодени уште повеќе.
Според законот, работодавачите мора да им платат на вработените за прекувремена работа ако им побарале да работат на државен празник, што не можат да си го дозволат многу претпријатија во време на криза.
Но, оние што стравуваат дека може да изгубат муштерии претпочитаат да останат отворени.
„Обртот е намален“, изјави за SETimes Росица Куртева, која, заедно со својата сестра, има цвеќарница на вообичаено фрекфентна улица во Софија, на Велингденски Понеделник, кога многу жители на главниот град сé уште не се вратени дома од нивниот четиридневен одмор.
Подолу по улицата, Цветелина Иванова, продавачка во продавница за пакувана стока, како чај, кафе и бисквити, изгледа подеднакво потиштено.
„Софија е празна, така што нема муштерии“, рече таа за SETimes, запрашана дали имаше многу работа за време на празниците.
„Лошо е.
Многу лошо.“
За да се спречи сообраќајниот метеж на последниот ден од празниците, властите одлучија да ги затворат автопатите за камионите на Велигденски Понеделник, што им ја отежна работата на шпедитерите.
„Доста ми е од ова затворање на патиштата во последниве години.
Ако сакаме да бидеме популистичка земја, тогаш [владата] треба да го каже тоа“, рече за SETimes Красимир Лалов, заменик-претседател на Националното здружение на бугарски превозници.
„Погледнете ги сите нормални држави -- таму нема спојување на празниците.
Затоа луѓето таму имаат пари да купуваат работи.“
Но, спојувањето или премостувањето на празниците со викендите е вообичаена практика во романските државни претпријатија или државната администрација, каде што личните остварувања не се критериум.
Но, трговските центри, на пример, се отворени на вториот ден од државниот празник.
„Според мене, ние имаме премногу слободни денови, особено ако истите се на сред недела.
Нашата производствена активност е блокирана, некои од претпријатијата работат, други не“, рече за SETimes Александру Маинечи, сопственик на Промо маркетинг, производител на рекламни материјали.
„21 ден платен одмор значи скоро месец;
има претпријатија кои ги затвораат своите врати еден месец.
Ако едно од овие претпријатија е ваш единствен снабдувач, едномесечен одмор може да создаде огромни проблеми со снабдувањето на материјали за производство.“
Во 2006 година Македонија ја напушти таа практика на спојување на државните празници, кои паѓаат, на пример, во вторник, со претходниот викенд.
Според сегашниот модел, кој се користи и во Косово и Србија, кога државниот празник паѓа во недела, тогаш следниот ден (понеделник) ќе биде неработен ден.
Како и на други места во регионот, таа политика ја следат државните претпријатија, државната администрација и банките, но не секогаш и претпријатијата од приватниот сектор.
Така, продавниците за прехранбени производи, на пример, се отворени постојано скоро за секој празник, иако со скратено работно време.
Но, претпријатијата во приватниот сектор, кои не можат да си дозволат да им плаќаат на вработените т.н. додаток на плата за празниците, како што предвидува законот, претпочитаат да им дадат слободен ден.
Во Србија, прашањето на пролонгираните празници честопати предизвикува дебати за тоа дали економијата трпи загуби поради тие дополнителни неработни денови.
Српскиот сојуз на работодавачи неодамна пресмета дека еден неработен ден ја чини државата околу 12 милиони евра.
Економистот и консултант за инвестиции Милан Ковачевиќ смета дека не е сé „црно и бело“, и тврди дека има земји што се економски поразвиени од Србија, а кои имаат повеќе неработни денови.
„Ако има помалку празници, ќе се подобри бизнисот на приватните претпријатија, бидејќи тие ќе имаат подобра искористеност на капацитетите, со најмали можни трошоци.
Сепак, не треба да се заборави на правата на вработените за слободно време и прослава за време на празниците“, рече Ковачевиќ за SETimes.
„Што се однесува до јавната администрација, мислам дека ние генерално имаме премногу празници и дека заштеди треба да се направат со ангажирање за време на празниците само на оние што мора да работат, за да не плаќаат за дополнителни трошоци.“
Продавачот Марко Продановиќ (47), смета дека работничките права се премногу загрозени во Србија и дека би било недозволиво да им се одземе на работниците нивното право да ги прославуваат празниците.
„Во текот на целата година работиме за ниски плати и не знаеме дали ќе бидеме отпуштени утре.
Ако не ни дозволат да ги користиме празниците, тогаш ние ќе имаме вистинско ропство“, рече Продановиќ за SETimes.
„Државата и работодавачите треба да најдат подобар начин за зголемување на производството и штедење пари, без да го кршат грбот на работниците.“
Косово има 12 официјални празници и осум меморијални денови.
Косовскиот дневен весник Бота Сот објави во ноември минатата година дека ако се пресметаат викендите во годината и официјалните празници, луѓето во Косово имаат 110 неработни денови во текот на 365 дена во годината, што значи околу 30 отсто од годината.
Рамадан Иљази, коосновач на косовското движење „Фол“ (Крени го гласот), изјави за SETimes дека постоењето на многу официјални празници е најмал проблем.
„Тоа не е причина да се има јавна администрација и систем кој го карактеризираат хронична неодговорност и недостаток на професионализам“, рече тој.
Практиката на спојување на празниците е нешто поинаква во Албанија.
Според Законикот за работни односи на земјата, ако некој национален празник падне во сабота или недела, неработниот ден е одложен до првиот следен работен ден.
Во случај двата последователни национални празници, како што е Денот на знамето и независноста на 28-ми ноември и Денот на ослободувањето на 29-ти ноември, да паднат во сабота и недела, тогаш следниот понеделник и вторник ќе бидат неработни денови.
Тој план го следи само приватниот сектор, но многу мали и средни претпријатија не им плаќаат за прекувремена работа на своите вработени, како што предвидува законот.
Работите се променија за вработените во јавниот сектор со усвојувањето на амандманите на законот за национални празници во февруари 2010 година, кога за нив беше укината одредбата која предвидуваше одложување на празник кој паѓа за време на викенд до првиот работен ден.
Дописниците на SETimes Линда Карадаку во Приштина, Јонилда Коци во Тирана, Марина Стојановска во Скопје, Габриел Петреску во Букурешт и Бојана Миловановиќ во Белград, дадоа свој придонес за овој напис.
