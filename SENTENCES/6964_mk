16/10/2012
Пол Чикои за Southeast European Times во Букурешт -- 16.10.12
Забраната за комунистичките симболи во Молдавија стапи на сила на 1-ви октомври, што наиде на спротивставување од страна на главната опозициска Комунистичка партија, бидејќи застапниците велат дека ограничувањето е задолжително ако земјата сака да го затвори поглавјето на својата бурна историја и да се сврти кон демократските вредности.
Оваа одлука е дел од еден поширок закон усвоен во средината на јули од страна на молдавскиот парламент, во кој доминира Алијансата за европска интеграција, прозападна коалиција предводена од премиерот Влад Филат, за осудување на тоталитарниот комунистички режим од минатото.
Комунистичката партија, која има 42 места во парламентот од 101 место и ги има српот и чеканот како свои партиски симболи, рече дека нема да се откаже од своите симболи. 
Aко партијата не го почитува новиот закон, може да биде забранета, додека другите организации што ги користат овие симболи може да добијат парична казна.
Комунистичката партија, предводена од Владимир Воронин, објави дека ќе го изнесе законот пред Европскиот суд за човекови права.
Застапниците за законот велат дека истиот бил усвоен во знак на сеќавање на оние кои настрадаа за време на советската диктаторска власт, која заврши во 1991 година. 
Молдавија, која беше дел од Голема Романија, му беше отстапена на Советскиот Сојуз во 1940 година, како дел од договорот за неагресија меѓу Нацистичка Германија и Советскиот Сојуз.
„Законот ги осудува злосторствата на комунистичкиот режим, чиј симбол беше српот и чеканот“, рече заSETimesМихаи Гимпу, основач на Алијансата за европска интеграција и поранешен привремен претседател..
„Комунизмот беше донесен тука со бајонети и тенкови и предизвика национална трагедија меѓу Романците, стотици илјадници од нив беа депортирани во Сибир и раселени. 
Затоа овој закон е, пред сé, наша морална обврска“, рече тој заSETimes.
Но, Гимпу, исто така, рече дека законот може да влијае и на поддршката на електоратот за комунистите.
„Очекуваме значителни последици на изборите бидејќи голем дел од електоратот на комунистите го сочинуваат стари луѓе носталгични за минатите времиња, кои генерално гласаат водејќи се од симболот, а не од името на партијата“, рече тој.
За разлика од другите постсоветски земји, Комунистичката партија остана силна во Молдавија, владеејќи во поголем дел од постсоветскиот период, додека контроверзните избори во април 2009 година не резултираа со формирање прозападна коалиција во владата.
„Тоа е навистина директен предизвик за Комунистичката партија и има за цел нејзино елиминирање и вадење од играта на сериозен натпреварувач“, рече за SETimesВладимир Турчан, водач на левичарската партија Обединета Молдавија и поранешен пратеник од комунистите и амбасадор во Русија. 
„Но, мислите ли дека ова е приоритет за Молдавија сега. 
Зошто да се осудува минатото, наместо да се гледа во сегашноста?“
Забраната, исто така, предизвика лутина во Русија, која ја нарече мерката и осквернителна и смешна.
Но, некои ја поздравија одлуката.
„Не можеме да се погрижиме за сегашноста и да ја градиме иднината ако го игнорираме минатото“, рече за SETimesАндреи Истратие, 37-годишен молдавски наставник кој живее во романскиот град Иаси. 
„Не можеме да се преправаме дека не ни беше направена никаква штета во име на комунистичкиот симбол. 
Не можеме да се криеме зад ова од идните генерации, бидејќи тоа ќе биде кукавички чин. 
Зошто другите земји го осудија комунизмот тогаш?“
Првата земја што го направи тоа беше Чешката република во 1993 година. 
Во јануари 2006 година Парламентарното собрание на Советот на Европа ја усвои Резолуцијата 1481 која го осуди и ги повика комунистичките партии во Европа да ги осудат злосторствата извршени од тоталитарните комунистички режими во минатото.
Романија официјално ја осуди комунистичката диктатура во декември 2006 година, додека украинскиот парламент усвои закон во кој ја осуди гладта предизвикана од Советскиот Сојуз во 1930-тите како геноцид. 
Oвој јануари бугарскиот парламент, исто така, ја осуди присилната асимилација на турското етничко малцинство во 1980-тите од страна на комунистичкиот режим на Тодор Живков, кој беше соборен во 1989 година.
Исто така, во 2010 година, Романија, Бугарија, Унгарија, Латвија, Литванија и Чешката република побараа од Европската комисија да го прогласи за кривично дело негирањето на комунистичките злосторства, но Брисел го отфрли тоа барање.
