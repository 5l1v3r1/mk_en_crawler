03/09/2007
Од Ајхан Шимшек за Southeast European Times -- 03/09/07
Повторно избраната Партија на правдата и развојот (АКП) вети дека ќе се залага за напредок на политичките и економските реформи, чија цел е забрзување на кандидатурата на Турција за влез во ЕУ.
„Нашата влада смета дека процесот на пристап на Турција во ЕУ не претставува само интеграција во Европа, туки и процес на трансформација што уште повеќе ќе ги развие нашите политички, економски, социјални и правни стандарди“, рече премиерот Реџеп Тајип Ердоган во петокот (31-ви август) за време на говорот пред парламентот, откривајќи ја петгодишната програма на неговата влада.
Турскиот сојуз со САД, нејзиното членство во НАТО и нејзиниот пристап во ЕУ, се комплементарни елементи на истата севкупна цел, рече премиерот. 
Тој, исто така, разговараше за политиката на неговата влада за поблиски односи со Русија и другите клучни земји. 
„Односите што се развиени со важните актери на Евроазија, како што се Русија, Кина, Индија и Јапонија, не претставуваат алтернатива на воспоставените односи што Турција ги има со САД и ЕУ“, рече тој.
Презентацијата на Ердоган уследи по четиримесечни тензии помеѓу владата предводена од АКП и војската, во врска со изборот на следниот претседател на Турција. 
Близок сојузник на Еродган, поранешниот министер за надворешни работи, Абдула Ѓул, ја презеде функцијата минатата недела. 
Најголемата секуларна опозициска партија го бојкотираше гласањето во парламентот за кандидатурата на Ѓул, и војската ја потврди својата вознемиреност, истовремено сигнализирајќи дека ќе го почитува исходот.
Корените на АКП се во политичкиот ислам и истата во своите редови ги има клучните членови на сега забранетите исламистички партии. 
Сепак, истата тврди дека сега е централнодесничарска партија, на линијата на демохристијанските партии во Европа. 
Во својата петгодишна програма, Ердоган се воздржа од опфаќање на какви било контроверзни верски прашања. 
Наместо тоа, тој вети понатамошен економски развој и подобрени стандарди во поглед на човековите права.
„Република Турција е демократска, секуларна и социјална држава со владеење на правото. 
Овие уставни клаузули не се менливи и ги сочинуваат основните вредности на нашата Република“, рече Ердоган.
Тој, исто така, вети дека ќе подготви нов устав кој ќе „ги штити индивидуалните права на најефикасен начин и ќе ги доведе основните права и слободи во согласност со универзалните стандарди“. 
Владата ќе бара најширок можен консензус за новиот граѓански устав, додаде тој.
Според извештаите во печатот, новиот предлог-устав ќе го поддржи носењето шамии за глава на универзитетите, истовремено дозволувајќи им на воените офицери отпуштени поради исламистичките врски да се жалат. 
Можната нова формулација во врска со цивилно-воените односи уште повеќе би го ограничила политичкото влијание на војската.
Владината петгодишна програма ќе биде предмет на расправа во парламентот оваа недела, при што гласањето за доверба ќе се одржи в среда.
