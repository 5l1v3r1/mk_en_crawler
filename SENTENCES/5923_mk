12/05/2011
Од Александар Кристи-Милер за Southeast European Times во Вакифли -- 12/05/11
На површината, тешко е да се види зошто некој би го напуштил Вакифли.
Извишено на рид со поглед на морето, селото е мирно, идилично место, а неговиот чист медитерански воздух се меша со мирисот на цветот на портокал.
Но, неговите 135 жители имаат посебна причина да ја одржат во живот својата мала заедница:
тоа е последното ерменско село во Турција што ги преживеа опустошувачките масакри за време на Првата светска војна, при што беа убиени околу 1,5 милиони Ерменци.
Како и со многу други села низ цела Турција, падот на приходите од земјоделството, заедно со искушенијата на урбаниот живот, значат дека Вакифли незапирливо се намалува.
„Многу малку останавме, и старееме“, рече Берц Картун, градоначалникот на селото.
„Сите млади заминуваат.
Младите луѓе завршуваат факултет и сега бараат нешто друго да работат.“
Вакифли поседува единствена преживеана мешавина на храброст и среќа.
Во 1915 година владата „Млади Турци“ на Отоманската империја нареди сите Ерменци во Турција да бидат депортирани во сириската пустина.
За повеќето, тоа беше смртна казна, и жителите на Вакифли и пет други села од провинцијата Хатај кои сега лежат покрај сириската граница се вооружија и заминаа во планините.
Околу 5.000 луѓе издржаа 53 дена на врвот на Муса-Даг, кој гледа на Вакифли, давајќи им отпор на обидите на отоманските сили да ги симнат.
Останувајќи со малку храна, тие беа забележани од франциски воен брод во минување, подигајќи знаме, и беа спасени и однесени во Обединетите бегалски кампови пред да се вратат на крајот од војната кога Хатај беше под француска управа.
Кога провинцијата беше вратена на турската власт во 1939 година, петте села се решија да мигрираат во Либан, а само Вакифли остана.
„Горди сме на оваа историја“, рече Панос Капар, 79-годишен одгледувач на портокали.
„Се боревме во минатото и сега сите мора да не прифатат.“
Сега тие повторно се борат.
Во текот на изминатите 15 години населението се намали од околу 180 луѓе на сегашната бројка, при што многумина се иселија во Истанбул.
Тоа е сликата која се повторува низ цела Турција.
Во 1990 година околу половина од населението во Турција беше класифицирано како рурално, но оваа бројка се намали на нешто помалку од 32 отсто до 2008 година.
Портокалите се главен земјоделски производи во Вакифли, и во 2004 година беше формирана кооператива.
Сите производители во селото се согласија да почнат да одгледуваат органски со цел да го зголемат профитот.
Малата селска тезга им продава локално произведено вино, пијалаци, слатко и сапун на туристите што константно доаѓаат.
„Мислам дека ќе преживееме“, рече Капар.
„Младите луѓе планираат да инвестираат тука за да привлечат туристи -- ресторан и други работи -- но тоа е чекор по чекор и нема да се случи одеднаш.“
Жителите на Вакифли носат дополнителен товар на живеењето во земја што е длабоко немирна со своето верско и етничко наследство.
Почнувајќи од 1915 година ерменското малцинство во Анадолија беше масакрирано и скоро целосно иселено.
Повеќе од 20 земји ги признаваат убиствата како геноцид, но Турција жестоко се противи на оваа етикета, велејќи дека многу Турци беа, исто така, убиени и дека немало намера да се истребат Ерменците.
„Културата на новата турска држава беше заснована на негирањето на различноста“, рече Орхан Кемал Ченгиз, правник и истакнат активист за човекови права.
„Тие се обидуваа да создадат хомогено општество, кое нема да ја одрази реалноста на Анадолија ...
Бидејќи Турција никогаш не се соочи со своето минато, ние не успеавме да се ослободиме од расистичките тенденции.“
Но, Хатај, која е богата етничка мешавина од Арапи, Турци, алавски муслимани и различни христијански вероисповести, жителите на Вакифли велат дека ја чувствуваат како свој дом.
„Во Хатај има многу етнички групи и ние живееме тука долго време“, рече Чем Капар, 33-годишен ветеринар роден во Вакифли, кој сега живее во соседниот град Самандаг.
