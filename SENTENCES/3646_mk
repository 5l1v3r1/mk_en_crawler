02/04/2007
(ФТ, Ромпрес, Nine o'Clock, Зиарул финансиар - 02/04/07;
AП, Ројтерс, ДПА, Медиафакс, Софиска новинска агенција - 01/04/07)
Романскиот премиер Калин Попеску Таричеану во понеделникот (2-ри април) предложи нова влада, составена од претставници на неговата Национал-либерална партија (ПНЛ) и Демократската унија на Унгарците во Романија (УДМР).
Овој потег уследи еден ден откако тој ги смени сите осум министри од Демократската партија (ПД), потврдувајќи го крајот на партнерството на неговата партија со ПД.
Сојузот помеѓу овие две партии беше победнички на изборите во 2004 година, но потоа се растури поради кавгата помеѓу Таричеану и претседателот Трајан Башеску, водач на демократите.
„Потребна ни е свежа крв“, рече премиерот во телевизиското обраќање во неделата.
„Сегашниот либерално-демократски владејачки сојуз повеќе го нема она што му треба за да ја надмине политичката криза и да најде решение за доброто на романскиот народ.“
Неколкумесечните расправии помеѓу ПНЛ и ПД, и особено помеѓу Таричеану и Башеску, ги доведоа реформите во буквален ќор-сокак.
Нивните сé полоши односи минатата недела доживеаја нов колапс, кога премиерот го обнови својот предлог за повлекување на романскиот контингент од 600 војници од Ирак -- потег на кој Башеску се спротивстави.
Тие двајцата се судрија и околу времето на одржување на изборите за членовите на Европскиот парламент.
Минатиот месец, и покрај противењето на Башеску, Таричеану ги одложи изборите за подоцна оваа година.
Кампањата на премиерот за смена на двајца министри од ПД во владата -- министерот за внатрешни работи Василе Блага и министерката за правда Моника Маковеи -- исто така придонесе за продлабочување на кризата помеѓу двете партии.
Во последниве недели Таричеану ја вршеше должноста на министер за надворешни работи, по одбивањето од страна на претседателот да го потврди поставувањето на Адријан Чориану на местото на Михаи Разван Унгуреану, кој поднесе оставка од функцијата министер за надворешни работи претходно оваа година.
На помалку од 24 часа по објавувањето на крајот на коалиција со ПД, премиерот во понеделникот го достави својот предлог за нова влада до парламентот.
Пратениците во дводомниот законодавен дом од 469 места се очекува в среда да гласаат за предлогот на Таричеану.
На новата влада на ПНЛ-УДМР ќе й треба поддршка од најмалку 235 пратеници за да дојде на власт.
Во спротивно, според романскиот устав, Башеску мора да назначи нов премиер за формирање на следната влада на земјата, објави во понеделникот романскиот весник Зиарул финансиар.
Барајќи од Таричеану да поднесе оставка, претседателот во неколку прилики повика на предвремени избори.
Во нормални услови, следните парламентарни избори треба да се одржат во 2008 година.
„Некои политичари сигурно ќе предложат организирање предвремени избори“, рече Таричеану во своето обраќање од неделата.
„Треба да знаете дека предвремените избори се решение за еден, можеби двајца политичари и чиста катастрофа за Романија.
Ако организираме предвремени избори Романија ќе ја загуби силата потребна за поддршка и промовирање на своите интереси во Европа.“
Членовите на ПД не сакаа да коментираат за потегот на премиерот за смена на претставниците на партијата, додека најголемата опозициска партија, Социјалдемократската партија, објави дека во понеделник ќе донесе одлука дали ќе ја поддржи новата влада предводена од Таричеану.
Конзервативната партија и Партијата за голема Романија посочија дека ќе гласаат против новата влада.
