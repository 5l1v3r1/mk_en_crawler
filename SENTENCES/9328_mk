07/08/2012
Пол Чикои за Southeast European Times во Букурешт -- 07.08.12
Неочекуваната реконструкција на романската влада во понеделникот (6-ти април), во која шестмина министри беа сменети, има за цел да го обнови кредибилитетот што коалициската влада го изгуби поради жестоката политичка битка за отстранување на романскиот претседател Трајан Басеску од функцијата, велат аналитичарите.
„Реконструкцијата претставува обид да се поврати кредибилитетот на владините дејства“, рече за SETimes Александру Кумпанасу, претседател на Здружението за спроведување демократија.
Владата на премиерот Виктор Понта, која беше формирана пред три месеци, стана цел на остри критики поради контроверзните политички реформи што ги предложи, а кои имаат за цел да й го олеснат на владата отповикувањето на Басеску од функцијата. 
Овој потег доведе до обвинувања за загрозување на демократските принципи и владеењето на правото.
„Промените имаат за цел да постигнат еден вид рамнотежа во владејачката коалиција со редистрибуција на министерските места за кои преговараа двете главни партии“, рече Кумпанасу. 
Шест министри беа сменети во понеделникот -- за надворешни работи, за внатрешни работи, за администрација, за правда, за бизнис средина и носителот на портфолиото за односи со парламентот.
Составот на новата влада не е финализиран. 
Новиот избор за министер за правда на Понта, Мона Пивничеру, беше отфрлен од Националниот судски совет, институцијата што го надгледува судството, бидејќи Пивничеру е член на советот. 
Веднаш не беше познато дали Пивничеру ќе поднесе оставка; Понта ќе биде привремен министер за правда додека не се разјасни прашањето.
Понта беше принуден да ја промени структурата на својата влада oткако министерот за внатрешни работи, Јоан Рус, делегатот министер на администрацијата, Виктор Пол Добре, и министерот за бизнис средина, Луцијан Исар, поднесоа оставки во понеделникот.
Рус беше одговорен за ажурирање на избирачките списоци по барањето на Уставниот суд минатата недела. 
Судот, кој требаше да донесе пресуда во врска со референдумот за отповикување на Басеску што се одржа на 29-ти јули, ја одложи пресудата во очекување на ажурираните избирачки списоци. 
Судската одлука за одложување дојде откако Рус им претстави на судиите спротивставени извештаи за бројот на регистрирани гласачи во Романија.
Рус рече дека поднел почесна оставка, обвинувајќи ја владата за вршење политички притисок врз неговото министерство. 
„Ми беше вршен голем притисок од романските политичари, почнувајќи од Трајан Басеску, па сé до [привремениот претседател] Крин Антонеску“, рече Рус.
„Немам објаснување за една ваква изјава“, одговори Антонеску.
Дебатата изби откако референдумот не го исполни за 4 отсто законски предвидениот услов од 50 отсто, за да биде прогласен за успешен. 
Владејачката социјал-либерална коалиција потоа тврдеше дека има помалку од 18,3 милиони регистрирани гласачи во Романија -- референтна бројка што се користеше на локалните избори на 6-ти јуни и на референдумот.
„Со овие измени, Понта сака да ги покрие тешките обвинувања што Рус ги упати против Антонеску. 
Никогаш досега еден министер не го обвинил актуелниот шеф на државата за мешање, со цел да се прекрши законот“, изјави за SETimes Сулфина Барбу, демократско-либерална пратеничка.
Кумпанасу, исто така, смета дека Рус бил жртва на своите колеги од коалицијата. 
„Со своите спротивставени извештаи до Уставниот суд, Рус стана цел на политички напади од опозицијата. 
Тој стана ранлив, и затоа беше тргнат од УСЛ со повлекување на политичката поддршка“, рече тој.
Понта, пак, останува на ставот дека реконструкцијата „не е само за промена на луѓето, туку ... 
промена на стратегијата за да може владата да даде нова порака на стабилност и предвидливост“.
Пораката не стигна до некои Романци. 
„Чудно е како во оваа држава ја реконструираат владата бидејќи мораат, а не бидејќи така треба“, изјави за SETimes Силвиу Оанчеа, брокер на берзата во Букурешт.
