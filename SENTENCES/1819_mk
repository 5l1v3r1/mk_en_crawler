28/09/2004
Од Арди Пулај за Southeast European Times во Тирана - 28/09/04
Албанија и понатаму се бори со проблемот на исчезнатите и експлоатираните деца, кој ја мачи земјата во нејзиниот период на транзиција.
Канцеларијата на јавниот обвинител вели дека работи на тоа да се доведат прекршителите пред лицето на правдата.
„Обвинителите решаваат 366 случаи, со 417 обвинети лица“, вели Агим Неза, помошник на врховниот обвинител.
„Од нив 21 случај е отворен за трговија со луѓе, десет за трговија со деца, 161 за нелегално преминување на границата и 172 за трговија со жени, проституција и злоупотреба.
Судовите одредуваат казни до 20 години затвор.“
Според албанската полиција, од 1998 година досега покренат е 31 случај од страна на родителите на исчезнатите деца.
Сепак, постојат голем број случаи во кои родителите не контактираат со полицијата и некои во кои и самите родители се вмешани во трговијата -- размена на своите деца за пари или стока.
Во меѓувреме, албанскиот народен правобранител, Ермир Добјани, остварува интензивна кореспонденција со својот грчки колега, Никифорос Диамандурос.
Според официјалните податоци, во периодот од 1998 до 2002 година од атинскиот центар „Агиа Варвара“, институција за рехабилитација на млади жртви на трговијата со луѓе, исчезнале скоро 500 деца.
Според извештајот објавен претходно оваа година од страна на организацијата за помош Terres des Hommes, Грција е честа дестинација на трговијата со деца од Албанија -- особено за децата од Тирана, Елбасан, Поградец и Корча.
„Овие градови се географски патишта кон грчката граница или индиректно кон Македонија“, вели организацијата.
Друга линија на трговијата со луѓе ги поврзува Тирана со Драч, Берат, Фјер и Валона, завршувајќи на италијанското крајбрежје.
Во септември 2003 година италијанската полиција откри дека еден постар италијански пар е испрашуван за наводно купување на едно Албанче, кое потоа било продадено во замена за еден телевизор.
Сиромашните родители на детето признаа дека го продале детето на една албанска банда шверцери.
Детето, најмало од петте деца, било однесено во Италија, каде што наводно му било продадено на еден пар за 5.000 евра.
Според извештајот на Terres des Hommes семејствата кои се екстремно сиромашни, неписмени или проблематични ги сочинуваат трите категории кои ги хранат мрежите на трговија со луѓе во Албанија.
„Жртвите се деца од семејства кои се соочуваат со огромни финансиски проблеми, семејства со ниско ниво на образование и семејства на разведени родители“, се вели во студијата.
