22/06/2011
(Софија еко, Еурополитикс, АКИ, Бета, ЕУ - 21.06.11)
Искажувајќи пофалби за реформскиот процес на Црна Гора, претставниците на ЕУ во вторникот (21-ви јуни) рекоа дека оваа јадранска република може да добие зелено светло за почеток на разговорите за влез во Унијата до крајот на оваа година.
„Многу сме среќни заради развојот на настаните во Црна Гора -- земја најблизу од земјите во Западен Балкна да започне преговори за членство“, рече унгарскиот државен министер за надворешни работи, Золт Немет, во Луксембург.
Тој го изјави ова на заедничката прес-конференција со црногорскиот министер за надворешни работи, Милан Рочен, и комесарот за проширување на ЕУ, Штефан Филе, по вториот состанок на Советот за стабилизација и асоцијација што се одржа меѓу блокот од 27 земји и Црна Гора.
Црна Гора доби официјално признание како земја-кандидатка за ЕУ во декември 2010 година, но не доби датум за почеток на своите преговори за членство.
На земјата й беше кажано дека мора да ги исполни условите во седум приоритетни области -- владеење на правото, судските реформи и реформите на јавната администрација, борбата против организираниот криминал и корупцијата, медиумската слобода и малцинските права -- пред да започнат разговорите.
„Денес, Црна Гора повторно ме убеди дека ќе ги исполни критериумите и дека наскоро може да ги започне преговорите“, рече Немет.
Напредокот на Подгорица во исполнувањето на условите ќе биде проценет од Европската комисија (ЕК) во извештај, кој треба да биде објавен во октомври.
Ако таа проценка биде позитивна и извршното тело на блокот со седиште во Брисел препорача разговори за пристапување со Црна Гора, водачите на ЕУ се очекува да ја усвојат одлуката во врска со тоа за време на нивниот самит во декември.
Ветувајќи дека извештајот на ЕК ќе биде „истовремено строг и правичен“, Филе ја пофали балканската нација за нејзините „цврсти напори“ да ги исполни критериумите за пристапување во блокот, како и за нејзината „конструктивна и стабилизирачка“ улога во регионот.
„Новата отвореност што ја покажа владата кон граѓанското општество и медиумите заслужува големи пофалби, бидејќи тие имаат голема улога во процесот на интеграција на земјата во ЕУ“, рече тој.
„Покрај тоа, во тек се голем број одлучувачки реформи и важни законски измени.
Сега е потребно да се заврши овој процес и да се загарантира дека реформите се доследни и одржливи.“
Рочен беше уверен дека Подгорица ќе ги преземе потребните чекори во следните неколку месеци за да загрантира позитивна оценка на есен.
„Ова е охрабрување, и ние се надеваме дека ако продолжиме со напорната работа, ќе можеме да започнеме разговори за пристапување по октомври“, рече тој.
Официјални претставници во Брисел, исто така, ја подвлекоа потребата од „напорна работа“ од страна на земјите што се надеваат дека ќе пристапат во Унијата за време на годишниот Форум на Западен Балкан, што се одржа во понеделникот во Луксембург.
Завршувањето на преговорите за членство на Хрватска беше едно од најважните меѓу нив.
Апсењето на поранешниот воен командант на босанските Срби, Ратко Младиќ, беше друг клучен настан, кој го осветли ЕУ хоризонтот за Србија.
Изборите во Македонија на 5-ти јуни „беа можеби најдобрите во последнава деценија“, според Филе.
„Оваа година е можност да се обнови динамиката во процесот на проширување“, рече тој, повикувајќи ги балканските земји „двојно да ги зголемат напорите, да ги спроведат реформите во клучните области и да се посветат на регионалните прашања“.
Реформите во судството и јавната администрација, зајакнувањето на владеењето на правото и борбата против корупцијата и организираниот криминал честопати се цитирани како приоритетни задачи за повеќето балкански земји.
