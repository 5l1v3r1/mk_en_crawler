02/05/2007
Од Ајхан Шимшек за Southeast European Times – 02/05/07
Турскиот премиер Реџеп Тајип Ердоган доцна во вторникот (1-ви мај) ја објави својата одлука за свикување предвремени избори, откако највисокиот суд на земјата го поништи гласањето од петокот на парламентот, за избор на нов претседател.
Општите избори ќе бидат распишани на 24-ти јуни, наместо во ноември како што беше првично закажано, рече Ердоган.
Тој, исто така, ги обелодени плановите за промена на уставот, за да може шефот на државата да биде избран со гласање на народот, а не во парламентот.
Одлуката на Ердоган не ја решава загриженоста на секуларните сили во Турција, опозицијата и војската.
Сепак, се очекува таа да ги намали неколкунеделните тензии во земјата.
Стотици илјадници демонстранти излегоа на улиците на Анкара и Истанбул во знак на поддршка на секуларизмот и против владејачката Партија на правдата и развојот (АКП) на Ердоган.
Истовремено, турската војска, која традиционално се смета себеси за чувар на секуларизмот, упати силно предупредување до владата.
Таа вети дека ќе го брани наследството на основачот на државата, Мустафа Кемал Ататурк, и ја обвини владата дека го толерира радикалниот ислам.
Војската, исто така, сигнализираше дека е можно да се спротивстави на кандидатот на АКП за претседател, Абдула Ѓул, поради неговото исламистичко минато.
Вкупно 361 пратеник -- претежно членови на АКП -- присуствуваа на парламентарната седница во петокот, и 357 од нив гласаа за единствениот кандидат, министерот за надворешни работи, Ѓул.
Учество на најмалку 367 пратеници беше потребно за кворум, но опозициските партии ја бојкотираа седницата.
Тие ја критикуваа АКП дека не се заложила за консензуален претседателски кандидат, кој ќе има широка поддршка помеѓу различните сектори на општеството.
Секуларистичката опозициска партија ЦХП тогаш се обрати до судот, барајќи поништување на гласањето од петокот.
Ердоган, кој е водач на АКП, како и премиер, минатата недела го предложи Ѓул за кандидат, по неколкумесечни шпекулации и јавна дебата во врска со тоа дали и самиот тој ќе се кандидира.
Ѓул е добропозната фигура на Западот, и генерално се смета за релативно умерен.
Но, турските секуларисти се убедени дека тој ја дели скриената исламистичка агенда.
Ердоган и Ѓул беа членови на исламистичкото политичко движење, забрането во 1998 година.
Нејзините поранешни кадри тогаш ја формираа АКП, опишувајќи ја како „конзервативна демократска“ партија и велејќи дека таа се оддалечила од своите исламистички корени.
„Оптимист сум за иднината на турската демократија.
Ние треба да ги гледаме настаните во поширок контекст“, рече во средата Семих Идиз, истакнат турски колумнист и експерт за надворешна политика.
„Кога војската даде ваква силна изјава, владата имаше сигурност да й се спротивстави.
Голем број невладини организации и интелектуалци ја криткуваа војската.
Ова е можно, благодарение на развојот на турската демократија во рамките на процесот на ЕУ.“
„Стотици илјадници демонстранти излегоа во Истанбул, не само за секуларизмот, туку и против евентуалниот државен удар на војската.
Повеќето демонстранти беа од женските невладини организации.
АКП треба да сфати дека секуларизмот претставува интерес за мнозинството луѓе во оваа земја и на овој интерес треба да се посвети“, рече Идриз.
