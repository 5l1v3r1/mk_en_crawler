08/06/2012
Од Лили Линч за Southeast European Times во Белград -- 08/06/12
Економистите шпекулираат дека актуелната финансиска криза во Грција, и учеството на Грција во банкарскиот сектор на двете држави, претставуваат главен фактор во последново заслабнување на националните валути на Романија и Србија.
Во четвртокот (7-ми јуни) српскиот динар доби мало зајакнување од рекордно ниското ниво во вторникот, од 119,10 во однос на еврото, поради очекувањата дека Српската народна банка ќе ја зголеми својата реперна стапка.
„Извршниот одбор ќе се состане на разговори околу макроекономската ситуација во нашата земја, и што да се прави со валутата ќе биде главен фокус на тие дискусии“, рече за SETimes Слаѓана Пријиќ-Сладиќ, портпаролка на Српската народна банка.
Динарот е во константен пад наспрема еврото од јануари, но заслабна значително по парламентарните избори од 6-ти мај кои не дадоа дефинитивен победник, и по кои неколку партии останаа да се борат за формирање коалиција.
По изненадната победа на 20-ти мај на националистот Томислав Николиќ над либералот Борис Тадиќ, динарот продолжи забрзано да паѓа.
Според податоците на Ројтерс, динарот изгуби вкупно 7,39 отсто во однос на еврото од почетокот на оваа година.
За да го заштити динарот од понатамошен пад, Српската народна банка продаде скоро 1,3 милијарди евра од своите резерви.
Падот на вредноста на динарот влијаеше на граѓаните, кои обично ги примаат своите плати и пензии во динари, но понекогаш вршат некои плаќања во евра, и ги користат еврата кога патуваат во странство.
„Мојата пензија беше околу 500 евра месечно.
Сега е 420 евра.
Ако ова продолжи, ќе изгубам скоро 1.000 евра годишно“, рече за SETimes Добривоје Миљковиќ (59), пензиониран инженер.
Во соседна Романија, политичката неизвесност, исто така, ја разниша валутата на земјата.
На крајот од април, по гласањето за недоверба, новата влада беше сменета по само два месеци на власт.
До крајот на мај, романската леа, како и динарот, падна на рекордно ниско ниво, и се разменуваше за 4,4644 во однос на еврото.
„Во Србија и Романија има грчки банки, и од тоа произлегуваат многу прашања, како на пример, што ќе се случи со Грција и еврото.
Се разбира, ако има значајни надворешни шокови поради Грција, може да следат и други проблеми“, рече за SETimes Владимир Глигоров, економист во виенскиот Институт за меѓународни економски студии.
Грчките банки контролираат околу 16 отсто од банкарскиот систем во Романија и во Србија.
Во Бугарија, која е дел од еврозоната, грчките банки сочинуваат 25 отсто од финансискиот сектор.
Во Србија, предвидува Глигоров, ситуацијата ќе се стабилизира со преземање мерки од страна на Народната банка, и со формирање на владина коалиција.
Иако поразен од Николиќ, Тадиќ се надева дека ќе ја задржи контролата над владата од позицијата на премиер, иако треба допрва да обезбеди мнозинска коалиција во парламентот од 250 места.
Иако одолговлечените политички и економски неизвесности остануваат, Глигоров рече дека следните неколку месеци ќе има подобрување.
„Ситуацијата со валутата се чини дека се стабилизира, и најверојатно тоа ќе продолжи.
Сега кога доаѓа летото, ќе има зголемување на туризмот, посетителите итн.
Летото носи стабилност“, рече тој.
