09/09/2011
Арон Штајн за Southeast European Times во Истанбул -- 09.09.11
И покрај тоа што двете идеолошки фракции на Турција, верските конзервативци и кемалистите, честопати се судираат околу различното толкување на секуларизмот, со текот на времето тие развија блиски ставови околу турскиот национализам.
Конзервативната АКП изгради умерен став како дел од една поголема стратегија за привлекување поширока изборна база со цел добивање контрола над сите аспекти на власта.
„Во минатото премиерот Ердоган велеше дека бил имамот на Истанбул и дека е против секуларизмот, како и дека човек не може да биде истовремено секуларен и муслиман“, рече Сена Карасипахи, автор на Mуслиманите во модерна Турција.
„Сега, тие [AКП] зазедоа умерен став за да останат на власт.“
Вистинската пресвртница за верското конзервативно движење беше воениот „мек државен удар“ во 1997 година, кој ја собори Исламистичката партија на благосостојбата (Рефах) од власт, по што следеше затворање на партијата во 1998 година од страна на уставниот суд близок на кемалистите, за кршење на принципите на секуларизмот.
Од затворањето на Исламистичката партија на благосостојбата, АКП, која беше формирана од умереното крило на турското исламистичко движење, се трансформираше во масовна партиска структура, опфаќајќи различните сектори на турскиот електорат.
„Верските конзервативци се тие што се развија и покажаа поголема тенденција кон преиспитување на своите вредности“, тврди Халил Каравели, висок соработник на Институтот Централна Азија-Кавказ и Студиската програма Патот на свилата.
Невралгична точка во турската политика е партиското толкување на државниот секуларизам.
Турскиот секуларизам отсекогаш бил уникатен бидејќи Мустафа Кемал Ататурк воведе бројни реформи за ставање на религијата и нејзиното практикување под остатоците на една централизирана држава -- нешто што излегува од концептот и практиката на секуларизмот (т.е.
одвојувањето на црквата и државата) како што е на Запад.
„Тие [АКП] го прифатија секуларизмот во вистинска смисла дека државата треба да биде неутрална и да не наметнува свои вредности врз другите малцинства“, според Каравели.
„Секуларистите станаа нефлексибилни и пофанатични во своите ставови“, вклучително и нивното догматско спроведување на државно контролиран секуларизам.
Но, една област каде што двете фракции најдоа заеднички јазик е турскиот национализам, кој беше катапултиран на преден план во дискусиите на турската домашна политика, поради зголеменото насилство во претежно курдскиот југоисточен дел.
„Од аспект на турскиот национализам, тие се големи националисти.
Од аспект на курдските малцинства, и едните и другите имаат резервираност;
тие не се ниту флексибилни, ниту толерантни како другите либерални и социјално умерени заедници“, вели Карасипахи.
„Турскиот премиер Ердоган отсекогаш бил турски националист“, рече Гарет Јенкинс, визитинг соработник на Заедничкиот центар на Студиската програма Патот на свилата и Турската иницијатива.
„Од пропаѓањето на курдското отворање во 2009 година, видовме дека Ердоган се изјаснува и станува понаметлив турски националист, што се совпадна со неговото растечко влијание во АКП.“
„Со зголемувањето на турско-курдските тензии и ситуацијата на потенцијално избивање граѓанска војна, гледаме дека верските конзервативци и секуларистите се доближуваат во спротивставувањето на Курдите“, вели Каравели.
Иако верските конзервативци покажуваат поголема тенденција за заземање понијансиран став во врска со национализмот и курдското прашање, во овој важен момент турскиот национализам дава ретко доближување на ставовите меѓу кемалистите и АКП.
