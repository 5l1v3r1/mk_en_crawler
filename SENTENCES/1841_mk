26/10/2004
Од Марија Лазарова за Southeast European Times во Скопје --26/10/04
Македонската Влада неодамна ја одобри Годишната национална програма за членство во НАТО за 2004-2005 година, отворајќи го патот за шестмесечниот циклус на дијалот помеѓу НАТО и Македонија. 
Реструктуирањето на одбраната претставува еден од главните приоритети наведени во документот.
Македонската војска мора да се прилагоди на „новите закани, ризици и опасности“, рече министерот за одбрана, Владо Бучковски, додавајќи дека мисиите и функциите на одбраната, како и одвојувањето на средствата од буџетот треба да се усогласат со стандардите на НАТО.
„Сето ова има за цел обезбедување на средства за модернизација и развој со цел да се постигне способност за придонес во силите на НАТО“, рече тој.
Буџетот на Министерството за одбрана за следната година ќе изнесува 104,2 милиони евра -- што е зголемување од 5 отсто во споредба со буџетот од 2004 година. 
Трошоците за персоналот ќе бидат намалени на 52 отсто, 32 отсто ќе бидат наменети за операциите и одржувањето, додека 17 отсто ќе одат за реформите. 
Сé до изминатата година околу 85 отсто од буџетот беа наменети за платите и одржувањето на опремата, со што остануваше само мала сума за модернизацијата.
„Нашата цел е да се трансформираат 60 отсто од активните единици и команди на Македонската армија (АРМ) и тие да ја достигнат иницијалната оперативна подготвеност во новата формациска структура“, рече министерот за одбрана. 
„Активниот дел од АРМ ќе го сочинуваат 7.686 луѓе, а резервниот ќе се состои од 4.851 лице. 
Намалувањето на Армијата и трансферот на несуштинските активности надвор од АРМ ќе продолжи во следниот период.“
Зголемувањето на застапеноста на македонските етнички заедници, исто така, претставува значаен дел од реструктуирањето. 
„Бројот на припадниците на етничките заедници во одбранбените структури се очекува да се зголеми за 655 лица во текот на 2005 година, вклучувајќи и 474 припадници на заедницата на етничките Албанци“, рече Бучковски.
Националната програма, исто така, вклучува и пренесување на надлежностите за граничната безбедност од АРМ на Министерството за внатрешни работи - процес кој започна во мај, со предавањето на контролата врз јужната граница, и се очекува да биде комплетиран до крајот на 2005 година. 
Предавањето на јужната и источната граница го намали персоналот на АРМ за 823 припадници. 
Предавањето на северната граница треба да започне во мај, додека трансферот на западната граница ќе биде извршен следниот ноември.
