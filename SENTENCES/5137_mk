09/02/2010
Од Пол Чикои за Southeast European Times во Букурешт – 09/02/10
Романија минатата недела потврди дека е подготвена да учествува во новата верзија на американскиот противракетен штит. 
Говорејќи во четвртокот (4-ти февруари) во Брисел, претседателот Трајан Башеску рече дека се работи за „здружена солидарност“ меѓу неговата земја и Соединетите Држави, истовремено обидувајќи се да ја смири загриженоста на Москва.
„Новиот систем не е насочен против Русија“, рече Башеску. 
„Сакам особено да истакнам, во Романија нема да има систем против Русија, туку против другите закани.“
Во Романија, објасни претседателот, ќе бидат поставени теренски пресретнувачи, при што елементите на противракетниот штит ќе станат оперативни до 2015 година. 
Штитот ќе ја покрие целата територија и ќе штити од проектилските напади од среден и краток домет, рече тој.
„Постепеноадаптивниот развој на противпроектилскиот систем во Европа, вклучително и елементите во Романија, ги следат одлуките што се донесени на самитот на НАТО во Букурешт“, рече Башеску.
Букурешт и Вашингтон наскоро ќе одржат билатерални преговори по што ќе следи ратификацијата на неопходните договори од страна на романскиот парламент, додаде тој.
Планираниот одбранбен систем е комбинација на копнен и морски проектилски престретнувачки систем СМ-3 и за истиот беше дискутирано со американскиот заменик-претседател Џо Бајден во Букурешт во октомври 2009 година. 
Соединетите Држави претходно го отфрлија првичниот план за противпроектилски штит во Полска и Чешка.
Според американскиот државен секретар за јавни прашања, ПЏ Краули, романската одлука ја проширува областа на противпроектилската одбрана и во јужна Европа. 
„Како што се развива и расте оваа архитектура, истата ќе ги штити сите во Европа“, рече тој.
Аналитичарите велат дека Романија гледа потенцијално зголемување на својата улога во регионот, како резултат на потпишувањето на планот.
„Инсталирањето на елементите на противакетниот проектил на нашата територија носи три важни бенефиции за Романија“, рече Јулиа Еначе, заменик-шеф на одделот за надворешни работи во романската новинска агенција Медиафакс.
Овие бенефити, според неа, се: „Влез на Романија во геополитичките игри и можноста да стане клучен регионален играч, постигнување на зајакната безбедност и поблиска соработка со Соединетите Држави, со сите придружни предности.“
„Прифаќајќи да пристапи во глобалниот одбранбен систем, Романија стана, исто така, еден од европските одбранбени столбови. 
Искористувајќи ги овие ресурси, Романија може да има клучен збор во регионот на Црното Море“, додаде Еначе.
Таа, исто така, ги истакна и можните економски бенефиции, велејќи дека „... 
присуството на ваква база подразбира одреден развој на локалната економија, преку градежни договори, договори за одржување и сервисирање, но и преку пораздвижен локален пазар на недвижности и поголем квалитет на инфраструктурата и комуникациите“.
