31/05/2011
Од Линда Карадаку за Southeast European Times во Тирана – 31/05/11
Додека политичките тензии растат во врска со спорните резултати до градоначалничките избори во Тирана, Албанците ја чекаат пресудата во петок (3-ти јуни) на Изборната комисија.
Опозицијата поднесе жалба во врска со одлуката на Централната изборна комисија (ЦИК) за пребројување на гласовите што гласачите ги ставиле во погрешни кутии.
Одлуката на ЦИК резултираше со тесна победа од 81 глас за Љуљзим Баша, кандидатот на владејачката Демократска партија.
Пред да се вклучат дополнителните гласови, актуелниот градоначалник Еди Рама од Социјалистичката партија водеше со десет гласови.
Албанија влезе во горчлив политички ќор-сокак по општите избори во јуни 2009 година, при што социјалистите спроведуваат парламентарни бојкоти и улични демонстрации поради, како што тврдат, сериозните нерегуларности.
Во зависност од тоа што ќе се случи в петок, најновиот судир може да ги разгори уште повеќе страстите или да помогне да се стави крај на кризата, според аналитичарот Фатос Лубоња.
„Ако Изборната комисија донесе одлука во корист на Рама, ќе следи постабилна Албанија и опозицијата нема да бара ништо друго.
Ако не одлучи во корист на Баша, ќе следат оспорувања, бојкоти, недостаток на дијалог и соработка, исто како во изминатите две и пол години“, рече тој за SETimes.
Но, мала е опасноста Албанија целосно да биде дестабилизирана, додаде Лубоња.
„Борбата е меѓу групите на интерес и милитантите;
обичниот народ не е вклучен.“
Александер Ципа, уредник на дневникот Шкип, смета дека политичкиот конфликт е веројатен, без оглед како ќе одлучи Комисијата.
„Ако Рама победи, опозицијата ќе се преправа дека резултатот значи поддршка за ставот на опозицијата во врска со овие избори.
Ако победи Баша, опозицијата ќе ги бојкотира институциите“, рече тој.
Најдобро решение ќе биде „јасна законски обврзувачка одлука без политички конотации“, додаде Ципа.
Шансите се чини дека се на страната на Баша, рече Артан Ѓерѓи од Фондацијата за економска слобода, за SETimes, додавајќи дека очекува понатамошни протести низ цела Албанија.
Само на овој начин, рече тој, Рама може да изврши притисок врз владата за предвремени избори.
Во својот постизборен извештај, набљудувачкиот тим на ОБСЕ заклучува дека постојниот изборен закон не предвидува ваков вид ситуација, каква што се случи на трката во Тирана.
Законот, според водачот на тимот, Џонатан Стонстрит, не „предвидува никаква процедура за постапување со гласачките ливчиња најдени во други кутии.
Немаше одлука на ЦИК или инструкција во врска со ова прашање пред Денот на изборите, ниту пак рачното пребројување одобрено од ЦИК го решава прашањето, иако погрешно ставените гласови беа проблем и на претходните локални избори.“
Гласачите ги ставаа своите гласови во четири различни кутии за градоначалник на Тирана, општински совет, општина, и општински претседател.
Владејачкото мнозинство побара од ЦИК да се пребројат дополнителните гласови откако сфати дека некои гласачи ги ставиле гласовите во погрешни кутии.
Во говорот пред парламентот во четвртокот, премиерот и водач на владејачката Демократска партија, Сали Баша, ги нарече настаните од изминатите две недели „апсурден театар“.
Опозициските пратеници не беа присутни.
„Албанците гласаа со достоинство на 8-ми мај“, рече Баша, „но, потоа, ЦИК е опседната, патиштата се блокирани, имаше закани и ултиматуми.
Ова е поттикнато од една единствена причина -- некој не сака да го признае гласот на граѓаните.“
Рама одговори истиот ден, нарекувајќи го Бериша застапник на емитувана кражба.
„Јазикот на притисокот и заканите против опозицијата е посојан, по болниот пораз за Сали, но истиот не ве импресионира.
Тоа ја зголемува вашата решеност и инсистирање да одите докрај со борбата за иднината на албанската демократија“, рече Рама.
