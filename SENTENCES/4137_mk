21/05/2008
Од Јусуф Рамадановиќ за Southeast European Times во Сараево -- 21/05/08
Средновековната босанска држава била автономна сé додека не била освоена од турската отоманска империја во 1463 година, во инвазијата која ја предводел важната историска фигура, султанот Мехмед Освојувач.
Населението главно й припаѓало на богомилската религија. 
Тие не ја признавале власта на католичкиот папа, ниту, пак, ја признавале Православната црква.
Пред конечно да падне под турска власт, две моќни сили се бореле да ја преземат Босна: унгарската и турската империја. 
Сместена помеѓу чеканот и наковалната, премногу мала и премногу слаба за да се брани себеси, но исто така и поделена поради верската нетолеранција, босанската држава конечно паднала под власта на турската империја, која ќе го продолжи своето владеење во текот на следните 500 години.
По падот на босанското кралство, паднала и последната босанска кралска династија. 
Во текот на целата своја бурна историја, дури и по заминувањето на Турците, Босна ќе биде управувана од многу држави и различни идеологии ќе се прекршуваат низ целата нејзина територија.
Сараевскиот професор, археолог и историчар Енвер Имамовиќ, од Филозофскиот факултет во Сараево, неодамна го заврши генеолошкото дрво на босанските кралски семејства. 
Проектот беше претставен пред публиката, привлекувајќи огромен интерес.
За време на нејзината државност, со Босна владеело семејството Котромановиќ. 
Дрвото на Имамовиќ ги покажува сите кралеви, кралици и нивните деца -- принцезите и принцовите.
„Дури и пред мене, голем број историчари јасно кажуваа дека династијата на семејството Котромановиќ има целосно домашни корени во Босна. 
Тие биле нашите владетели, уште од раниот Среден век, на територијата на сегашна централна Босна, во областа опкружена со градовите Фојница, Крешево и Кисељак“, рече Имановиќ.
„Оваа област обично се нарекува „кралска земја“ во Средниот век. 
Таа била сопственост на кралското семејство и бидејќи областа била исклучително богата во средновековниот период и има рудници на злато, сребро, бакар, железо и олово, ова семејство најпрво пораснало економски, а потоа и политички. 
Кралството се ширело додека не била обединета цела Босна“, вели тој.
Резултатите на повеќегодишното истражување беа претставени на уметничкиот плакат на кој беше прикажана историјата на Босна во период од 700 години. 
Двајца академски сликари од Сараево, исто така, беа вклучени во проектот.
Документите потребни за подготвување на плакатот дојдоа од архивите во Дубровник, Анкара, Италија, Германија, Австрија, Унгарија и Бугарија.
„Не штедев [ниту] напори ниту пари и можам да видам дека сето ова се исплатеше. 
Имаме прекрасен документ, многу значаен, од историски, политички, образовен и уметнички аспект. 
Имам сознанија дека градинките се заинтересирани за купување на овој плакат, бидејќи децата сакаат да ги видат босанските принцези“, рече професорот.
