14/04/2009
(AФП, Б92, Блиц, ЕМпортал, Радио Србија, српска влада - 13/04/09; EМпортал - 12/04/09)
Србија го финализираше своето аргументирање против независноста на Косово и ќе го достави до Меѓународниот суд на правдата (МСП) оваа недела, рече министерот за надворешни работи на земјата во интервју објавено во понеделникот (13-ти април).
„Нашиот правен случај е исклучително добро дефиниран на повеќе од 300 страници“, АФП ја цитираше изјавата на Вук Јеремиќ за белградскиот весник Политикa.
Скоро осум месеци по едностраната декларација за независност на Косово на 17-ти февруари 2008 година, Србија поднесе резолуција до ОН, барајќи советничко мислење од МСП за легалноста на тој потег.
Преземајќи го прашањето во свои раце, МСП побара од Косово, Србија, ОН и членките да поднесат писмени изјави за прашањето до 17-ти април 2009 година. 
Истиот го одреди и 17-ти јули како краен рок за земјите да коментираат околу поднесените изјави на другите.
Јеремиќ, чија земја и понатаму жестоко се противи на отцепувањето на Косово, рече дека очекува некои влијателни земји да ја поддржат позицијата на Белград.
На крајот од јануари, тој им напиша писма на скоро 80 земји кои не го признаа Косово, барајќи од нив да ги поднесат своите мислења до судот.
„Посветивме многу од нашата дипломатска енергија“, изјави Јеремиќ за Политика. 
„Убеден сум дека ... 
некои исклучително влијателни земји ... 
ќе бидат на страната на Србија.“
Белградскиот весник Блиц ги наведе Кипар, Кина, Русија и Шпанија меѓу земјите кои, најверојатно, ќе одговорат на барањето на Србија.
Правниот тим кој ќе ги претставува интересите на Косово пред Хаг е предводен од Мајкл Вуд, британски експерт за меѓународно право.
Приштинските медиуми минатата недела објавија дека земјата е подготвена да ја брани својата декларација за независност во Хаг и дека косовското Министерство за надворешни работи очекува да има широка поддршка за отцепувањето на својата земја.
Вицепремиерот Хајредин Куци во понеделникот изрази надеж дека пресудата на МСП ќе го отвори патот за признавањата на други земји.
„Убеден сум дека одлуката ќе биде позитивна и ... 
ќе ја расчисти ситуацијата за земјите кои сé уште имаат дилема во врска со Косово“, АФП ја цитираше неговата изјава за Радио Косова.
Педесет и седум земји го признаа Косово досега, вклучително и САД, 22 од 27-те членки на ЕУ и сите земји од Западен Балкан, освен Босна и Херцеговина.
Велика Британија, Франција и САД се очекува да бидат помеѓу земјите кои, исто така, ќе ги поднесат своите писмени мислења до МСП, за да ја објаснат својата поддршка за независноста на Косово.
Советничките мислења што ги издава МСП за ваквите прашања не се обврзувачки. 
Затоа, 57-те земји што го признаа Косово досега нема да мора да ги изменат своите одлуки, дури и ако судот одлучи дека едностраното прогласување независност не е во согласност со меѓународното право.
