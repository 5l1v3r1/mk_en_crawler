04/12/2009
БРИСЕЛ, Белгија -- Главниот турски преговарач со ЕУ, Егемен Багис, во четвртокот (3-ти декември) предупреди за евентуалните нови санкции од Брисел во врска со расправијата меѓу Анкара и Кипар, велејќи дека таквиот потег би влијаел негативно на поддршката од јавноста за процесот на интеграција во ЕУ. 
На состанокот чиј домаќин беше Европскиот политички центар во Брисел, Багис ги критикуваше санкциите што веќе ги наметна ЕУ. 
„Не можеме да се справиме со осум поглавја од преговорите поради одлуката што ЕУ ја донесе во 2006 година. 
Не можеме да ги затвориме преостанатите“, истакна тој. 
Пред три години, водачите на ЕУ се согласија да замрзнат осум од 35 поглавја на преговорите за пристапување на Турција со ЕУ, бидејќи Анкара одби да го спроведе целосно трговскиот пакт, кој ја проширува царинската унија на Турција и ЕУ, вклучувајќи го и Кипар. 
Багис потврди дека Турција ќе ги отвори своите пристаништа и аеродроми за кипарските Грци веднаш штом ЕУ ќе го исполни своето ветување за намалување на изолацијата на кипарските Турци. 
(Новинска агенција Анадолу, Хуријет, Фајненшал тајмс - 03/12/09)
