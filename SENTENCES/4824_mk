03/12/2008
(AП, Телеграф - 01/12/08; Javno.hr -- 29/11/08 - 02/12/08)
Шефот на главната опозициска Социјалдемократска партија (СДП) во Хрватска во понеделникот (1-ви декември) ги осуди властите во земјата поради апсењето на партиски активист кој формираше група на „Фејсбук“ која го критикува премиерот Иво Санадер.
„Јас [чекам Санадер] да каже дали верува оти ова е добар метод кој полицијата треба да го задржи и користи, или преседан кој не смее да се случи никогаш повеќе“, рече водачот на СДП, Зоран Милановиќ, во Загреб.
Никша Клечак (22), водач на Младинскиот форум на СДП во Дубровник, е основач на групата на „Фејсбук“ наречена „Се обложувам дека можам да најдам 5.000 луѓе кои не го сакаат Санадер“. 
Полицијата го сослуша во петокот по фотомонтажата на која премиерот е во нацистичка униформа, на страницата на групата. 
Клечак негираше дека ја ставил сликата, велејќи дека секој од 6.500 членови на групата можел да го стори тоа.
Полицијата не можеше да најде никаков доказ дека активистот на СДП поседува материјали за прикажување нацистички симболи -- забранети со хрватскиот закон -- и го ослободи.
Клечак вели дека полициската акција е политички мотивирана и дека локалниот огранок на Хрватската демократска заедница (ХДЗ) на Санадер стои зад истата.
Властите треба да разликуваат помеѓу сатира и изразување расизам и фашизам, рече Милановиќ. 
Приведувањето на Клечак ја загрозува слободата на изразувањето, истакна тој, повикувајќи го Санадер да го осуди.
Сепак, премиерот не се согласи, велејќи дека играњето со свастиката и другите нацистички и усташки симболи нема никакви допирни точки со сатира.
„Нема сатира во нацистичките симболи“, рече Санадер во коментарот на хрватското државно радио во понеделникот. 
„Сé што се случува на „Фејсбук“ со нацистичките симболи не е насочено против премиерот, туку против демократијата во Хрватска.“
Тој, исто така, рече дека не знаел за акцијата на полицијата во случајот, бидејќи бил надвор од земјата кога се случила истата.
Гледајќи во притворањето на Клечак „позната злоупотреба на полицијата за полициски цели“, политичкиот аналитичар Јелена Ловриќ за АП изјави дека истата покажува оти владата „не може да влијае на [интернетот] и дека тоа длабоко ја плаши“.
Негирајќи ги наводите за политичка мотивираност, хрватскиот полициски началник Владимир Фабер инсистираше на тоа дека истрагата немала никаква врска со политичката припадност на Клечак.
Фабер, исто така, рече дека полицијата дејствувала во согласност со законот, но му се извини на семејството на Клечак за непријатноста што можеби ја доживеале за време на претресот на нивниот стан.
Во меѓувреме, според АП, изминатиот викенд на „Фејсбук“ се појавиле бројни антивладини страници. 
Една таква, на која се повикува на протест против Санадер подоцна овој месец, привлече 80.000 членови.
