25/10/2006
Од Антонела Архин за Southeast European Times – 25/10/06
За време на посетата на Црна Гора минатиот месец, американскиот министер за одбрана, Доналд Рамсфелд, јасно стави до знаење дека неговата земја ја поддржува кандидатурата на Црна Гора за влез во НАТО и другите меѓународни институции. 
Црна Гора е мала независна земја во историски момент, и одлуките што ги носи сега ќе влијаат на нејзината иднина, рече Рамсфелд.
Клучен чекор по патот кон членството е влезот во Партерството за мир (ПзМ), програма на соработка со 23 земји кои не се членки на НАТО. 
Тоа наметнува значителни обврски, со цел зголемување на стабилноста, намалување на заканите за мирот и градење на зајакнати безбедносни односи.
Партнерските земји се обврзуваат себеси на транспарентност во планирањето на одбраната и доделувањето на буџетските ресурси, демократска контрола над вооружените сили и развој и одржување на способноста да се учествува во мировни операции.
Неколку недели по добивањето независност, Црна Гора ја усвои Стратегијата за национална безбедност и формираше Министерство за одбрана, покажувајќи ја својата решеност за влез во ПзМ. 
Во меѓувреме, во законодавниот дом во тек е активноста за реформа на одбранбениот и безбедносниот сектор. 
Новата, намалена црногорска армија, најверојатно, ќе се заснова на копнените сили, додека полицијата ќе биде задолжена за одржувањето на границите.
Со добивањето независност Црна Гора, исто така, се ослободи од една од главните пречки кои го оневозможуваа напредокот на државната заедница на Србија и Црна Гора кон пристапот: прашањето на соработката со Трибуналот на ОН за воени злосторства. 
Црна Гора нема нерешени прашања со Трибуналот. 
Нејзин главен предизвик сега се континуираните реформи, особено во правниот систем.
За време на посетата на Подгорица Рамсфелд идентификуваше две конкретни области на билатералната соработка -- мировните и специјалните операции. 
Тој, исто така, ја понуди американската помош за уништување на застареното и опасно оружје кое е останато во Црна Гора.
Премирот Мило Ѓукановиќ, пак, рече дека неговата земја е подготвена да ја прифати целата одговорност која ќе произлезе од европската и евроатланската интеграција. 
Таа е, исто така, спремна да биде дел од коалицијата предводена од САД, додаде тој како одговор на новинарското прашање за евентуалното учество во мисиите во Авганистан и Ирак.
Одбранбениот систем на земјата веќе има единица за специјални операции, истакна Ѓукановиќ, и идната армија ќе се основа во координација со принципите што ги препорачува евроатланската интеграција, земајќи ги предвид нејзините структурни потреби. 
Тој, исто така, препорача Црна Гроа да го потпише Договорот за статусот на силите (СОФА) со САД. 
Тоа е договор помеѓу земјата и странските воени сили во таа земја, кој ги разјаснува условите под кои странската војска може да оперира.
