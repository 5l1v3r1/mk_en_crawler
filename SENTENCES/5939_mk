09/12/2010
Од Лилјана Ковачевиќ за Southeast European Times во Бања Лука -- 09/12/10
Бањалучкиот весник Независне новинe го избра хрватскиот претседател Иво Јосиповиќ за личност на годината, титула што популарниот весник традиционално ја доделува на крајот од годината.
Основачот и директор на Независне новине Жељко Копања објасни дека неговиот уреднички тим одлучил да му оддаде признание на Јосиповиќ за неговиот позитивен придонес во односите меѓу поранешните југословенски републики.
Тој придонес, одлучи уредничкиот тим, помогна да се стигне до помирување и толеранција, и даде силна поддршка за европската интеграција на регионот.
„[Јосиповиќ е] водачот од новата генерација државници, без историја на војна, некој кој импресионира со своето образование, смиреност, пријатност, елоквентност и подготвеност за соработка“, рече Копања.
Тимот го пофали хрватскиот претседател за отворањето пат кон решавањето на клучните прашања, како што е домувањето и враќањето на бегалците од Хрватска во Република Српска.
Наградата направи буквален балкански минисамит во Бања Лука.
Српскиот претседател Борис Тадиќ, црногорскиот претседател Филип Вујановиќ, членовите на босанското претседателство, Небојша Радмановиќ и Бакир Изетбеговиќ, и други политичари од БиХ, 15 странски дипломати и високиот претставник Валентин Инзко присуствуваа на настанот.
Јосиповиќ рече дека наградата претставува признание за сите оние кои се борат за помирување, разбирање и соживот, како и за добрите односи меѓу различните народи.
Минатото беше исклучително тешко, рече тој, при што страдаа невини луѓе, и се случија незамисливи злосторства.
Тоа, рече тој, е причината што „злосторствата мора да се осудат и криминалците што ги извршија мора да се судат.“
Хрватска, БиХ, Србија и Црна Гора еден ден ќе бидат заедно во ЕУ „како партнери, пријатели и соработници“, предвиде тој.
Аналитичарот од Бања Лука, Милош Солаја, изјави за SETimes дека пораката на Јосиповиќ е многу важна бидејќи истата се однесува на четири држави од поранешна Југославија, од која секоја била во конфликт со другите.
„Политиката на Хрватска и Србија може позитивно да влијае на настаните во Бугарија, бидејќи тие се свртени кон ЕУ, но БиХ, каде што ситуацијата е многу сложена поради трите етнички групи, мора да си најде внатрешна рамка на дејствување“, рече Солаја.
Професорот по социологија при Универзитетот во Мостар, Славко Кукиќ, исто така, ги поддржува обидите на српскиот и хрватскиот претседател да ги променат односите воспоставени во последниве 20 години, но рече дека честите и неофицијални состаноци „може да ја иритираат третата, бошњачка страна“.
„Ако одат во Бања Лука и Мостар, тогаш тие мора да ги вклучат државните институци и бошњачкиот дел од политичката елита, за тоа навистина да стане еден вид меѓудржавна соработка за унапредување на заедничкото регионално добро и доброто на БиХ, а не да се сфаќа од јавноста како еден вид српско-хрватска провокација“, рече Кукиќ за SETimes.
И навистина, некои бошњачки гласови искажаа скептицизам во врска со состаноците во Бања Лука.
Според Елдин Кариќ, главниот уредник на сараевскиот веб-портал Журнал, тоа било главно „шоу за јавноста, а не конкретен чекор за [подобрување] на односите во регионот, а особено подобрување на ситуацијата во БиХ“, изјави тој за SETimes.
