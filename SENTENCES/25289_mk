28/09/2009
БУКУРЕШТ, Романија -- По преживувањето на гласањето за доверба минатата недела, владата сега се соочува со нов предизвик -- можна реконструкција. 
Водачите на владејачкиот коалициски партнер Либералната демократска партија (ПДЛ) доцна во неделата (27-ми септември) одлучија да го овластат премиерот Емил Боц да ги преземе сите дејства за да загарантира подобро управување. 
Извори во ПДЛ велат дека ова имплицира смена на некои министри од другиот коалициски партнер -- Социјалдемократската партија (ПСД). 
Официјалното соопштение дојде од еден од постарите членови на ПДЛ, Георге Флутур. 
Друг важен член на ПДЛ, Василе Блага, за Реалитатеа ТВ изјави дека Боц е можно да смени некои министри.
Во понеделникот Боц го разреши министерот за внатрешни работи Дан Ника од ПСД, поради коментарот што Ника ги даде во врска со претстојните претседателски избори. 
Боц рече дека Ника имплицирал можна измама на изборите во ноември. 
Министерството на Ника ги организира и надгледува изборите. 
Премиерот, исто така, го наведе недостатокот на напредок во борбата против криминалот.
Боц побара ПСД да излезе со нова номинација во рок од 24 часа. 
Ника беше назначен за министер за внатрешни работи и вицепремиер во февруари, со што стана трет претставник на ПСД на чело на Министерството за внатрешни работи, како член на владата на ПДЛ-ПСД. 
Овој потег ги разгоре и онака тензичните односи помеѓу владејачките коалициски партии во земјата. 
(Зиаре, Агерпрес, Реалитатеа, Медиафакс, Јурналул национал - 28/09/09; Реалитатеа - 27/09/09)
