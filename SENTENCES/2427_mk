25/08/2005
Од Ерлис Селимај за Southeast European Times во Тирана -- 25/08/05
УНЕСКО го вклучи јужниот албански град Ѓирокастро во својата листа на Светското наследство. 
Овој град, кој се наоѓа во долината на реката Дринос, е познат како „град-музеј“ на Албанија. 
Истиот се смета за редок пример на добросочуван град од отоманското време, изграден од земјопоседници со голем имот.
Ѓирокастро е еден од 17-те културни места додаден на листата во средината од јули од страна на Комитетот на светското наследство, со кој претседава Темба Вакаше, заменик-генералниот директор на Јужна Африка за наследство и национални архиви.
Тврдината од 13-тиот век го прави средишниот дел од градот, кој содржи извонредни примероци на kullë, или утврдени куќи -- вид градби кои се појавија во 17-тиот век и се карактеристични за балканскиот регион. 
Кullë се состои од голем подрум, прв кат кој се користел во ладните сезони и втор кат за топлите сезони.
Внатрешниот дел, особено во туристичките зони, се состои од богати декоративни детали и насликани цветни мотиви. 
Градот, исто така, го задржал и пазарот, џамијата од 18-тиот век и две цркви од истиот период.
Градот се развил по Втората светска војна и денес претставува економски, културен и образовен центар на јужна Албанија. 
Ѓирокастро не е првото место во Албанија вклучено во листата на УНЕСКО. 
Во 1992 година античкото место Бутринт, кое датира од 6-тиот век пред н.е. 
беше ставено на листата. 
Листата на Светското наследство сега брои вкупно 812 места, вклучувајќи 628 културни, 160 природни и 24 мешани локалитети во 137 држави. 
Во јули три земји -- Бахреин, Босна и Херцеговина и Молдавија -- беа вклучени во листата за првпат.
Еден од првите ефекти ќе биде финансиската поткрепа. 
Локалните власти во Ѓирокастро ќе имаат право да побараат средства од државата и од меѓународни донатори за заштита на своето културно богатство.
Ѓирокастро е, исто така, и родно место на познатиот албански романсиер и поет Исмаил Кадаре, добитникот на овогодинешната Букерова меѓународна награда. 
Тој го опиша својот роден град како „во сенка на големиот замок, подеднакво застрашувачки и импресивен ... 
неговата затворска кула зрачи со моќ и закана во сите правци“.
