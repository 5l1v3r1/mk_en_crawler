28/03/2013
Менексе Токјај за Southeast European Times во Истанбул -- 28.03.13
Според проценките на Светската здравствена организација (СЗО), најмалку 10 проценти од дотурот на лекови во светот се смета дека е фалсификуван, создавајќи десетици милиони евра нелегален профит и загрозувајќи го јавното здравје и безбедност.
Лажните и фалсификувани лекови може да содржат опасни и нелегални супстанци како замена за активните супстанци во оригиналните лекови и законски генерички лекови, загрозувајќи го здравјето на пациентите, велат властите.
Лажните лекови циркулираат преку глобализираната трговија со лекови, која потекнува главно од групите на организиран криминал и картелите за лекови, правејќи го уште посложен географскиот опфат и сложеноста на контролата на ваквите операции.
Интернет и незаконските „онлајн аптеки“ овозможуваат влез на лажните и фалсификувани лекови во синџирот на дотур.
Според здравствената организација, најмалку 50 отсто од лековите купени преку Интернет од нелегалните веб-страници кои ги кријат своите физички адреси, е утврдено дека се фалсификувани.
За да се прекине ширењето на лажните лекови меѓународната полициска агенција, Интерпол, овој месец објави нов договор со фармацевтската индустрија.
Според договорот, 29 од најголемите претпријатија за лекови во светот ќе обезбедат 4,5 милиони евра во текот на следните три години, како одговор на растечкиот и опасен проблем.
Според рамката на оваа соработка, ќе биде подготвена Програма за фармацевтски криминал на Интерпол, која ќе се фокусира на сите видови фармацевтски криминал, а потоа ќе ги идентификува и пресекува мрежите на организиран криминал поврзани со ваков вид активност, низ териториите на 190 земји-членки.
Напорите, исто така, ќе ја подигнат јавната свест за негативните последици од купувањето лажни лекови онлајн, велат властите.
„Со оглед на тоа што ниту една земја, ниту еден лек или медицински производ не е имун на фалсификување, потребни се глобални напори за борба против оваа закана, која секој ден става на ризик милиони луѓе“, се вели во изјавата на генералниот секретар на Интерпол, Роналд К. Нобл.
На Балканот и во Турција, експертите изјавија за SETimes дека нивните држави преземаат дејства против лажните лекови, но светската рамка и меѓународните стандарди можат да помогнат да се спречи ширењето на нелегалната трговија од повеќе милиони евра.
Во Турција 2 милиони фалсификувани лекови беа запленети во 300 операции, во кои учествуваа 534 лица, во текот на 2012 година, според бројките на полицијата.
Поголем дел од лажните лекови беа лекови за потенција и слабеење, што се продаваат нелегално преку Интернет.
Во Турција лековите се следат преку компјутерски систем и можат да се продаваат само преку лиценцирани аптеки.
Харун Кижилај, генерален секретар на турското Здружение на фармацевти (ТЕБ), изјави за SETimes дека неконтролираните онлајн продажби во Турција водат до ширење на евтини фалсификувани лекови.
„Овие производи се како ,мини за здравјето’, не се знае кога ќе експлодираат“, рече Кижилај.
За борба против оваа трговија, Министерството за здравство, турската полиција и Интерпол спроведоа заеднички операции и Интернет страниците за продажба на лекови внимателно се следат и затвораат.
„Очекуваме ваквите операции да бидат систематски спроведувани и со заедничка решителност на сите релевантни страни -- граѓаните, производителите, професионалците во здравството и правните власти -- овој проблем кој се однесува на јавното здравје треба да биде дефинитивно решен во Турција“, рече Кижилај.
Кижилај, исто така, рече дека купувачите сносат голема одговорност и треба да ги претпочитаат аптеките наместо Интернетот за купување лекови.
Драгош Дамиан, претседател на на романското Здружение на производители на генерички лекови, ги опишува фалсификуваните лекови како криминал против здравјето на луѓето, економски криминал и криминал против правата на интелектуална сопственост.
Од голем број причини, пазарот на фалсификувани лекови во Романија е неразвиен.
„Прво, тоа е мал пазар во споредба со другите европски држави.
Второ, цените на лековите се најниски меѓу европските држави.
И трето, онлајн трговијата, која е главно средство за продажба на овие лажни лекови бидејќи не можат да се проверат пред да се нарачаат, е помалку развиена отколку во Западна Европа“, рече Дамиан за SETimes.
Иако нема официјални статистички податоци во врска со пазарот на лажни лекови во Романија, според некои проценки, истиот изнесува 10 милиони евра годишно.
Главните фалсификувани лекови се оние за потенција, слабеење и стероидите.
Грција е една од најрегулираните држави меѓу балканските земји.
Строгиот систем на лекарска контрола го спречува увозот на лажни лекови во синџирот на законска дистрибуција.
Според Наталија Тубанаки, портпаролка на Грчкото здружение на фармацевтски претпријатија (СФЕЕ), Грција има воспоставено уште построг режим за лекови и фармацевтски производи, отколку повеќето други членки на ЕУ.
Тубанаки вели дека заштитите вклучуваат:
препишување познати лекови или многу слични брендови, со исклучива одговорност на присутниот лекар;
спроведување систем кој вклучува налепница за автентичност, двоен баркод и единствен сериски број на секое пакетче, како и ексклузивна дистрибуција на сите фармацевтски производи преку лиценцирани аптеки.
„Граѓаните не треба да им веруваат на т.н. електронски аптеки, со други зборови, на нарачките преку Интернет.
Очигледно е дека секоја промена во овој многу успешен и испробан систем повлекува сериозни ризици за јавното здравје“, вели таа.
Поранешниот пратеник Емануил Ангелакас, кој е фармацевт по професија, вели дека се предвидени уште построги контроли по спроведувањето на директивата на ЕУ 2011 -- кои треба да влезат во сила на 1-ви јуни 2013 година -- а кои ќе воведат обврска за ревизии на инспекторите на ЕУ во лабораториите надвор од Унијата, кои обезбедуваат Активни фармацевтски супстанции (АПИ) за земјите-членки на Унијата, иницијатива првенствено насочена кон снабдувачите во Индија и Кина.
Ангелакас, кој беше еден од најактивните пратеници во однос на фармацевтската политика кога учествуваше во Европскиот парламент, рече дека проблемот со фалсификуваните медицински производи -- специфичен термин на ЕУ -- се однесува првенствено на брендираните производи за смирување, лековите за потенција и аналгетиците.
На други места во Балканот, Микаило Тијаниќ, директор на одделението за права на интелектуална сопственост во српското Министерство за внатрешни работи, вели дека скоро како секаде, нелегалните лекови за подобра сексуална моќ или дисфункционалност, се најчести во Србија.
„Можната причина за ова е криењето на идентитетот на луѓето, така што оној кој ги користи овие лекови претпочита да ги купи преку Интернет наместо да оди во аптека или слично и има повеќе простор за продажба на лажните производи“, рече Тијаниќ за SETimes.
Тој додава дека неговиот оддел се справува со онлајн продажбите на лекови преку веб-страници специјализирани за т.н. „продажби по најповолни цени“.
Лекот што ќе влезе на српскиот пазар мора да добие лиценца од Државната агенција за лекови.
Меѓународната лиценца не е доволна за продавање на производот на српскиот пазар.
Тијаниќ рече дека Министерството за здравство, Царината и Агенцијата за лекови, Министерството за внатрешни работи и регионалните држави се обидуваат да се борат против пазарот на фалсификувани лекови.
„Неодамна имавме регионална конференција во Загреб, на која се согласивме да формираме контролни групи во сите држави кои ќе комуницираат меѓу себе во врска со оваа тема и ќе се информираат меѓусебно кога ќе се појави нешто незаконско.
Но, ако нешто е забрането во Србија, тоа не значи дека е забрането и во Хрватска, но мора да биде проверено на двете страни“, рече Тијаниќ за SETimes.
Дописниците Пол Чикои во Букурешт, Х.К.
Цанис во Атина и Ивана Јовановиќ во Белград дадоа продонес за овој извештај.
