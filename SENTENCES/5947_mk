11/11/2010
(Јуропиан војс, Еуроњус, ОНАСА - 11/11/10; AФП, АП, ДПА, АКИ, Б92, МИА - 10/11/10; Гардијан - 08/11/10; Канцеларија на високиот претставник - 05/11/10; РФЕ/РЛ - 04/11/10; Канцеларија на високиот претставник - 03/11/10)
Новоизбраните членови на трипартитното претседателство на Босна и Херцеговина (БиХ) стапија на функцијата во средата (10-ти ноември) ветувајќи дека ќе работат заедно за време на својот четиригодишен мандат и за евроатланската интеграција на нивната земја.
Небојша Радмановиќ, претставник на босанските Срби во колективното државно тело, кој доби втор мандат на општите избори на 3-ти октомври, ќе биде првиот што ќе претседава осум месеци со претседателството на оваа балканска земја. 
Тој потоа ќе му ги предаде своите должности на хрватскиот член на претседателството, Жељко Комшиќ, кој исто така беше реизбран минатиот месец. 
Единствен новоизбран член на Бакир Изетбеговиќ, син на претседателот во времето на војната Алија Изетбеговиќ, кој го порази екстремниот Харис Силајџиќ на изборите за бошњачкото место во претседателството.
Во своите инаугуративни говори од средата, сите тројца политичари ветија дека ќе работат за интеграцијата на БиХ во ЕУ, истакнувајќи ја потребата од дијалог во земјата, каде што националистичката реторика ја разгорува политичката тензија во изминативе четири години.
Дејтонскиот мировен договор, кој стави крај на конфликтот во БиХ во периодот 1992-1995 година, воспостави држава поделена на два прилично автономни ентитети -- Федерацијата на БиХ, која ја делат Бошњаците и Хрватите и Република Српска (РС), со која управуваат Србите -- врзани со слаба централна власт.
Еден услов за напредокот во пристапот кон ЕУ на оваа балканска држава се уставните реформи за зајакнување на државните институции и подобрување на нивната ефикасност. 
Но, постигнувањето компромис за потребните измени досега се покажа невозможно во една етнички поделена држава.
Радмановиќ, член на екстрамниот Сојуз на независните социјалдемократи (СНСД), чиј водач Милорад Додик постојано се заканува дека ќе свика референдум за отцепување на РС од БиХ, во средата рече дека ќе ги поддржи сите напори за исполнување на условите на ЕУ.
„Ќе се борам земјата да ги исполни неопходните услови за својот кандидатски стратус на патот кон Европската унија. 
Само со кандидатски статус, процесот на пристапување станува неповратен за секоја држава“, рече тој.
Но, Радмановиќ, исто така, повика на трпеливост и побара од ЕУ да ги води босанските носители на одлуки, наместо да им наметнува решенија.
„Европа треба да има советничка улога и да понуди најразлични решенија кои ги исполнуваат европските стандарди, а не да ни препишува готови решенија и да ги условува нашите односи“, рече тој.
Изетбеговиќ и Комшиќ, кои се сметаат за умерени водачи, сметаат дека земјата треба да преземе брзи чекори за да постигне напредок кон членството во ЕУ и НАТО.
„Имаме само еден пат ... 
тоа е патот на интеграцијата, обединувањето, помирувањето, соработката и дијалогот“, рече Изетбеговиќ. 
„Со еден збор, тоа е европски пат, патот на забрзано усвојување на европските стандарди.“
Во своето инаугуративно обраќање, Комшиќ ги повика ЕУ и САД да продолжат да й помогнат на неговата земја да стане доброфункционирачка држава со силни институции.
„Нашата земја има потреба од нивната понатамошна поддршка бидејќи ние мораме да ја комплетираме стабилизацијата, да изградиме поефикасни институции и да го забрзаме пристапување на БиХ во НАТО и во ЕУ“, истакна тој.
Делегацијата на ЕУ во Сараево во средата објави порака до членовите на претседателството од страна на претседателот на Европската комисија, Жозе Мануел Баросо, потврдувајќи ги повторно изгледите на БиХ за пристапување во блокот од 27 држави еден ден.
„Верувам дека вашето активно учество ... 
ќе й помогне на БиХ да ги изврши клучните реформи што се потребни за значителен напредок на патот кон ЕУ“, АФП ја цитираше пораката.
Во меѓувреме, високиот претставник Валентин Инцко, кој остварува разговори на високо ниво во Вашингтон оваа недела, беше цитиран во средата дека главните предизвици со кои се соочува БиХ денес се враќање на земјата назад на патот на евроатланската интеграција и постигнување компромис за уставните реформи.
