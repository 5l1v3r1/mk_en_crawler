30/05/2005
Од Светла Димитрова за Southeast European Times во Софија – 30/05/05
Кампањата за парламентарните избори во Бугарија на 25-ти јуни започна во средата (25-ти мај) и ќе заврши на полноќ на 23-ти јуни.
Централната изборна комисија (ЦИК) регистрираше 14 партии и осум коалиции за учество во трката за законодавниот дом составен од 240 места.
Условот за влез е освојување на најмалку 4 отсто од гласовите.
Три од пет партии и коалиции го исполнија условот на парламентарните избори во текот на изминатите 15 години, како што изјави во интервјуто со ЦИК нејзиниот заменик-претседател, Михаил Константинов, објавено во вторничното издание на весникот <I>Дневник</i>.
Сегашната ситуација не навестува дека исходот од гласањето следниот месец значително ќе се разликува, додаде тој, предвидувајќи одѕив на гласачите од најмалку 60 отсто.
Наведувајќи ги истражувањата на различни групи за истражување на јавното мислење во последниве недели и месеци, Константинов рече дека коалицијата предводена од Бугарската социјалистичка партија (БСП), најверојатно, ќе освои околу 104 парламентарни места.
Либералната владејачка партија Национално движење за Симеон II (НМС-II) и нејзиниот помал коалиционен партнер, Движењето за правата и слободите (ДСП), ќе добијат околу 65, односно 20 претставници, рече тој.
Две десничарски коалиции -- Обединетите демократски сили и Бугарската народна унија (БНУ) -- како и Демократите за посилна Бугарија (ДПБ) би можеле за освојат вкупно околу 51 место, и покрај тоа што е, исто така, возможно или БНУ или ДПБ да не успеат да го исполнат условот од 4 отсто, рече Константинов.
Повеќето партии и коалиции што се веќе во Парламентот ги објавија своите изборни програми, ветувајќи повисоки плати во јавниот сектор, пониски даноци и годишен економски раст помеѓу 7 и 10 отсто на крајот од четиригодишниот мандат на новиот парламент.
БСП, очекуваниот победник на изборите, ветува инвестиции ослободени од даноци и отворање на најмалку 24.000 нови работни места.
Според нејзината изборна платформа, таа ќе ги зголеми буџетските средства за образованието и здравството на околу 5,8 отсто, односно 6 отсто од БДП, објави во средата Бугарската новинска агенција.
Неодамнешните анкети, сепак, покажуваат дека левичарската партија би можела да освои доволно гласови за самостојно владеење.
Константинов рече дека нема индикации оти на оваа кампања ќе биде покажана поголема почит отколку во претходните години, со тоа што главните играчи се грижат за тоа да не ги оттуѓат потенцијалните коалициски партнери.
Минатата недела, владата на премиерот Симеон Саксобурготски го одобри зголемувањето на буџетот за изборите на околу 8,5 милиони евра.
Од ова 2 милиони евра ќе бидат одвоени за иницијативите што имаат за цел охрабрување на одѕивот на гласачите.
Околу 1,5 милиони евра ќе ги покријат трошоците на Министерството за надворешни работи за отворање на околу 300 избирачки места во 78 земји, вклучувајќи го и Ирак, Авганистан и Косово, за да можат припадниците на бугарските контингенти таму да го искористат своето право на глас.
