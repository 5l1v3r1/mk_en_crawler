27/12/2012
Сафет Кабашај за Southeast European Times во Приштина -- 27.12.12
Статусот на жртвите на сексуалното насилство во војната во Косово и Босна и Херцеговина (БиХ) е дел од предизвиците по вооружените конфликти во двете земји, изјавија заSETimesод приштинската канцеларија за заштита на жените на ОН.
Бројот на силувани жени во Косово меѓу 1998 и 1999 година се проценува на повеќе од 10.000, а во БиХ помеѓу 1992 и 1995 на над 20.000.
Но, двете земји немаат официјални бројки.
Минатата година косовското собрание усвои закон за статусот и правата на жртвите, инвалидите, ветераните, припадниците на поранешната Ослободителна војска на Косово, цивилните жртви од војната и нивните семејства, со кој се дефинира нивниот статус и им се доделува финансиска помош.
Жртвите на сексуалното насилство не беа вклучени.
Канцеларијата за заштита на жените на ОН ги покани активистите од БиХ да ги споделат своите искуства овој месец, во обид за подигање на свеста, препорачувајќи „законско признавање на жените кои преживеале сексуално насилство и тортура за време на војната, како цивилни воени жртви и нивно вклучување во законот“.
Парламентарната група на жените во косовското собрание се занимава со ова прашање.
Флора Бровина, членка на групата, вели дека е загрижена оти дефинирањето на статус на воени жртви на сексуалното насилство како категорија ќе биде тешко.
„Иако тие имаат огромна потреба од помош, само мал број ќе се идентификуваат како жени кои биле силувани за да добијат надомест“, рече Бровина за SETimes.
Според неа, најдобро за оваа категорија воени жртви е да работат, да се приклучат на некое здружение на други лица со слични вакви предизвици и искуства и да бидат охрабрени да разговараат за своите проблеми.
На тој начин нивниот пострауматски синдром може да се излечи или барем да се олесни.
Косовскиот Центар за рехабилитација на жртвите на тортура (КСЦТВ) и Медица Ѓакова се две места кои им нудат заштита на жртвите на сексуалното насилство во Косово.
Себахате Пацоли Красниќи, директор на одделот за рехабилитација во КСЦТВ, изјави за SETimesдека канцелариите на центарот во Приштина и три други локации во Косово се клучни за рехабилитацијата на воените жртви.
Центарот нуди психолошки и психијатриски консалтинг, со цел поддршка на жртвите на тортура и траума.
Многу од оние што бараат помош се жртви на сексуално насилство.
Лејла Мамут, координатор за човекови права на „Трак импјунити олвејс“ во БиХ, вели дека во БиХ е подобро отколку во Косово или Хрватска, но многу прашања остануваат нерешени, а жртвите сé уште се соочуваат со многу предизвици.
Случаите на сексуално насилство беа префрлени од Хашкиот трибунал во државниот суд на БиХ, и потоа во локалните судови.
„Локалните судови немаат доволно искуство, технички и други капацитети да работат на ваквите случаи“, рече Мамут за SETimes.
Во Федерацијата на БиХ, Законот за социјална заштита, цивилните жртви на војната и семејствата со деца, беше изменет во 2006 година и жртвите на силување беа признаени како специјална категорија и добија право на месечен надоместок.
Но, не сите жртви во Република Српска добиваат надомест, ниту пак жртвите што сега живеат во странство.
Во БиХ меѓу 900 и 2.000 жени кои се идентификуваа себеси како жртви на силување добиваат месечен надомест.
Активистите во БиХ велат дека жртвите на сексуалното насилство во Косово, исто така, треба да добијат право на надомест.
