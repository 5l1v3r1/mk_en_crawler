22/06/2010
БРИСЕЛ, Белгија -- Бугарскиот министер за финансии Симеон Џанков се состана со комесарот на ЕУ за економски и финансиски прашања, Оли Рен, во понеделникот (21-ви јуни) на разговори околу загриженоста на Европската комисија (ЕК) поради големите промени во буџетските цели на земјата. 
Во еден момент, Рен изрази сомневање во врска со веродостојноста на статистичките податоци што Бугарија му ги дава на статистичкото тело на ЕУ, Еуростат, и рече дека ќе биде испратена специјална ревизорска мисија во Софија. 
Но, по состанокот Џанков рече дека му објаснил на Рен оти буџетската ревизија не ја поминала својата втора расправа, па затоа не се обезбедени официјални информации, негирајќи ја потребата за каква било вонредна ревизорска мисија. 
Тие, исто така, разговараа за буџетот на Бугарија за 2009 година. 
ЕК иницираше процедура за прекумерен дефицит против земјата, кога тој се зголеми од првично објавените 1,9 отсто од БДП на 3,9 отсто од БДП. 
Џанков й дал на ЕК анекси на договорите, кои наводно се откриени подоцна од страна на владата, што ја предизвикало фискалната празнина. 
(Монитор - 22/06/10; 24 Часа, Всекиден, Медиапул, Дневник - 21/06/10)
