29/08/2011
Озгур Огрет за Southeast European Times во Истанбул -- 29.08.11
Судењата на припадници на Унијата на заедници во Курдистан (КЦК) се искачија на врвот на курдската агенда од 2009-та година, но добија уште поголемо значење по општите избори одржани на 12-ти јуни.
На околу 4.000 Курди им се суди во доменот на неколку судски процеси поврзани со КЦК. 
Во секоја област во Турција има судење на припадници на КЦК со суд со посебни овластувања. 
Меѓу притворените има избрани претставници и многу членови на прокурдската Партија за мир и демократија (БДП) и сега веќе непостоечката курдска Партија за демократско општество (ДТП).
БДП го бојкотира парламентот поради апсењето на пет законски избрани пратеници и нивно спречување да влезат во парламентот поради обвинувањата дека се припадници на КЦК.
Како резултат на тоа, политичкиот дијалог за решавање на курдското прашање е заменет со политички ќор-сокак и ескалирачки циклус на насилство кој се заканува да ја попречи секоја шанса за ставање крај на насилството кое трае повеќе од 30 години.
Според турските новински агенции, KЦК се опишува или како „урбано крило“ или како „граѓански огранок“ на забранетата Курдистанска работничка партија (ПКК), организација која е окарактеризирана како терористичка од страна на Турција, ЕУ и САД.
Сепак, во неодамнешниот извештај на турската Фондација за економски и социјални студии (ТЕСЕВ), „Долу од планините: Како ПКК ќе се откаже од пушката“, напишан од искусниот новинар и научник Ченгиз Кандар, структурата и идеологијата на КЦК е објаснета во детали.
Според Кандар, КЦК е извршен орган на ПКК, кој дејствува како координатор на партиите и организациите активни во курдската географија во границите на Турција, Иран, Ирак и Сирија.
„КЦК е предвидена како основна [база] организација. 
Во нејзини рамки, таа е застапувана од страна на Младинскиот совет, Советот на жените и пет различни совети во Турција, Ирак, Иран, Сирија, како и Совет кој тврди дека ги претставува Курдите што живеат надвор од овие земји, заедно со ПКК, [меѓу другите]. 
Од овие совети, 300 делегати се застапени во Конгра Гел, КЦК има квалитет да биде еден вид на законодавен орган или парламент“.
КЦК е основана во согласност со принципите на „демократски конфедерализам“ од страна на осудениот лидер на ПКК Абдула Оџалан, претставена и како алтернатива на нацијата-држава и како решение за проблемите на Блискиот Исток.
Според Кандар, концептот на „демократска автономија" најавен од страна на БДП е поврзан со концептот на „демократски конфедерализам“, и е една од целите на КЦК.
КЦК е алтернативна државна структура со сите потребни органи. 
Таа има статут кој може да се смета за нејзин устав, покрај извршните и правни тела, изјави за SETimes шефот на Адвокатската комора во Дијарбекир Мехмет Емин Актар.
„Вистината е дека КЦК е нелегална формација. 
Меѓутоа, гледано од другата страна, можеби е можно да се види напорот за легализација на ПКК преку оваа формација, преку КЦК“, рече тој
БДП држи многу општини во југоисточна Турција, кои се координирани од страна на КЦК, објасни Актар, откривајќи го степенот на опсег на организацијата.
„Државата вели дека оваа координација се прави во името на ПКК, според тоа, сите во оваа комисија на локалните власти се членови на ПКК. 
Тоа е тврдење. 
Гледано од овој агол, се разбира, овој напор за легализација се изјаловува.
Сепак, тој додава дека проблемот се состои во тоа што на осомничените им се суди како на членови на вооружена организација. 
„Кога постапувате со ова прашање од неговиот кривичен аспект, ваквата операција може да биде оправдана. 
Сепак, кога ја гледате од агол на решавање на еден политички проблем, може да се каже дека оваа операција и судењето нанесуваат многу тежок удар врз решавањето на курдското прашање“.
Актар вели дека државата треба да го расчисти патот за демократска политика, ако има намера да стави крај на вооружената борба на ПКК. 
„Ако прогласите за криминалци илјадници луѓе кои не учествувале во никаква вооружена акција, бомбардирање, и започнете да ги судите како членови на криминална организација, тогаш го блокирате тој пат“, рече тој.
Меѓутоа, Емин Екмен, адвокат и поранешен заменик на владејачката партија на правдата и развојот (АКП) од југоисточната провинција Батман, не се согласува.
„Ако претпочитате да практикувате правна политика во согласност со законите на Република Турција, треба да држите растојание помеѓу незаконитоста и себе. 
Ние не можеме да очекуваме владата на Турција да прифати дека некои членови на нелегални формации практикуваат правна политика во исто време“.
Според авторот и колумнист Мустафа Акјол, КЦК е „сива област“. 
Тој се сомнева дека КЦК не е вмешана во насилни акции како што тврди Актар, но тој се согласува дека КЦК „е формација која може да биде дел од политиката на Турција за разоружување на ПКК и повикувајќи ја на правна политика“.
Сепак, Акјол тврди дека причината за судењата на припадници на КЦК не е обид за решавање на курдското прашање, туку да се обезбеди безбедност, која е една од причините за постоењето на која било држава.
Кога првиот бран апсења започна во 2009-та година, про-владини кругови тврдеа дека оваа операција е потребна за демократизација на курдската политика и ќе ја изведе Турција на патот за решавање на курдското прашање. 
Меѓутоа, сега овие мислења се многу поретки.
Актар, Екмен и Акјол сите се согласуваат дека судењето нема практична вредност за решавање на курдското прашање, и покрај тоа што наведуваат различни причини.
Актар објаснува дека АКП е консултирана од страна на луѓе кои не знаат ништо за курдскиот народ и регионот, што ја натера владата да верува „ако ја затвориме оваа формација, останатите се добри Курди; ние ќе го решиме ова прашање со нив.“ Но, овој пристап го донесе прашањето до ќорсокак, бидејќи ја потцени организациската сила на курдското движење, според Актар.
Тоа е затоа што, како што објаснува Екмен, кога ќе уапсите припадници на КЦК, нови луѓе се именуваат на нивните позиции и ништо не се менува.
КЦК е формација со социјална основа зад себе и овој вид на притисок врз неа паѓа во вода, што може да резултира со тоа ПКК да стане дури и порадикална, вели Акјол.
