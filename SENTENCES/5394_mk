21/04/2010
Од Бојана Миловановиќ за Southeast European Times во Белград – 20/04/10
Белградскиот маратон во неделата (18-ти април) привлече повеќе од 20.000 тркачи од сите возрасти од повеќе од дваесет земји.
Улиците на српскиот главен град станаа една голема патека за професионалните тркачи и аматери.
Учество зедоа и деца, постари луѓе и околу 100 инвалидизирани лица.
Првите седум финалисти во трката беа од Кенија.
Победник беше Џонстон Кибет Мајо (22), кој патеката ја помина за време 2:16:23.
„Трката беше тешка, [времето] беше топло, но јас бев доволно сигурен“, рече Мајо подоцна.
„Знаев дека ќе победам, кога стигнав до 38-миот километар без проблеми.“
Мајо имаше пофалби за организацијата на маратонот, како и другите учесници.
„Тука сум за да поминам време со пријателите и да се забавувам“, рече 14-годишниот Милан Рајиќ.
Тој изјави за SETimes дека минатата година учествувал и дека „му се допаѓа атмосферата и насобраниот народ“.
Пензионерот Зоран Предиќ (67) рече дека излегол за да „докажам дека мојот дух е сé уште млад и дека мојата сила сé уште не ме издала“.
Двајца Европјани победија на полумаратонскиот натпревар.
Претседателот на Здружението за развојно хендикепирани лица, Дејан Козиќ, изјави за SETimes:
„Ова е добра можност хендикепираните лица да бидат дел од нешто навистина големо ...
нешто што ќе ги направи да се чувствуваат важно.
Тие ќе зборуваат за нивното учество во маратонот долго време“.
Дејан Николиќ, директор на маратонот, ја истакна глобалната и регионалната важност на настанот.
„Спортисти од 32 држави учествуваа ...
вклучително и тркачи од сите соседни земји“, рече тој.
„Тоа ја докажува големината и важноста на овој настан.“ Второто место го освои Кипкорир Кибет со време 2:18:15, додека кенискиот земјак на Кибет, Пол Ломон Лопио, беше трет со време 2:18:19.
Хелен Вањику Муго, исто така од Кенија, победи во трката за жени со време 2:41:19.
„Ова е најдобар резултат што сум го достигнала досега“, рече Муго потоа.
„Беше ветровито и имав грчеви во ногата на 35-тиот километар ...
[но] сум задоволна како истрчав.“
Волха Резкаја од Белорусија беше втора од жените со време 2:53:57, додека Словенката Неза Мравље беше трета со време 2:59:30.
Голем број странски атлетичари и новинари ја пропуштија трката бидејќи вулканската пепел од Исланд ги приземји летовите од целиот континент.
Проблемите со летовите го примораа промотерот на маратонот -- поранешниот полски тркач Маријан Воронин (54) -- да отпатува за Белград со автомобил.
Воронин го заслужи своето место меѓу легендарните европски атлетичари во Варшава на 9-ти јуни 1984 година, кога истрча 100 метри за помалку од десет секунди.
