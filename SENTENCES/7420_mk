03/07/2012
Лили Линч за Southeast European Times во Белград -- 03.07.12
Српската влада објави дека ќе им исплати репарации на 15 преживеани од затворот во времето на комунизмот Голи Оток -- но многумина не се задоволни со сумата или процесот на идентификување на затворениците за надоместок, и се заканија дека ќе ја тужат владата пред Европскиот суд за човекови права.
Владата објави дека секој рехабилитиран затвореник ќе добие по 7 евра за секој ден поминат во затворот, и исплатите се очекува да започнат за три месеци.
„Ваквата компензација е навредлива, но со оглед на тоа што државата плаќа од буџетот, Министерството за правда вели дека тоа е сé што може да си дозволи“, рече за SETimes Мирослав Маниќ, претставник на Здружението Голи Оток во Србија.
Маниќ рече дека потомците на постарите преживеани, исто така, ќе бидат компензирани, но дури откако преживеаните најпрво ќе ги примат репарациите.
Голи Оток -- пустиот остров -- се наоѓа покрај хрватскиот брег.
Истиот стана озлогласен затвор во 1949 година откако Југославија се одвои од Советскиот Сојуз.
На него најпрво се наоѓаа просоветските симпатизери од цела Југославија, кои застанаа против режимот на Јосип Броз Тито, а потоа и другите политички идеолошки противници, како и криминалци.
Затворот беше напуштен во 1989 година.
Според Маниќ, скоро 17.000 луѓе беа затворени во Голи Оток, додека Владимир Дедијер, официјален биограф на Тито, тврди дека низ него поминале 32.000 затвореници.
Членовите на здружението проценуваат дека 500 поранешни затвореници од Голи Оток сé уште живеат во Србија.
Тие се заканија дека ќе ја тужат српската влада пред Европскиот суд за човекови права во Стразбур, за нејзиното „срамно и навредливо“ справување со случајот на поранешните затвореници.
Тие, исто така, рекоа дека српската влада требаше да објави сеопфатна листа на рехабилитирани преживеани за надоместок.
„Има многу поранешни политички затвореници во дијаспората, и многу луѓе кои треба да бидат рехабилитирани, не се рехабилитирани.
Треба да има сеопфатна рехабилитација“, рече за SETimes Деско Никитовиќ, српскиот генерален конзул во Чикаго.
Хрватска и Словенија го завршија процесот на рехабилитација набргу по добивањето независност.
Србија, Босна и Херцеговина (БиХ), Македонија и Црна Гора треба доправа да ги рехабилитираат или да им платат репарации на граѓаните затворени на Голи Оток.
Постојат убедливи причини за тоа што на Србија й требаше толку долго време за да го реши ова прашање, според Вјеран Павлаковиќ, хрватски професор кој работи со невладини организации за градење официјален споменик за затворот.
„Голи Оток останува на извесен начин проблематичен во јавната меморија, бидејќи од една страна ја симболизира комунистичката репресија, но од друга страна, големо мнозинство затвореници беа комунисти.
Србија во времето на Милошевиќ, исто така, ги одржа симболите на социјализмот скоро една деценија откако сите други поранешни југословенски републики ги отфрлија, особено за време на војните во 1990-тите“, рече Павлаковиќ за SETimes.
Но, многумина во Србија, се согласуваат дека поранешните политички затвореници требаше да добијат поголема сума пари.
„Моментно српската држава ја чини 10 евра дневно да затвори криминалец -- без [тие да работат] тешка работа.
Правично за поранешните затвореници од Голи Оток би било да добијат повеќе од тоа“, рече за SETimes Никола Петровиќ, студент на Економскиот факултет.
Мајкл Серафиноф, историчар со македонско потекло, кој превел многу текстови напишани од преживеаните на Голи Оток, рече дека суштината е во тоа дека југословенската држава ги прекршила основните права на оние што биле затворени таму.
„Земјите-наследнички имаат одредена обврска да ја признаат оваа неправда и да направат сé што можат да им помогнат на жртвите и да се погрижат овие злосторства од минатото да не се повторат“, рече Серафиноф за SETimes.
