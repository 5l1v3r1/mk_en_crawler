16/05/2012
Мухамет Брајшори за Southeast European Times во Приштина -- 16.05.12
Продорот на Интернетот во Косово е сличен со оној во побогатите држави како Грција и Бугарија, и покрај сиромаштијата во Косово и незадржливата невработеност, според првата сеопфатна студија за Интернет употребата во оваа балканска држава.
Косовското Здружение за информатика и комуникациски технологии (СТИКК) истакнува дека продорот на Интернетот изнесува 72,1 отсто, што значи скоро три четвртини од населението има пристап до глобалната компјутерска мрежа. 
Организацијата направи научна студија за Интернет употребата и расположливоста во Косово за извештај објавен оваа година.
Toa e зголемување од 19 отсто во однос на податоците во 2009 година на Индекс Косова, претпријатие за истражување на приватното јавно мислење, медиумите и пазарот во Косово.
Студијата на СТИКК има за цел да обезбеди основа за споредба во следните години. 
Истата е значајна бидејќи покажува дека и покрај процентот на невработеност во Косово од 45 отсто и неговата сиромаштија -- годишната плата изнесува 6.500 евра, најниска во Европа -- неговото население е исто толку поврзано со глобалната заедница како и граѓаните од побогатите држави.
„Повеќе од очигледно е дека потенцијалните странски инвеститори и локални бизнисмени ќе сакаат да ја искористат интернет инфраструктурата на Косово и потенцијалот на работната сила за понатамошно развивање на нивните бизниси“, вели СТИКК во извештајот.
Како што и би се очекувало, луѓето на возраст меѓу 10 и 19 години и 20 и 29 години највеќе го користат Интернетот.
„Младите Косовари се страсни, секојдневни корисници на Интернетот на англиски јазик и Интеренет писменоста е задоволителна“, рече за SETimes Вјолка Чаволи, извршна директорка на СТИКК.
Повеќе од една третина од населението има своја корисничка сметка на Фејсбук или некоја друга социјална мрежа.
Чаволи објасни дека причините за експлозијата на Интернет употребата се слични низ целиот регион. 
Тие го вклучуваат брзото ширење на приватниот сектор онлајн, недостигот на пазарни регулативи, како и решителните млади луѓе кои бараат да бидат вклучени преку социјалните мрежи како Фејсбук и да ги следат светските трендови.
Но, проширувањето на Интернетот во Косово е поголемо во руралните области, додека селаните почнуваат да го гледаат како инструмент што може потенцијално да им помогне во нивниот бизнис.
Фитим Кастрати го отвори првото Интенет кафуле во селото Балофц, во близина на Подујево, во 1999 година.
„По војната во [1999 година] луѓето сакаа да останат во контакт со своите семејства во странство, додека младите луѓе се фокусираа повеќе на играњето игри“, рече Кастрати за SETimes.
Но, до 2003 година Кастрати го затвори кафулето бидејќи скоро секое домаќинство обезбеди личен компјутер и тој почна да обезбедува Интернет услуги за целото село.
„Некои го користат за бизнис, но многумина имаат семејства во странство и сакаат да останат во контакт. 
Оваа [мешавина] е позитивна бидејќи го покажува развојот на општеството од 1999 година“, рече Кастрати.
И покрај корисноста на Интернетот, родителите што се повеќе традиционално ориентирани ги одвраќаат децата.
„Причината [едно домаќинство] да нема Интернет врска честопати не е недостиг на инфраструктура. 
Обично луѓето велат дека културните вредности имаат врска со одлуката на главата на семејството да не дозволи Интернет врска дома“, рече Чаволи.
Сепак, бројот на младите корисници на Интернетот се очекува да расте.
„Општеството мора да биде целосно свесно за фактот дека децата се ранливи и многу лесно може да станат жртви на Интернетот. 
Во тој контекст, проблемот со детската порнографија мора да се реши проактивно. 
Интернет заедницата работи на превентивни мерки и ова прашање ќе стане предмет на дискусија и ризик во секоја заедница, вклучително и Косово“, рече Чаволи.
Но, младите луѓе инсистираат на тоа дека Интернетот е незаменлива алатка во нивното образование или средство за учење во странство, како и начин да се остане социјално поврзан.
„Го користам Интернетот за да сум во контакт со пријателите; откако ги започнав студиите истиот стана многу важен дел од мојот живот како студент“, рече за SETimes Куштрим Харадинај, студент по економија во Приштина.
Друга студентка, Шкурте Јашари, изјави за SETimes дека отсекогаш сакала да учи во странство, но студирањето во Европа носело големи финансиски предизвици.
„Ми беше предложено да ги погледнам програмите за учење на далечина, во Велика Британија, и сега Интернетот е нешто што користам секојдневно за моите студии. 
И на крајот добивам диплома“, рече Јашари.
