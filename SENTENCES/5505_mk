08/07/2010
Од Игор Јовановиќ за Southeast European Times во Белград -- 08/07/10
Беким Фехмиу беше еден од најголемите актери на поранешна Југославија и еден од малкуте кои успеаја да изградат меѓународна кариера вредна за почит.
Косовски Албанец по етничка припадност, тој ги надмина културните, националните и меѓународните граници.
Фехмиу се самоуби во својот стан во Белград на 15-ти јуни.
Медиумите го поврзаа самоубиството со фактот што тој беше сериозно болен веќе долго време.
Како последна желба на актерот, неговата пепел беше расфрлена по реката Бистрица, недалеку од косовскиот град Призрен.
Обожавателите во Приштина и Белград му ја оддадоа својата почит на Фехмиу, кој беше еден вид врска меѓу Албанците и Србите.
Милазим Салиху, кинематограф и директор на приштинското претпријатие за дистрибуција на филмови Генци, изјави за SETimes дека Косово „најверојатно во следите 200 години, нема да добие актер“ од негов калибар.
„Тој беше извонреден актер, неверојатен човек, голем и лојален пријател, кој остави филмови зад себе кои ќе останат дел од историјата на европската и светската кинематографија“, рече Салиху.
Фехмиу, кој се повлече од сцената во знак на протест поради балканските конфликти, беше врска меѓу Косово и другите делови на поранешна Југославија, додаде директорот.
„Работата на Беким, поради времето во кое работеше и темите што ги играше, им припаѓа на сите луѓе на територијата на поранешна Југославија“, рече Селиху.
Радослав Зеленовиќ, директор на Југословенската филмска архива во Белград, изјави за SETimes дека Фехмиу дал „непроценлив“ придонес за југословенската кинематографија.
„Треба да се сфати дека во времето кога е снимен тој филм, Југославија беше зад „железната завеса“, држава од Источниот блок.
Играјќи го Бора во Собирачи на перја, Фехмиу го сврте вниманието врз себе и стана единствен актер од тој дел на Европа кој постигна значајна меѓународна кариера“, рече Зеленовиќ.
Во тој филм, објавен во 1967 година, Фехмиу игра Ром, Бора, кој заработува за живот продавајќи перја.
Во една од најпознатите сцени  на југословенската кинематографија пијаниот Бора седи во кафеана и крши чаши со голи раце на звукот од песната „Ѓелем, Ѓелем“.
Насловот на песната значи „Патувам“ на ромски јазик.
Говорејќи на комеморациите по смртта на Фехмиу, неговиот колега и поранешен српски министер за култура Бранислав Лечиќ рече дека научил многу од Фехмиу, со кого ја започнал својата актерска кариера.
„Фехмиу беше најголемиот Србин меѓу Албанците и најголемиот Албанец меѓу Србите“, рече Лечиќ.
Фехмиу соработуваше со сите големи режисери од поранешна Југославија и беше добитник на бројни награди.
Тој глумеше во филмови и во другите европски земји, особено во Италија, каде што стана познат со телевизиското шоу „Улис“.
