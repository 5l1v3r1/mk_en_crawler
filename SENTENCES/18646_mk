11/02/2007
ПРИШТИНА, Косово, Србија -- Милитантната група на етничките Албанци „Ветевендосје“ (Самоопределување) организираше митинг во петокот (10-ти февруари) во Приштина, барајќи косовскиот парламент веднаш да прогласи независност. 
Околу 3.000 косовски Албанци се собраа на протестите против планот на претставникот на ОН, Марти Ахтисари, за покраината. 
Насилството изби кога демонстрантите се обидоа да ги пробијат безбедносните барикади и да се втурнат во зградата на владата. 
Полицијата одговори со солзавец и гумени куршуми. 
Во неделата УНМИК објави дека две лица што биле сериозно повредени во судирите, починале во текот на ноќта.
Претходниот ден околу 10.000 Срби во поделениот град Митровица протестираа против планот на Ахтисари. 
Протестите беа организирани од страна на Српскиот национален совет за Косово и водачите на локалните Срби, кои објавија дека протести ќе се одржат и во другите српски градови, а во Белград ќе се одржи голем митинг.
Во меѓувреме, делегација на осум американски сенатори и претставници, предводена од независниот сенатор Џо Либерман од Конектикат, во петокот ја посетија Приштина и се состанаа со косовскиот премиер Агим Чеку. 
„Со нетрпение го очекуваме спроведувањето на овие препораки додека Косово се движи напред за да го оствари својот легитимен статус на независна нација“, рече Либерман по разговорите. 
(Taнјуг, Ројтерс - 10/02/07; Бета, АП, АКИ - 09/02/07)
