29/03/2012
Линда Карадаку за Southeast European Times во Приштина -- 29.03.12
Со отпочнувањето физибилити студија за Косово, ЕУ бара од земјата да исполни одреден збир услови за да докаже дека е подготвена да се доближи до интеграцијата.
Конкретно, главните сектори кои Косово мора да ги унапреди се владеењето на правото, трговијата, администрацијата и економскиот развој -- усогласувајќи ги сите со стандардите на ЕУ.
Во вторникот (27-ми март) комесарот за проширување на ЕУ, Штефан Филе, отпочна студија -- која е прв чекор кон потпишувањето на Спогодбата за стабилизација и асоцијација со Унијата -- во Приштина.
„Денешното отпочнување ...
го отвора патот за понатамошен напредок на Косово кон ЕУ.
Физибилити студијата ќе отвори нова ера во односите ЕУ-Косово.
Мораме да ја одржиме динамиката“, рече Филе.
„Ова ќе бара широка јавна поддршка и посветеност од целиот политички спектар“, истакна Филе, додавајќи дека му објаснил на косовскиот премиер Хашим Тачи „што ќе направиме и, исто така, што очекуваме од неговата влада“.
„Истото важи за односите со нашите соседи.
Основно за иднината на Косово е односите со Србија брзо да се развиваат и во позитивна насока -- ова вклучува и учество на Србите од северот на Косово“, рече Филе.
Тој, исто така, одреди некои крајни рокови за Косово, и рече дека ЕУ ќе испрати мисија во јуни да го прегледа напредокот на земјата.
„За владеењето на правото, сакам да започнам структурен дијалог со вицепремиерот Хајредин Куци, и министерот за внатрешни работи, Бајрам Реџепи, во Брисел, на крајот од мај“, рече Филе.
Министерката за европска интеграција, Флора Цитаку, рече дека интеграцијата во ЕУ е еден од најмоќните консензуси што Косово ги постигна како општество.
„Ќе стане конкретно сега со [одреденото] упатство на реформи што мораме да ги преземеме -- не само како влада -- туку и како општество“, рече Цитаку за SETimes.
Косовскиот аналитичар и универзитетски професор Белул Беќај вели дека најтешките реформи ќе бидат т.н. Мадридски критериуми за јавната администрација.
„[Ќе биде] тешко да се исполнат [поради] широката политизација на администрацијата и недостатокот на буџет за нивната професионална квалификација“, рече Беќај за SETimes.
Тој рече дека хармонизацијата на косовските закони со легислативата на ЕУ ќе има, исто така, висока финансиска цена.
„Овој финансиски трошок не може да се оствари под сегашните околности“, рече тој, мислејќи на светската економска криза, како и на косовскиот буџетски дефицит.
Тачи подвлече дека Косово ќе мора да ги исполни европските критериуми и да стане рамноправно со државите во регионот.
„Првата деценија од овој век може да се смета за период на воспоставување на државата Косово;
оваа деценија е деценија на европеизацијата и интеграцијата на Косово во евро-атланските структури“, изјави Тачи за новинарите во вторникот.
Земјите во регионот се доближија до ЕУ по години преговори и исполнување на бараните критериуми.
Бугарија, Романија и Словенија пристапија во ЕУ во 2007 година.
Хрватска ја потпиша и ратификуваше спогодбата за пристапување и очекува да пристапи во Унијата следната година.
Македонија, Црна Гора и Србија се кандидатки за членство, а Босна и Херцеговина и Албанија потпишаа Спогодба за стабилизација и асоцијација.
Жителот на Приштина, Наим Назири, рече дека луѓето знаат оти „ЕУ има услови за секоја земја што сака да пристапи ...
ова се нивни услови.
Од нас сега зависи како и колку ќе направиме да ги исполниме“, рече Назири за SETimes.
Мимоза Хасанрамај е попретпазлива.
„Ќе поминат години додека се исполнат сите овие услови ...
кој знае кога навистина ќе влеземе во ЕУ“, рече таа за SETimes.
