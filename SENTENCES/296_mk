28/06/2010
Од Светла Димитрова за Southeast European Times во Софија - 28/06/10
Официјално, се започна пред 82 години на 17-от Конгрес на ФИФА.
Состанувајќи се во Амстердам на 26 мај 1928-та година, телото со 25-5 гласа го одобри предлогот на Извршниот комитет меѓународен фудбалски турнир да се одржува на секои четири години. 
На својот следен конгрес во Барселона, една година подоцна, организацијата го одбра Уругвај за домаќин на првото Светско Првенство. 
Беа потребни повеќе од 14 месеци пред започнувањето на инагуративниот Куп кој започна со натпревар помеѓу Франција и Мексико на 13 јули, 1930-та година.
Жул Риме, Французин со визија
Човекот кој стои зад идејата за Светското првенство беше Жул Риме. 
Основач и раководител на Француската Фудбалска Федерација од 1919-та до 1949-та година и трет претседател на ФИФА од 1921-та до 1954-та, тој стана прв почесен претседател на телото. 
За време на неговиот мандат, членството во организацијата се зголеми од 20 на 85 земји.
Роден во малото село Тули ле Лавонкорт во источна Франција на 14 октомври 1873-та, Риме бил син на сопственик на бакалница со скромни средства. 
Тој го сакал спортот, но, наводно, никогаш не играл фудбал. 
Имал само 24 години, кога тој станал ко-основач на францускиот клуб Црвена Ѕвезда , кој се уште постои и денес. 
Риме подоцна станал адвокат и се борел во Првата светска војна како офицер.
Се верува дека епизодите, како што е неофицијалното примирје на Божиќ 1914-та година, кога британските и германските војници го оставаат настрана нивното непријателство на кратко за да играат фудбал во "ничија земја" на боиштата на Фландрија го натерале Риме да ја сфати оваа игра како способна за да ги обедини луѓето.
Тој прв пат го презентираше својот предлог за време на Олимписките игри 1920-та година во Антверпен, додека беше привремено на чело на ФИФА.
Инспириран од успехот на Олимписките фудбалски првенства во 1924-та и 1928-та година, и верувајќи дека "фудбалот може да ги зајакне идеалите на еден постојан и вистински мир", тој не престануваше да врши притисок се додека не го види неговиот сон остварен.
Тој не се обесхрабруваше лесно, изјави неговиот внук за британскиот весник Индипендант пред четири години.
„Дедо ми беше нежен, но исто така и тежок човек", рече Ив Риме. 
„Тешко беше да се расправаш со него затоа што никогаш не попушташе."
Нека започнат игрите
Уругвај беше избран за домаќин на првото Светското првенство не само поради своите две победи на двете Олимписки фудбалски првенства во 1924-та и 1928-та година, но, исто така, бидејќи со тоа ќе се одбележеше стогодишнината од неговата независност. 
Новата држава понуди да ги покрие трошоците за патување и сместување на тимовите на земјите учеснички.
Но, Европа покажа малку ентузијазам за првото Светско првенство. 
Една голема пречка беше тринеделното трансатлантско патување до Јужна Америка. 
Белгија, Франција, Романија и Југославија беа единствените претставници на Стариот континент меѓу 13-те тимови кои се натпреваруваа на првенството во 1930-та година.
Покрај Уругвај, шест други јужноамерикански земји - Аргентина, Бразил, Боливија, Чиле, Парагвај и Перу - како и Мексико и САД, во чиј тим беа вклучени голем број британски фудбалери, учествуваа во новото светско првенство.
Со оглед на малиот број на тимови, игрите во 1930-та година беа единственото издание на Светското првенство во кои немаше квалификаациски кругови. 
Наместо тоа 13-те национални состави на репрезентациите беа поделени во четири групи, а победникот во секоја - Аргентина, САД, Уругвај и Југославија - отидоа во полу-финалето
На првиот натпревар, одигран на сега непостоечкиот стадион Покитос во Монтевидео на 13 јули, 1930-та година, Франција го победи Мексико, 4-1. 
Деветнаесет минути по почетокот на играта, Французинот Лусин Лоран освои место во историјата постигнувајќи го првиот гол на Светското првенство
Повеќе од 90.000 фудбалски навивачи, наводно, присуствувале на финалето на стадионот Центенарио на 30 јули, кога Уругвај ја победи Аргентина 4-2 и Риме му го врачи трофејот што го донесе со себе на Жозе Нацаси, капитен на победничкиот тим
Додека Уругвај ги бојкотираше следните две изданија на првенството - едното во Италија 1934-та година и следното во Франција четири години подоцна - Светското првенство веќе стана голем настан, особено во Европа. 
Шеснаесет тимови квалификувани на првенството во 1934-та година, во кое Италија го грабна трофејот по победа од 2-1 над Чехословачка во финалето.
„Скуадра Аѕура“, еден од 15 национални тимови, кои ги поминаа квалификациите, триумфираше повторно во 1938-та година во Франција со победа од 4-2 над Унгарија. 
Освен Уругвај, друг истакнат тим кој отсуствуваше на ова издание на Светското првенство беше Аргентина, која реши да му се приклучи на својот западен сосед во бојкот на игрите.
Потоа започна Втората светска војна и светските првенства во 1942-та и 1946-та година беа откажани. 
Но, првенството продолжи во 1950-та година и домаќин беше Бразил, а Аргентина повторно бојкотираше. 
Уругвајците, пак, не само што учествува, туку отидоа во финалето и го освоија трофејот, во меѓувреме преименуван како Жул Риме, по втор пат, со победа од 2-1 над бразилскиот тим.
Во 1954-та по повод одбележувањето на 50-годишнината од ФИФА, која претходно го пресели своето седиште во Цирих, организацијата одлучи дека Светското првенство кое требаше да се одржи таа година да се одржи во Швајцарија. 
Шеснаесет од 36 национални тимови, кои учествуваа во квалификациите влегоа во конкуренција за трофејот. 
Тој на крајот отиде во Западна Германија по победа од 3-2 над Унгарија на 4 јули, 1954-та година.
Шведска беше домаќин на првенството во 1958-та година, кое го обележа издигнувањето на една од најголемите глобални фудбалски ѕвезди некогаш - Бразилецот Пеле, кој имаше само 17 години во тоа време и чија земја ја порази Шведска 5-2 во финалето за победа на Светското првенство за прв, но не и последен пат. 
Пеле, кој постигна шест гола на тоа првенство, беше втор најдобар стрелец, по Французинот Жас Фонатин со 13 постигнати гола.
Местото на одржување
Првенствата од тоа во Чиле во 1962-та година наизменично се одржуваа во американски и европски земји, единствени исклучоци се Светското првенство во 2002-та година што беше заеднички организирано од страна на Кореја и Јапонија и тековното во Јужна Африка.
Исто како и во првите две изданија на првенството во 1930-та и 1934-та година, има уште четири други случаи, кога земјата која беше домаќин го освои и трофејот - Англија во 1966 –та година, Западна Германија во 1974-та година, Аргентина во 1978-та година и Франција во 1998-та година .
Само седум земји го имаат освоено Светското првенство досега. 
Бразил води на табелата со пет победи, после неа е Италија со четири и Германија со три победи. 
Аргентина и Уругвај биле победници по два пати, секоја, додека Англија и Франција само по еднаш.
Бразил е единствената јужноамериканска земја која некогаш освоила Светски куп одржан во Европа, тој во 1958-та година во Шведска, а ниту една европска земја досега не била во можност да го освои златото во првенство одржано надвор од нејзиниот континент.
Германецот Герд Милер е на врвот на водечките цел стрелци во историјата на Светското првенство, со вкупно 14 гола. 
Фонтен со своите 13 гола, сите постигнати во текот на првенството во 1958-та година во Шведска, е втор, пред Пеле со вкупно 12 постигнати гола.
Трофејот Жул Риме
Трофејот што Риме го носеше во неговиот багаж на пат кон Уругвај е направен од францускиот скулптор Авел Лафлор специјално за првото Светско првенство во 1930-та година. 
Тоа беше 30 см висока, 4 кг тешка позлатена статуетка на божицата на победата, изработена од чисто сребро, а нејзината основа од лапис лазули, син полу-скапоцен камен.
Првобитно наречен „Победа", таа беше преименувана во Жул Риме во 1946-та година во чест на претседателот на ФИФА.
И додека Риме беше во право за иднината на првенството, животот на статуетката на Лафлор се покажа многу пократок.
За да спречи таа да падне во рацете на нацистите, Оторино Бараси, италијанскиот заменик-претседател на ФИФА, тајно го зеде трофејот од банката во Рим, каде што бил чуван по победата на Италија во 1938-та година и ја скрил во кутија за чевли под својот кревет во текот на Втората светска војна.
Повоениот живот на скапоцената статуетка беше дури и подраматичен. 
Таа исчезна кога беше изложена во Лондон, во периодот до првенството во 1966-та година во Англија. 
Едно куче по име Пиклс на крајот ја најде закопана под едно дрво во Норвуд Јужен Лондон
Бразил го доби правото да го задржи оригиналниот трофеј Џул Риме по својата трета победа на Светското првенство во 1970-та година. 
Во 1983-та година, тој беше украден од една изложба во Рио де Жанеиро и никогаш не е најден.
