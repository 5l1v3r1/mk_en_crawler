21/05/2008
Од Горан Трајков за Southeast European Times во Скопје -- 21/05/08
ЕУ, Европската комисија и другите организации на меѓународната заедница ги осудија инцидентите од предизборната кампања во Македонија, во очекување на изборите на 1-ви јуни. 
Во последниот инцидент, беше пукано рано во неделата (18-ти мај) во канцеларијата на Демократската унија за интеграција (ДУИ), партија на етничките Албанци, во Тетово.
Настаните во неделата не се први откако официјално започна кампањата на 11-ти мај. 
Минатата недела имаше обид за атентат врз водачот на ДУИ, Али Ахмети. 
Двајца мажи пукаа во неговото возило за време на неговата посета на Боговиње.
Според извештаите на локалните медиуми, вооружените престрелки, пукањата во куќите и продавниците на партиските членови и обидите за попречување на политичките митинзи се скоро секојдневна појава.
Ако продолжи насилството, земјата ризикува да ја изгуби својата покана од ЕУ за отворање на разговорите за пристап. 
Македонија веќе се наоѓа во деликатна ситуација на меѓународната сцена поради одбивањето на нејзината кандидатура за членство во НАТО минатиот месец.
„Одржувањето фер и демократски избори претставува предуслов за евроатланските перспективи“, рече претседателот Бранко Црвенковски пред почетокот на предизборната кампања. 
„Нерегуларните избори би биле чекор назад од нашата цел -- ЕУ и НАТО.“
Меѓународната заедница едногласно го осуди насилството.
„Овие инциденти се причина за загриженост“, рече амбасадорот на ЕУ во Македонија, Ерван Фуере. 
„Изборите претставуваат тест за Македонија. 
Ние очекуваме подобри, а не полоши избори од 2006 година“, рече тој.
„Нема простор за насилство во текот на предизборната кампања“, се вели во изјавата на словенечката влада, која моментно претседава со ЕУ.
Словенија ги повика македонските власти да ги испитаат инцидентите и да ги казнат одговорните. 
Американската амбасада во Македонија, исто така, изрази сериозна загриженост поради инциденти.
Изборите во јуни беа закажани откако беше распуштен парламентот на 11-ти април. 
Социјалдемократите (СДСМ) и една од владејачките партии, Новата Социјалдемократска партија (НСДП), го бојкотираа распуштањето на собранието. 
Најголемата владејачка партија, ВМРО-ДПМНЕ, пак, и двете партии на етничките Албанци, владејачката ДПА и опозициската ДУИ, ги поддржаа предвремените избори.
Претседателот на ВМРО-ДПМНЕ, Никола Груевски, има огромен број поддржувачи во земјата. 
Многумина очекуваат тој повторно да дојде на премиерското место со поддршка од апсолутното мнозинство во парламентот.
Но, помеѓу партиите на етничките Албанци, ситуацијата е поразлична. 
ДПА и ДУИ имаат подеднакви шанси за освојување на албанските гласови, со мала предност за ДПА и нејзиниот водач, Мендух Тачи.
Меѓународниот институт за блискоисточни и балкански студии (ИФИМЕС) во Љубљана, Словенија, еден од најпрестижните во регионот, спроведе анкета од 14-ти до 18-ти април. 
Резултатите покажуваат дека новата влада ќе биде повторно формирана од страна на владејачките партии на Македонците и етничките Албанци, ВМРО-ДПМНЕ и ДПА.
Според анкетата на ИФИМЕС, Груевски е најпопуларниот политичар, со 44 отсто од гласовите. 
Радмила Шеќеринска, претседателката на опозициската партија СДСМ има поддршка од 18 отсто од гласовите, по што следи водачот на НСДП, Тито Петковски, со 9 отсто поддршка. 
Од албанските водачи, Тачи од ДПА доби 14 отсто поддршка, додека водачот на ДУИ, Ахмети, доби поддршка од 12 отсто од гласовите.
