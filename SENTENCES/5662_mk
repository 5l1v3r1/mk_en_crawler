22/12/2010
(Еуопсервер, Еурактив - 22/12/10;
AП, АФП, ДПА, ФТ, ББС, Дојче веле, РФЕ/РЛ, Еуопсервер, Еурополитикс, Медиафакс, HotNews.ro, Софиска новинска агенција, Dnevnik.bg, Meдиапул - 21/12/10)
Министрите за внатрешни работи на Франција и Германија, Брајс Хортефо и Томас де Мезиер, официјално побараа од Европската комисија (ЕК) да го одложи пристапувањето на Бугарија и Романија во Шенген областа, според извештаите од вторникот (21-ви декември).
Двете балкански земји сé уште не се подготвени да пристапат во безграничната зона на Европа од 25 земји, така што нивното примање би било „прерането“, инсистираа министрите во писмото до комесарка за внатрешни работи на ЕУ, Сесилија Малмстром.
Бугарија и Романија, кои пристапија во ЕУ во јануари 2007 година, не успеаја да се справат со слабостите во своите судски системи и да покажат видлив напредок во борбата против корупцијата и организираниот криминал, тврдат тие.
„Ние не веруваме дека се исполнети сите услови за влез во Шенген областа од страна на овие земји“, британскиот весник „Фајненшал тајмс“ го цитираше писмото.
„Не би било реално, ниту одговорно да се сфатат несериозно познатите недостатоци.“
Шенген областа, наречена по град во Луксембург, ги вклучува сите земји од ЕУ, освен Велика Британија, Бугарија, Кипар, Ирска и Романија, како и земјите што не се членки на ЕУ, Исланд, Норвешка и Швајцарија.
Приемот на новите земји мора да се одобри од сите членки.
Бугарија и Романија се надеваа на влез во Шенген областа во март 2011 година, што би ги направило дел од надворешните граници на ЕУ.
Хортефо и Де Мезиер, предупредија дека ако им се дозволи на двете земји да влезат во зоната, тоа ќе има „тешки последици“ по безбедноста на ЕУ, објави АП.
Копии од нивното писмо за Малмстром, наводно, биле испратени до Белгија, која моментно го држи шестмесечното ротирачко претседавање со Унијата, како и Унгарија, чиј мандат на чело на блокот од 27 држави почнува на 1-ви јануари.
Потегот дојде пред конечната оценка за кандидатурата на двете балкански земји, која треба да биде објавена во јануари, според бриселскиот новински портал Еуопсервер.
Експертите што го изготвуваат извештајот досега дадоа зелено светло за нивното пристапување, се вели во истото во средата.
АП цитираше дипломат на ЕУ во вторникот дека Париз и Берлин, исто така, сакаа следниот извештај од набљудувањето според т.н. Механизам за соработка и верификација (МСВ), кој се очекува во февруари, да биде земен предвид кога ќе се одлучува за кандидатурите на Бугарија и Романија.
Механизмот беше воведен од ЕК кога двете земји пристапија во ЕУ, за да го проценат нивниот напредок кон исполнувањето на судските реформи и антикорупциските обврски, и во случајот на Бугарија, во борбата против организираниот криминал.
Потврдувајќи дека аргументите во писмото до Малмстром се однесуваат на реалните проблеми, романскиот претседател Трајан Башеску истакна дека нема поврзаност меѓу МСВ и техничките услови за прием во Шенген зоната, кои неговата земја веќе ги исполни.
Воведувањето „дополнителни услови“ за земјите-аспирантки е неприфатливо за Романија, додаде тој, предупредувајќи дека ваквите обиди можат да постават преседан за идните прекршувања на спогодбата на земјата за пристапување.
„Јас верувам дека француско-германското писмо испратено до Европската комисија претставува чин на дискриминација против Романија“, рече Башеску.
Немаше коментари во прв момент од високи бугарски официјални претставници.
