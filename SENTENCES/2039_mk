24/01/2005
Од Марија Лазарова за Southeast European Times во Скопје -- 24/01/05
Додека медиумите сé повеќе шпекулираат дека Трибуналот на ОН за воени злосторства може да го обвини поранешниот министер за внатрешни работи, Љубе Бошковски, за воени злосторства, судот на ОН го информираше македонското Министерство за правда дека продолжува со истрагата за т.н. 
случај „Љуботен“. 
Истражителите од приштинската канцеларија на Трибуналот ќе пристигнат во Скопје за да сослушаат уште четворица сведоци во периодот од 8-ми до 10-ти февруари.
Ќе биде сослушан поранешниот јавен обвинител Ставре Џиков и поранешниот шеф за обезбедување Златко Кескоски, додека претседателот на Основниот суд 2 Бојан Ефтимов и в.д. 
претседателот на Основиот суд 1 Јованка Никодиновска ќе бидат повикани како сведоци.
„Досега не сум добил никаква писмена покана“, рече Џиков, „но ќе одам на интервјуто“. 
Ефтимов и Никодиновска, исто така, рекоа дека ќе одговорат на барањето на истражителите.
Десет цивили беа убиени за време на полициската операција во селото Љуботен во август 2001 година, за време на последните денови од меѓуетничкиот конфликт во Македонија. 
Според „Хјуман рајтс воч“, која наведе „тешки прекршоци“ од страна на силите под контрола на Бошковски, 22 куќи, шупи и продавници биле, исто така, уништени за време на нападите од куќа во куќа во селото.
Поранешниот министер за внатрешни работи е, исто така, под истрага во врска со организираното убиство на шестмина Пакистанци и еден Индиец во близина на Скопје на 2-ри март 2002 година. 
Дејствувајќи по наредба на Бошковски, полицијата, наводно, ги киднапирала и убила имигрантите, а потоа им подметнала оружје. 
Министерството тогаш тврдеше дека тие се терористи, кои, најверојатно, имале врски со Ал каеда.
„Ќе биде лошо за сите граѓани во Македонија, а и за идните генерации, да дадеме испревртена слика за она што се случуваше во 2001 година“, рече премиерот Владо Бучковски како одговор на одлуката на Трибуналот за продолжување на неговата истрага. 
Ветувајќи целосна соработка, тој рече дека локалните судови се подготвени да преземат евентуални случаи на воени злосторства, ако Трибуналот одлучи да им ги предаде.
Владата, рече тој, веќе се фокусира на два случаи за кои Хашкиот трибунал води истрага -- едниот се однесува на мачењето на градежните работници, а другиот на киднапирањето и убиството на цивили.
Истражителите на Хашкиот трибунал испитаа 120 сегашни и поранешни државни функционери, меѓу кои и Бучковски, поранешниот премиер Љубчо Георгиевски, поранешниот началник на Генералштабот на Македонската армија, Методија Стамболиски, и полицискиот генерал, Ристо Галевски.
