08/01/2013
Билјана Пекушиќ и Линда Карадаку за Southeast European Times во Белград и Приштина – 08.01.13
Српската предлог-платформа за продолжување на разговорите со Приштина, во која се бара висок степен на територијална и политичка автономија за сите српски општини во Косово е „опасна“ и во судир со меѓународните желби, според еден српски политичар.
Зоран Остојиќ, член на опозициската Либерално демократската партија (ПДЛ), вели дека премисата на платформата ќе го спречи напредокот на Србија кон ЕУ.
„Овој документ е полн со опасни идеи“, рече Остојиќ за SETimes.
„Наместо рационални предлози кои ќе имаат шанса, [српскиот претседател] Томислав Николиќ и неговиот тим ризикуваат меѓународната заедница да го изгуби трпението и да не дозволи никакви позитивни решенија за Србите во Косово“, рече за SETimesЗоран Драгишиќ, професор на Факултетот за безбедност во Белград.
Во платформата што ја подготви кабинетот на Николиќ се предлага српските општини во Косово да имаат надлежност во областа на образованието, здравството, судството, полицијата, рударството, енергијата, телекомуникациите, трговијата и финансиите.
„Автономната покраина Косово и Метохија би морала да биде дефинирана со највисок правен акт на покраината како демилитаризирана зона, во која како единствена легална вооружена формација би била Косовската полиција и Автономната полиција на Здружението на српските општини во Косово, која во формална смисла би била нејзин интегрален дел“, се вели во платформата.
Претставувајќи ја платформата, Николиќ рече дека „прашањето на Косово и Метохија претставува историско прашање за кое е неопходно да се постигне најширок можен консензус на сите релевантни политички фактори“.
Но, српскиот премиер Ивица Дачиќ изјави за новинарите дека платформата не е „Свето писмо“ и нешто што 100-процентно мора да се спроведува.
Мора да се земе предвид реалноста, рече Дачиќ.
Косовските власти, исто така, ја отфрлија српската платформа за разговорите, нарекувајќи ја провокација и опструкција на дијалогот меѓу двете држави.
Арбен Влахиу, портпарол на косовската претседателка Атифете Јахјага, во декември рече дека истата претставува опструкција на дијалогот меѓу двете земји и дека е нелегална.
„Предлогот на Србија е нелегален и нелегитимен бидејќи се дава за територија на друга држава, која е независна и суверена“, изјави Влахиу за медиумите, додавајќи дека истата има за цел создавање двојни стандарди за српската заедница во Косово и „ќе поттикне преселување на српското население кон северот [на Косово]“.
„Независноста е неповратен процес и неговите внатрешни прашања нема да бидат дискутирани со никого“, додаде Влахиу.
Косовскиот политички координатор за разговорите, Блерим Шаља, рече дека српската платформа била испратена до западните канцеларии како „нон-пејпер“ и не претставува ништо за што може да се дискутира.
„Немаме за што да разговараме во врска со овој документ ...
Не трошиме време на разговори за овој документ“, рече Шаља за косовскиот дневен весник Коха Диторe.
Платформата е „спротивна на она што се случува во Косово и претставува неуспешен обид да се промени правецот на дијалогот започнат во Брисел“.
