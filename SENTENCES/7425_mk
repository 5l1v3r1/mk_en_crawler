02/06/2012
Сафет Кабашај за Southeast European Times во Приштина -- 02.06.12
Косовскиот премиер Хашим Тачи предлага комисија за регионална вистина и помирување за поранешна Југославија, која ќе ги испита воените злосторства од конфликтот во 1990-тите.
„Ќе почнеме и ќе работиме на ова прашање сé додека можеме, ќе се обидеме со сите сили да се ангажираме и да соработуваме со земјите во регионот“, рече вицепремиерот Хајредин Куци.
Комисијата ќе открие што се случило во секое воено злосторство, ќе воспостави програма за репатријација на жртвите, семејствата на жртвите и ќе ги гони судски извршителите.
Државниот секретар на српското Министерство за Косово, Оливер Ивановиќ, рече дека дијалогот меѓу Приштина и Белград олеснат од ЕУ ќе води до помирување меѓу Србите и Албанците.
„Секое дејство од овој аспект овозможува помирување, што е потребно на двете страни“, рече Ивановиќ за SETimes, додавајќи дека е уверен оти новата српска влада, која се чека да биде формирана, ќе го продолжи дијалогот со Приштина.
„Помирувањето треба да се случи меѓу двете нации, така што мора да има искрен пристап од двете страни, како и од третата, меѓународната заедница“, рече Ивановиќ.
Според него, помирувањето е можно, но тој рече дека виновниците на двете страни мора да се соочат со правдата.
„Оние кои се виновни од Србија беа или депортирани во Хаг или се соочуваат со правдата во националните судови во Србија.
Очајно чекам да видам кога косовското судство ќе ја преземе одговорноста за случаите на воени злосторства извршени врз Србите во периодот 1998-1999 година“, рече Ивановиќ.
Српскиот член на Косовскиот уставен суд, судијата Иван Чукаловиќ, изјави за SETimes дека идејата претставува важен чекор за помирувањето, предуслов за заедничка иднина.
„Ако сме искрени, јас верувам дека нешто се гради, чекор по чекор;
самите Срби и Албанци може да најдат решение и да ја изненадат меѓународната заедница“, рече Чукаловиќ.
Различните искуства и воени страдања ја рефлектираат позицијата на различните етнички групи во врска со оваа иницијатива.
Хаки Касуми, шеф на здружението за исчезнати Албанци, смета дека требаше да се случат други дејства пред потегот на оваа влада.
„Сé уште е рано, бидејќи најпрво мора да се признае вината, да се изрази жалење, а потоа можеме да продолжиме со оваа иницијатива“, рече Касуми за SETimes.
Тој призна дека идејата е позитивна, важна за семејствата на сите жртви.
„Искрено сакаме да откриеме што се случило со нашите исчезнати луѓе, да ги најдеме извршителите, за да ја добијат заслужената казна, но работата мора да се заврши поинаку.“
Владината иницијатива претставува позитивна порака за семејствата на сите воени жртви, изјави за SETimes Небојша Периќ, чиј татко беше киднапиран во октомври 1999 година и беше пронајден мртов 13 дена подоцна.
„Конечно, 12 години по војната, имаме конкретни чекори и мерки од официјалните институции, и од голема важност е сите државни институции во Косово да добијат доверба од семејствата на жртвите“, рече Периќ.
Кетрин Цисе ван ден Муијсенберг, извршна директорка на Институтот за историска правда и помирување во Хаг, ја оправда иницијативата на Приштина.
„Во Косово има високо чувство на сопственост во врска со ова прашање на справување со минатото:
бидејќи никој друг нема да го направи тоа, Косово го прави самото“, рече таа за SETimes.
Иницијативите за формирање комисии за вистината и помирувањето во поранешните југословенски републики досега пропаднаа.
Во март 2001 година, неколку дена пред апсењето на Слободан Милошевиќ, политичарот Воислав Коштуница формираше комисија за вистината и помирувањето со цел да се открие вистината за злосторствата извршени во поранешна Југославија во 1990-тите.
Комисијата беше затворена од Уставната комисија во март 2003 година.
Во Босна и Херцеговина имаше голем број неуспешни обиди за отпочнување иницијатива.
На почетокот од 2000-те граѓанското општество беше решено да формира комисија за вистината и помирувањето, но не ја доби потребната поддршка од владите.
Како резултат на тоа, околу 1.800 невладини организации од поранешна Југославија формираа заедничка асоцијација, КОМРА, со цел да се утврди вистината за секое злосторство во поранешна Југославија во 1990-тите.
Еден од нивните фокуси беше да ги вклучат владите во иницијативата.
