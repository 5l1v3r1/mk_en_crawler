18/05/2007
Од Игор Јовановиќ за Southeast European Times во Белград – 18/05/07
Комесарот за проширување на ЕУ, Оли Рен, во средата (16-ти мај) во Белград стана првиот меѓународен претставник во посета на земјата од формирањето на новата влада во земјата.
Тој им рече на српските власти дека земјата би можела да ги продолжи разговорите за Спогодбата за стабилизација и асоцијација (ССА) -- прекинати во мај 2006 година -- кога новата влада ќе започне целосна соработка со Хашкиот трибунал.
Рен рече дека е уверен во европската иднина на Србија и дека тој е „охрабрен што слушна дека соработката со Хашкиот трибунал претставува приоритет на оваа влада“. 
Продолжението на разговорите за ССА би можело да се случи „за неколку денови или недели“ ако бидат исполнети условите, рече тој. 
Ова вклучува преземање мерки што ќе доведат до апсење на генерал Ратко Младиќ и другите обвинети за воени злосторства и нивно предавање на Трибуналот на ОН.
Комесарот на ЕУ, исто така, ја истакна сериозноста на полициската потрага по Младиќ во центарот на Белград во вторникот. 
Според весникот Политикa, воената полиција ги претресе сите 300 соби во воениот хотел „Делиград“, трагајќи по Младиќ и обвинетиот Здравко Толимир, кој се сметаше за еден од главните помошници на генералот за безбедност.
Рен се состана со српскиот претседател Борис Тадиќ, чија Демократска партија има мнозинство позиции во новата влада, како и со премиерот Воислав Коштуница.
Тадиќ на прес-конференцијата рече дека како шеф на Советот за национална безбедност -- кој ги координира сите безбедносни и разузнавачки служби -- тој презема дел од одговорноста за соработка со Хаг.
„Јас ќе инсистирам на финализација на соработката со Хашкиот трибунал и најбрзо можно продолжување на разговорите за ССА со ЕУ. 
Со оглед на тоа што изгубивме една година на патот кон интеграцијата во ЕУ, ние сега мора двојно да го зголемиме темпото и да работиме многу повеќе на ова поле. 
И јас ќе продолжам да го убедувам Оли Рен дека без Србија, ЕУ не е цела, и дека со Србија на ЕУ ќе й биде многу подобро“, рече Тадиќ.
Новата влада ќе стори сé за да ја заврши соработката со Хашкиот трибунал „што е можно побргу“, рече Коштуница. 
Тој, исто така, му ја претстави на Рен владината програма и ја потврди позицијата на земјата за Косово. 
Надгледувана автономија за Косово е единственото прифатливо решение, тврди тој.
Косовското прашање нема да влијае на асоцијацијата на Србија во ЕУ, рече Рен во интервјуто за белградската телевизија Б92. 
Тој додаде дека ова се два одделни процеси и дека статусот на Косово е сега предмет на дебата во ОН.
