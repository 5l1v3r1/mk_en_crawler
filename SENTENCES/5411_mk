21/05/2010
Од Георги Митев-Шантек за Southeast European Times во Белград -- 21/05/10
Србија неодамна објави дека планира да воведе професионален менаџмент во претпријатијата во кои е мнозински акционер, како резултат на неуспешните приватизации.
„Владиниот модел не се заснова на помош, туку на воспоставување задолжителни транспарентни односи за државата како сопственик од една страна и за професионалниот менаџмент, од друга страна“, објави кабинетот на премиерот Мирко Цветковиќ.
Идејата е менаџментот да се избира јавно од заинтересираните претприемачи во Србија и во странство. 
Српската Агенција за приватизација има листа од 182 претпријатија кои остануваат непродадени по три или повеќе обиди за нивно продавање, и 246 продадени на третата аукција. 
Од вторите, договорите се прекинати во 80 случаи поради тоа што новите сопственици не започнале со производствени или други економски активности.
Кога владиниот план беше обелоденет, индустријалците од клубот „Привредник“ -- наречени „магнати“ бидејќи стекнале капитал за време на режимот на Милошевиќ и југословенските војни, и под санкциите на ОН -- рекоа дека ќе им помогнат на заглавените претпријатија.
За возврат, индустријалците побараа политичарите да го избегнуваат изразот „магнати“, бидејќи по демократската револуција на Србија, тие „заслужуваат да бидат признаени како капиталисти“.
На состанокот на владините претставници, индустријалците и претставниците на синдикатот минатиот месец, Милан Беко, министер за приватизација во времето на Слободан Милошевиќ, објасни како „капиталистите“ ќе обезбедат помош.
Во 2008 година белградските пристанишни власти, рече тој, ја изнајмиле фабриката за керамика „Керамика“ во Војводина, која била во стечајна постапка, со 23 сменети сопственици за кус временски период. 
По инвестицијата од 800.000 евра, „Керамика“ го рестартираше производството и белградските пристанишни власти ја купија по понудената цена.
„Ова сакаме да го рашириме низ цела Србија“, рече Беко. 
Мирослав Мишковиќ -- сопственик на Делта холдинг -- објасни дека неговата група не бара специјални привилегии, туку исти деловни услови како нивните конкуренти во Хрватска, Бугарија, Романија и Словенија.
„Интересот на Србија е економски да ги освои околните пазари“, истакна тој.
Цветковиќ рече дека учеството на српските бизнисмени не е лоша идеја, но разјасни дека нема да има купување на претпријатијата, бесплатно. 
Еден приватен инвеститор мора да купи барем дел од претпријатието.
За да го олесни процесот, владата објави дека ќе направи мапа на претпријатијата кои ќе им се нудат на приватните инвеститори. 
„Сé мора да биде јасно и транспарентно“, рече министерот за труд и социјални работи, Расим Љајиќ.
Шансите да им се даде дополнителен капитал на „магнатите“ загрижуваат некои аналитичари, како и претставници на синдикатот и сопственици на мали бизниси.
„Видовме за време на приватизацијата во Србија дека домашните и странските „инвеститори“ ги користат владините привилегии и го цицаат капиталот од фирмите што ги купуваат (кои обично не се плаќаат целосно“, изјави за SETimes професорот по економија на Универзитетот Мегатрендс, Владимир Вучковиќ.
„Во случајот на магнатите, можно е тие да сакаат да ја спречат странската конкуренција во нивните основни бизниси, како Галеника“, рече тој. 
Галеника е втор по големина производител на фармацевтски производи во Србија.
Васо Лекиќ, сопственик на ветувачкото претпријатие од средна големина Фудленд, не гледа ништо лошо во понудата на магнатите.
„Никој не добива ако претпријатијата изумрат, ниту владата, ниту вработените. 
Ако имате некој кој има докажан менаџментски [успех] ... 
и сака да помогне, дадете му шанса. 
Се разбира, чистите сметки и контролата се приоритет“, изјави Лекиќ за SETimes.
