21/06/2011
(Заман, Сан Франциско хроникл, Ворлд булетин, новинска агенција Тренд - 21.06.11; Ројтерс, АП, АФП, Еуроњус, Еурактив, Гардијан, Би-Би-Си, РФЕ/РЛ, ВОА, Заман, Хуријет - 20/06/11)
Турскиот претседател Абдула Ѓул го повика својот сириски колега, Башар ал-Асад, во понеделникот (20-ти јуни) да ја трансформира својата земја во повеќепартиска држава, истакнувајќи дека ветувањата за реформи „не се доволни“.
„Асад треба јасно и прецизно да рече: „Сé е сменето. 
Го трансформираме системот во повеќепартиски. 
Сé ќе се организира во согласност со волјата на сирискиот народ, и јас ќе го спроведам овој процес“, рече Ѓул.
Обраќајќи се на публиката од поддржувачи во Универзитетот на Дамаск во понеделникот, Асад објави почеток на националниот дијалог кој може да го отвори патот за усвојување нов устав и ставање крај на повеќе од четиридецениското тоталитарно владеење на партијата Баас.
Во телевизиското обраќање до нацијата, што траеше повеќе од четири часа -- трето од почетокот на антивладините протести во март -- тој, исто така, вети избори во август.
Инсистирајќи на тоа дека нема да спроведе реформи додека има хаос, Асад не даде знак дека неговиот режим планира да стави крај на насилството во земјата или дека безбедносните сили ќе одговараат за острите мерки врз демонстрантите.
Групите за човекови права проценуваат дека најмалку 1.300 цивили, и повеќе од 300 војници и полицајци загинаа во судирите низ целата земја од март, судири што принудија илјадници Сиријци да избегаат од своите домови.
Турскиот премиер Реџеп Тајип Ердоган, чија земја веќе обезбеди засолниште за повеќе од 10.000 сириски бегалци, ги осуди мерките врз цивилите како „дивјаштво“.
Фрлајќи ја вината за насилството врз опозициските групи вклучени во надворешен заговор за предизвикување хаос во земјата, Асад рече дека „саботерите“ кои го оцранаа имиџот на Сирија и ја заслабнаа националната безбедност, мора да се изолираат.
Во меѓувреме, турските дипломати изјавија за истанбулскиот весник Хуријет дека многу од реформите што ги вети Асад во понеделникот се во согласност со оние што Турција веќе ги предложи. 
Но, тие исто така ја искажаа критиката на Ѓул за нејасноста на ветувањата за промени, истакнувајќи дека обвинувањата што тој ги искажа за членовите на опозицијата се контрапродуктивни.
„Асад ќе мора да работи со овие групи, па затоа неговиот опис на опозицијата не е во ред“, весникот цитираше дипломатски извор, кој говореше под услови на анонимност. 
„Ова не е изјава што може да изгради атмосфера на доверба меѓу ривалските групи.“
Сириските бегалци во Турција не беа импресионирани од новите ветувања на Асад и ги отфрлија неговите повици да се врати дома, стравувајќи дека може да се соочат со репресија ако го сторат тоа, според Хуријет.
„Десет семејства од шаторите на сириската страна од границата заминаа пред три дена за Јиср Ал-Шугур, по повикот на владините поддржувачи, но оттогаш не сме слушнале ништо за нив. 
Нивните телефони се затворени, тие исчезнаа“, весникот го цитираше Мохамед Фејзу, сириски бегалец и опозициски активист.
Осудувајќи го влошувањето на насилството во Сирија, министрите за надворешни работи на ЕУ ги признаа напорите на Турција и другите земји во регионот за справување со хуманитарните и други аспекти на кризата и ветија дека ќе работат со нив.
Повикувајќи го Дамаск да ги прекине острите мерки врз цивилите, тие, исто така, рекоа дека блокот од 27 земји планира да ги прошири своите санкции против режимот на Асад.
