17/04/2006
(ФТ, Скотсмен, Интернешнал хералд трибјун, Ајриш егзаминер, Индипендант, Тајмс - 17/04/06; AП, Ројтерс, ББС, СНН, ФТ, Ромпрес, Медиафакс, БНН, Софиска новинаска агенција, Медиапул, Dnevnik.bg - 16/04/06)
Стотици луѓе во Србија, Романија и Бугарија се принудени да ги напуштат своите домови поради тоа што пролетното топење на снегот и обилните врнежи доведоа до рекордно покачување на нивото на реката Дунав, предизвикувајќи поплави во многу делови на регионот.
Службите за вонредни состојби и доброволците работеа напорно во неделата (16-ти април) на зајакнување на насипите додека втората по должина река во Европа се подигна на највисоко ниво во последниве 111 години.
Српските власти прогласија вонредна состојба во десет региони, бидејќи Дунав и нејзините три притоки, Сава, Тиса и Тамиш, достигнаа опасни новоа.
Белград, каде што се вкрстуваат реките Дунав и Сава, е помеѓу српските градови погодени од поплавите, поради што некои пониски улици во главниот град и античката тврдина се најдоа под вода. 
Дунав таму достигна ниво од 843 сантиметри, поради што крајбрежните патишта беа затворени за сообраќај. 
Околу 100 згради беа оштетени, а неколку стотици граѓани беа евакуирани.
Тесното грло на најтесната српска клисура Ѓердап, во близина на границата со Романија, се вели дека предизвикала подигање на водата на Дунав по течението на реката сé до Белград.
„Ние ги засиливме бариерите кои ќе се спротивстават на бранот, но прашањето е колку време нивото на водата ќе остане на таа висина“, рече Срѓан Јовановиќ, шеф на белградскиот тим за одбрана од поплавите. 
„Тоа е она што загрижува.“
Јовановиќ, исто така, апелираше до граѓаните да го избегнуваат популарното рекреативно место на Сава. 
Некои млади жени, според него, ги продупчиле вреќите со песок со нивните високи потпетици, со што го зголемиле ризикот за нивно пропуштање. 
Опасноста е голема и водата може да ги скрши врвовите на насипите. 
Целата оваа рекреативна област може да биде поплавени за само неколку секунди“, рече тој.
Во Србија највисоко ниво на водата од 957 сантиметри е забележано во Велико Гладиште, каде што Дунав формира граница со Романија. 
Реката може да се подигне уште за 30 сантиметри во текот на следните неколку дена.
Во северната покраината на земјата, Војводина, околу 10.000 хектари обработливо земјиште е целосно поплавено, а околу 200.000 хектари земја се претворени во кал, која би можела да ги уништи посевите во оваа српска житница.
Во Романија, каде што во 12 области е прогласена вонредна состојба, властите наредија контролирано поплавување на околу 90.000 хектари шума и обработливо земјиште во обид да се спречи реката да ги поплави градовите таму и од другата страна на реката, во Бугарија.
„Протокот на водата се намали за 200 кубни метри во секунда“, Ројтерс ја цитираше Беатрис Попеску, од романското Министерство за животна средина. 
„Тоа е успех.“
Соседна Бугарија, пак, прогласи кризна состојба во сите општини во седумте региони што се протегаат по должината на долината на реката Дунав. 
Надвор од северозападниот бугарски пристанишен град Видин, каде што живеат околу 50.000 луѓе, направен е камп со шатори за итни ситуации, за 1200 луѓе. 
Нивото на водата таму достигна 966 сантиметри за време на викендот. 
Поголемиот дел од индустриската зона на градот е поплавен.
Околу 40 отсто од градот Никопол, источно од Видин, во саботата беше преплавен, кога реката Дунав се крена на 865 сантиметри. 
Војниците и нуркачите продолжија со засилувањето на насипите таму и во други делумно поплавени градови, вклучувајќи го и Лом. 
Бугарскиот министер за управување со кризи, Емел Етем, во меѓувреме, предупреди дека до среда Дунав ќе достигне ново рекордно ниво.
