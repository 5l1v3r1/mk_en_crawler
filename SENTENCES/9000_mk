19/06/2012
Цветина Борисова за Southeast European Times во Софија -- 19.06.12
Бугарија и понатаму води на Балканот и во европските држави по консумацијата на алкохол, цигари и дрога меѓу тинејџерите, според неодамнешното истражување на Проектот за истражување на алкохолот и другите дроги (ЕСПАД) на Европската школа.
Злоупотребата на дрогата во Бугарија расте -- поради употребата на амфетамини и канабис, и зголемениот број девојчиња како корисници.
Истражувањето објавено на 5-ти јуни покажа дека Софија се рангира на второто место, само по Мароко меѓу 36 испитани држави, по употребата на амфетамини.
Резултатите откриваат дека 7 отсто од испитаните бугарски тинејџери пријавиле ваква злоупотреба.
За споредба, истата изнесува 1 отсто во Албанија, Босна и Херцеговина (БиХ) и Србија;
2 отсто во Хрватска, Грција, Црна Гора и Романија и 4 отсто во Кипар.
Некои посочуваат дека причината за овој бум на дрогата е нејзината ниска цена во споредба со другите нелегални суптанции.
„Во 2001 година и 2002 година, кога џоинтот чинеше околу 0,50 евроценти, амфетаминот чинеше 15 евра за 1 грам.
Сега, десет години подоцна, грам марихуана чини 15 евра, додека цената на амфетамините [е] 17,5 евра“, рече ИХ од Софија, кој одби да го открие своето име од безбедносни причини.
„Еден грам амфетамин е доволен за четири до пет лица да бидат хај.
Покрај тоа, кога земате амфетамини, можете да пиете многу без да се опијаните“, рече тој.
Пијанчењето меѓу бугарските ученици е далеку над просечната стапка во Европа.
Студијата покажа дека повеќе од 39 отсто од 16-годишниците консумирале повеќе од три пијалаци во една прилика во изминатите 30 дена.
„Нашите опсервации покажуваат дека 5 отсто од сите 300.000 ученици во Бугарија пиеле најмалку три пати во рок од една недела, што е многу вознемирувачки.
Говориме за ученици на возраст меѓу 15 и 19 години“, рече Момчил Василев, директор на софискиот Национален фокусен центар за зависност, и еден од истражувачите во студијата.
Повеќето други балкански земји имаат пониски нивоа на консумација на алкохол и дрога меѓу тинејџерите во споредба со просекот на земјите вклучени во студијата.
Некои посочуваат дека ова е релативно неодамнешно отворање на регионот кон западната култура и животен стил, и поголемите пазари за дрога.
Анина Чилева, водечки истражувач на ЕСПАД за Бугарија, смета дека клучно за менување на овој алармантен тренд е превенцијата.
„Ни треба интерактивно здравствено образование, засновано на учество на младите луѓе, нивна меѓусебна комуникација, и воспоставување младинска средина каде што изборот да не се користи дрога и алкохол ќе се смета за тренди, правилен и интелигентен избор“, рече таа за SETimes.
Според Василев, оваа ситуација, најверојатно, ќе се влоши.
„Бугарија е пример -- во моментот кога се отворивме кон сите пазари, се отворивме и кон овој.
А каде што има пазар, таму има и употреба“, рече Василев за SETimes.
