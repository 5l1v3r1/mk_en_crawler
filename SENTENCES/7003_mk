24/09/2012
Лили Линч за Southeast European Times во Белград -- 24.09.12
Исламската лутина поради еден независен филм навредлив за пророкот Мухамед предизвика мирни протести во Атина, Турција и Србија за време на викендот, но демонстрациите не беа насилни како некои протести во други земји.
Околу 500 луѓе мирно протестираа во Истанбул во неделата (23.
септември), извикувајќи слогани додека маршираа на плоштадот „Таксим“, пренесуваат медиумите.
Во Атина, полицијата беше принудена да употреби солзавец и спреј против стотици демонстранти, кои се обидоа да маршираат до Амбасадата на САД за време на демонстрациите на централниот плоштад, според Асошиетед прес.
Шест лица се уапсени, но нема повредени.
Српски демонстранти маршираа во петокот во претежно муслиманскиот регион Санџак во регионалниот главен град Нови Пазар во петокот (21.
септември), во собир организиран од страна на еден локален фудбалски клуб.
Неколку илјади демонстранти маршираа од главниот плоштад, мавтајќи со знамиња со пораки како „Пророкот е во моето срце“.
Другите учесници носеа турски и босански знамиња.
Протестите беа предизвикани од рекламните инсерти на еден независен филм, „Невиноста на муслиманите“, на Интернет.
Американската влада нема врска со овој видео запис, кој беше продуциран приватно од еден инвеститор со недвижности.
Најмалку 49 лица беа убиени во светот, меѓу кои и американскиот амбасадор Ј. Кристофер Стивенс, кој беше убиен заедно со уште три други лица во напад на американскиот конзулат во Бенгази на 11.
септември.
САД рече дека ова е резултат на терористички напад.
Муфтијата на Санџак Муамер Зукорлиќ изјави дека Исламската заедница го поддржува протестот, но не поддржува насилство.
„Исламската заедница во Србија не учествуваше во организирање на протестот, но тој е целосно поддржан, бидејќи муслиманите имаат право да протестираат против таквите навреди“, изјави Зукорлиќ за Б92.
Во меѓувреме, некои аналитичари велат дека свештеничката поддршка за протестите е политички мотивирана.
„Протестите во Нови Пазар се повеќе дел од домашната политичка сцена.
Ова беше можност за некои политички опции да покажат дека муслиманите од Санџак се дел од едно поголемо пан-исламистичко движење.
Се разбира, муслиманите во Србија се дел од така наречениот балкански или европски ислам, кој е многу посекуларен и близок на западната култура и вредности.
Затоа, протестите во Нови Пазар беа мирни и со јасна домашна политичка агенда“, изјави за SETimes Драган Поповиќ, извршен директор на Центарот за политики.
И додека некои жители на Санџак изјавија дека се лути поради филмот, тие осудија секаква реакција која вклучува насилство.
„Не може да поправите една неправда со друга“, изјави за SETimes Емина Бишевац, продавачка.
Во меѓувреме, некои млади луѓе во регионот рекоа дека протестите во петокот послужиле како привремено одвраќање на вниманието од проблемите во регионот.
„Ова е една од темите која го одвраќа вниманието на луѓето од реалните егзистенцијални проблеми.
Настанот кој се одржа во Нови Пазар во петокот нема да има поголемо влијание во другите градови од југозападна Србија“, Адмир Вељовиќ, работник од градот Пријепоље, изјави за SETimes.
