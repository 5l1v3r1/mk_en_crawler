22/08/2007
НИКОЗИЈА, Кипар -- Претседателот Тасос Пападопулос и водачот на кипарските Турци Мехмет Али Талат ќе се состанат на 5-ти септември на разговори околу спроведувањето на минатогодишниот т.н. Осмојулски договор, кој предвидува повторно отпочнување на разговорите помеѓу двете страни на поделениот остров, во врска со некои помали прашања.
Состанокот беше договорен во вторникот (21-ви август) од страна на помошниците и водачите на заедниците на кипарските Грци и кипарските Турци.
Ова ќе биде прв состанок помеѓу Пападопулос и Талат во последниве 13 месеци.
„Не смееме премногу да се надеваме“, рече портпаролот на владата на кипарските Грци, Василис Палмас.
„Целта ни е да создадеме предуслови и вистинска клима за спроведување на јулскиот договор, со кој посредуваа ОН и водачите на двете заедници.“ (КНА, АНА-МПА, Сајпрус мејл - 22/08/07)
