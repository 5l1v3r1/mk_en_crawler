24/09/2007
Од Габриела Преда за Southeast European Times - 24/09/07
Грчкиот премиер Костас Караманлис, чија владејачка партија Нова демократија задржа мало мнозинство по вонредните избори на 16-ти септември, рече дека сака веднаш резултати од својата реконстуирана влада, која вклучува и неколку нови лица. 
И покрај тоа што министерката за надворешни работи, Дора Бакојани, и други клучни членови ги задржаа своите позиции, другите беа заменети во обид да се внесе нова динамика и да се поврати довербата на јавноста.
„Внимателно ќе ја следам работата на секое министерство“, рече Караманлис. 
Тој, исто така, предупреди дека замениците-министри сега треба да добиваат директно одобрение за да даваат јавни изјави. 
„Премногу телевизија, премногу изјави, премногу јавно говорење, прави сериозна штета. 
Потребна е мерка и голема претпазливост“, рече премиерот.
Иако неговата партија доживеа намалување на својата сила во парламентот, Карамалис ја истакна својата решеност да ја истера докрај својата агенда. 
Иницијативите за рационализација на бирократијата и намалување на трошоците наидоа на противење од страна на синдикатите и левицата, и Караманлис се надеваше дека изборите ќе му донесат посилна поддршка од широката јавност. 
Наместо тоа, Нова демократија доби послаб мандат од разочараниот електорат.
Голем број аналитичари се скептични во врска со можноста за промена. 
„Предизборната кампања јасно стави до знаење дека партиите не се подготвени да се справат со несигурната сегашност“, пишуваше дневникот Катимерини. 
„Нова демократија и левичарската ПАСОК останаа затворени кога требаше да им се каже на гласачите кои се јасните мерки со кои би се зголемиле платите или би ги намалиле трошоците на живеењето, а истовремено би се создал пазар на работниот труд за младите, и посебно за жените.“
Според „Трансперенси интернешнал“, борбата против корупцијата е една од главните области во кои владата ќе мора да покаже напредок. 
Премиерот мора да го поврати кредибилитетот, кој неодамна беше поткопан поради скандалот со пензискиот фонд. 
Повеќе од 50 лица, претежно претставници на државните пензиски фондови, банките и брокерството, може да се соочат со обвиненија за проневера, перење пари и затајување данок.
По опустошувачките пожари во август, многумина ќе следат дали администрацијата на Караманлис ќе преземе дејства за затворање на законските дупки кои го охрабруваат подметнувањето пожар од страна на потенцијалните градители. 
Во минатото, пожарите честопати беа вовед за нова градба. 
Но, со штетата без преседан овојпат, јавноста повеќе не е расположена да го толерира овој бизнис како вообичаено.
Караманлис (51) повика на предвремени избори во август, шест месеци пред крајот на мандатот на неговата влада. 
Неговата партија сега има 152 места во парламентот од 300 места -- загуба од 13 места од 2004 година.
Според министерот за економија, Јоргос Алогоскуфис, итен приоритет на владата е подготвување на буџетот за 2008 година. 
Следно на листата е усвојувањето закон за користење на инвестициските субвенции според Четвртата рамка за поддршка на заедниците на ЕУ.
Првиот нацрт-закон за кој ќе се расправа во парламентот ќе се однесува на борбата против затајувањето данок, им рече Алогоскуфис на новинарите. 
Владата, исто така, рече дека сака да преземе чекори за укинување на данокот на наследство, како и на даноците за прво купување дом.
