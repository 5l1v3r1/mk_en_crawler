21/07/2011
(Ксинхуа, Тренд, Албпрес - 20.07.11; Еурактив, веб-страница на Европската комисија - 19.07.11)
Во средата (20-ти јули) ОБСЕ й се придружи на ЕУ во повиците до албанската влада и опозицијата да му се вратат на дијалогот и да вложат напори за продолжување со неопходните реформи.
Повикот дојде од претседавачот на Канцеларијата на ОБСЕ и литвански министер за надворешни работи, Аудрониус Азубалис, во Вилниус, неколку дена откако тој се состана со највисоките дипломати на Казахстан, Ирска и со шефицата за надворешна политика на ЕУ, Кетрин Ештон, во Брисел, на разговори околу соработката меѓу организациите и ЕУ.
„Континуираниот конфликт во врска со процесот на приговори што уследи по локалните избори на 8-ми мај ја истакна потребата за понатамошни избори реформи“, рече Азубалис, повикувајќи ја „владата и опозициските партии да ја надминат поларизацијата и сеприсутната недоверба и да стават крај на пат-позицијата“.
Новиот конфликт во земјата оптоварена со политички спорови од општите избори во јуни 2009 година, уследи по тесната битка меѓу актуелниот градоначалник на Тирана и водач на главната опозициска Социјалистичка партија (СП), Еди Рама, и кандидатот на владејачката Демократска партија, Љуљзим Баша.
Рама, кој е градоначалник веќе 11 години, првично се чинеше дека успеа да извлече победа од десет гласови во трката. 
Но, тој резултат беше поништен по одлуката на Централната изборна комисија за пребројување на гласовите кои гласачите ги ставија во погрешни кутии. 
Кога беа вклучени и тие гласови, во водство дојде Баша, со 81 глас.
Пресвртот доведе до нов парламентарен бојкот од страна на опозицијата.
Според експертите, за да се надмине кризата Албанија мора да ја реформира својата изборна легислатива. 
Во Изборниот законик нема упатување за тоа што треба да се направи ако гласачките ливчиња се стават во погрешни кутии. 
Додека на претходните избори овие ливчиња не се пребројуваа, овојпат истите беа земени предвид.
ЕУ, која постојано истакнува дека политичкиот ќор-сокак ги попречува аспирациите на Албанија за пристапување во блокот, исто така, повика на реформи во изборниот систем.
Во вторникот Ештон и комесарот за проширување на ЕУ, Штефан Филе, издадоа заедничка изјава.
„Советот на ЕУ на 20-ти јуни ги истакна недостатоците во правната рамка, и на изборниот процес ќе мора да му се пристапи на сеопфатен, ефикасен и консензуален начин, преку темелни изборни реформи, во согласност со сите препораки на ОБСЕ/ОДИХР.“
„Изборите во Тирана не беа добри, бидејќи покажаа без сомневање дека изборната рамка мора да се измени“, рекоа тие, повикувајќи ги „политичките сили во Албанија да го надминат политичкиот ќор-сокак и да се вратат на нивото на политички дијалог кое ќе им овозможи соодветно функционирање на клучните демократски институции, особено парламентот“.
Според Ештон и Филе, „за да се постигне напредок на патот кон интеграцијата во ЕУ, од суштинска важност е да се извршат изборни и уставни реформи, реформи на парламентарните правила и процедури, како и други клучни реформи, и тоа веднаш“. 
Тие ја ветија подготвеноста на ЕУ да понуди помош во тој процес.
