18/07/2006
СОФИЈА, Бугарија -- Главниот обвинител Борис Велчев во понеделникот (17-ти јули) побара од Високиот судски совет (ВСС) да го укине имунитетот на заменик-обвинителот на апелациониот суд во Софија, Николај Ганчев, поради наводни врски со криминалните „босови“. 
Велчев инсистираше ВСС да одлучи за ова прашање на својата следна седница в среда. 
Тој, исто така, повика на оставка или отпуштање на уште двајца други обвинители, Љулин Матев и Здравко Јорданов, по неодамнешната внатрешна истрага.
Во другите вести од понеделникот, софиската Општинска изборна комисија го отфрли барањето на десничарската опозициска партија Демократите за посилна Бугарија (ДПБ) за ослободување на градоначалникот на Софија, Бојко Борисов, од неговите должности. 
ДПБ велат дека тој и понатаму е член на одборите на две трговски претпријатија, спротивно на законот за локалната власт. 
Изборната комисија вели дека Борисов поднесол документи кои ги побиваат овие тврдења. 
(Сега, Дневник - 18/07/06; Дарик, бТВ - 17/07/06)
