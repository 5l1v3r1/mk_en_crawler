27/04/2009
Од Наташа Радиќ за Southeast European Times во Загреб --27/04/09
Хрватите се загрижени за претстојната туристичка сезона. 
Се очекува светската економска криза да го погоди туризмот, иако проценките се различни. 
Министерството за туризам предвидува пад од околу 3 отсто, додека пак независните економски експерти стравуваат дека тој пад би можел да достигне до 15 отсто. 
Туризмот е клучен сектор и Хрватска би можела да забележи пад на профитот од милијарда евра во споредба со 2007 година.
Овие мрачни прогнози веќе предизвикаа превирања во хрватската влада. 
На 9-ти април министерот за туризам Дамир Бајс соопшти дека поднесува оставка, незадоволен од напорите на владата да му помогне на неговиот сектор.
Бајс, член на помалиот партнер во владејачката коалиција, Хрватската селска странка (ХСС), предложи пакет помош кој предвидуваше намалување на стапката на ДДВ во туризмот од 22 на 10 отсто оваа година. 
Но, планот беше одбиен од главната владејачка партија, Хрватската демократска зaедница (ХДЗ).
Налутениот Бајс рече дека ќе поднесе оставка. 
Меѓутоа, по разговорите со лидерот на ХСС Јосип Фришчиќ, министерот ја промени својата одлука и сега планира да остане на функцијата.
Ако туристичката сезона биде под очекувањата, тоа не само што ќе ги намали приходите, туку ќе ја зголеми невработеноста. 
Во март стапката на невработеност се движеше околу 15,2 отсто, што е за еден отсто повеќе од 2008 година. 
Во Хрватскиот завод за вработување (ХЗЗ) регистрирани се над 267 000 лица, што е за 1,7 отсто повеќе од февруари 2009 година и за 4,6 отсто повеќе од март минатата година.
Според Анкица Паун Јаралах, директор на Хрватскиот завод за вработување (ХЗЗ), обично се смета дека март го најавува она што ќе биде. 
Зголемувањето на невработеноста не е добра најава за претстојната сезона.
Туризмот не е единствениот сектор во опасност. 
Најголемо месечно зголемување на невработеноста е забележано во индустрискиот сектор (25 отсто), а потоа во производството. 
Во градежништвото зголемувањето изнесува 11,4 отсто, а во угостителството таа стапка изнесува 11 отсто. 
Стапката на невработеност е значително поголема кај жените отколку кај мажите.
Хрватската организација на работодавци (ХОР) предупредува дека е потребно да се договорат итни мерки на државно ниво за да се избегне зголемувањето на невработеноста. 
Во февруари, претседателот на Крондустрија, огранок на ХОР, рече дека доколку не се преземе ништо за запирање на рецесијата, до летото во Хрватска ќе има по 150 нови невработени секој ден.
Статистиката на ХЗЗ покажува дека стапката на невработеност се зголемила во секоја жупанија, освен во Лика и Подравина. 
Во овие две жупании, таа се намалила за 0,2 отсто.
Претседателот на хрватските синдикати Озрен Матијашевиќ е загрижен дека оваа ситуација би можела да се влоши во наредните месеци заради, како што тврди, недостатокот од мерки против рецесијата.
Матијашевиќ, чија организација претставува околу 50 000 членови на синдикати,вели дека на земјата и е потребна јасна стратегија за да му помогне на туризмот да ја преживее сезонава.
„Ако летната сезона не ги донесе очекуваните резултати, се уште ќе биде оставено на туризмот и градежништвото да ја поттикнуваат економијата и да пронајдат излез од кризата“, вели уште еден претставник на работниците, претседателот на Независните хрватски синдикати (НХС) Крешимир Север.
Сепак, не се сите вести мрачни. 
Истражувањето на ХЗЗ спроведено во јануари и февруари покажува дека работодавците планираат да отворат нови работни места годинава, вели Јарала. 
Имено, се проценува дека ќе бидат отворени 66 353 нови работни места. 
Ако тие се пополнат, стапката на невработеност ќе опадне на 9,2 отсто.
Околу 45 отсто од тие работни места ќе бидат во туристичкиот сектор -- рецепционери, келнери, готвачи и собарки. 
Се очекува и отворање на нови работни места во шумарството и земјоделството, градежништвото, економијата, медицината и електроинжењерството.
Во меѓувреме, саемот за вработување, одржан во 22 хрватски града на крајот на март, привлече огромен број луѓе, надминувајќи ги очекувањата на организаторите. 
Само во Загреб, илјадници луѓе се собраа на овој настан со цел да научат повеќе за трендовите за вработување. 
Работодавците добија рекорден број на биографии и апликации.
