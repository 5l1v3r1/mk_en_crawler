14/10/2005
Од Јелена Тусуп за Southeast European Times во Белград – 14/10/05
По извештајот на специјалниот претставник на ОН, Каи Еиде, и препораките на генералниот секретар, Кофи Анан, преговорите за конечниот статус на Косово ќе може да започнат пред крајот на 2005 година, ако Советот за безбедност даде зелено светло за тоа.
Србија, која има намера да заземе цврст став за задржување на некој вид суверенитет врз покраината, се подготвува за историските разговори.
Двете главни прашања за кои се разговара во Белград се:
кој ќе биде во преговарачкиот тим и која ќе биде преговарачката платформа.
И покрај тоа што тимот не е официјално именуван, многумина шпекулираат дека премиерот Воислав Коштуница ќе го предводи истиот.
Иако, можеби, ќе биде официјално назначен и за водач на тимот, премиерот, најверојатно, ќе биде вклучен во почетната и завршната фаза на преговорите, рече советникот на Коштуница, Владета Јанковиќ.
Самиот Јанковиќ, поранешен амбасадор во Лондон, се смета за можен кандидат.
Поранешниот министер за надворешни работи на Србија и Црна Гора, Горан Свилановиќ, рече дека со неговото дипломатско искуство и академска стручност (тој е универзитетски професор) тој одговара за оваа должност.
Друго прашање што треба да се реши е тоа дали косовските Срби треба да бидат дел од белградскиот тим или да се застапуваат себеси.
Српските политичари од Косово имаат различен став.
Еден од нив, Оливер Ивановиќ, смета дека Србите од Косово треба да имаат свој сопствен тим и, уште повеќе, да работат за свое повторно присуство во косовските институции.
Друг, пак, Марко Јакшиќ, зазема потврда позиција, тврдејќи дека „Србија треба да си ја поврати својата автономија во Косово“, како резултат на разговорите.
Српските водачи велат дека подготвиле предлози за Косово, кои ќе служат како основа на преговарачката платформа на Белград.
За планот е разговарано со српскиот претседател Борис Тадиќ, со Коштуница, водачите на државната заедница и членовите на парламентот.
Сепак, истите не се објавени бидејќи, како што вели Тадиќ, „некои делови од нив се стратешки и тактички“.
Какви и да бидат конкретните точки на разговорите, се чини дека никој од српската страна не е подготвен да размислува за независно Косово.
Плаформата, најверојатно, ќе се базира на формулата „повеќе автономија, помалку независност“, која владата на Коштуница ја пласира веќе некое време.
Покрај тоа, српските преговарачи ќе инсистираат на гарантирање на граѓанските и човековите права за неалбанското малцинство во Косово, како и на заштита на српските цркви и другите културни споменици.
Албанските политичари се непоколебливи во врска со тоа дека нема да прифатат ништо помалку од независност, така што една работа е сигурна:
преговорите нема да бидат лесни.
