07/11/2005
Од Влатко Вукориќ за Southeast European Times во Сараево – 07/11/05
Додека Босна и Херцеговина (БиХ) се подготвува да ја одбележи десетгодишнината од Дејтонскиот мировен договор, политичарите и меѓународните дипломати размислуваат за модификации на уставот на земјата.
Измените за кои се разговара имаат за цел зајакнување на политичките институции на државно ниво, но не вклучуваат никакви суштински измени во територијалната организација на земјата.
Сегашната поделеност на БиХ на два ентитета - Бошњачко-хрватската федерација и Република Српска (РС) - не е предмет на разгледување.
„Ние сметаме дека измените на основните дејтонски решенија се неприфатливи.
Секој треба да каже дали ја прифаќа Република Српска како дел од БиХ“, рече претседателот на Република Српска Драган Чавиќ.
Во меѓувреме, хрватските предлози за понатамошна поделба на земјата се чини дека не одат никаде.
Иво Миро Јовиќ, хрватскиот член на Претседателството на БиХ, смета дека ако й се дозволи на РС да продолжи да егзистира, тогаш на Хрватите треба да им се даде, исто така, сопствен ентитет.
Католичката црква се вклучи во дискусиите, предлагајќи наместо два ентитети во БиХ да има четири региони.
Овие идеи не беа поздравени од страна на претставниците на меѓународната заедница, кои ги сметаат за чекор назад.
Бидејќи територијалната реорганизација не се наоѓа на агендата, разговорите помеѓу водечките политички партии во БиХ беа фокусирани на трипартитното Претседателство, зајакнувањето на позицијата на државниот премиер, како и на зајакнувањето на државниот парламент.
Некои партии - вклучувајќи ги и партијата на Бошњаците СДА и Социјалдемократската партија - се залагаат за замена на сегашното Претседателство од три лица со еден претседател.
Политичарите од РС се помалку заинтересирани за таа идеја.
Според Милорад Додик, претседателот на најголемата опозициска партија во РС, Сојузот на независни социјалдемократи, најдобро решение би било членовите на Претседателството да добијат продолжен мандат.
Владејачките партии во РС, пак, Српската демократска партија и Партијата за демократски напредок се залагаат за тоа заедничкиот шеф на државата да има само протоколарна надлежност.
Сите важни одлуки, тврдат тие, треба да бидат изнесени пред Министерскиот совет на БиХ.
Политичарите од сите три етнички групи во составот на државата се согласија дека треба да има повеќе парламентарни членови.
Најчест предлог е Домот на претставниците да има 150 наместо 42 членови.
Неколку месеци босанските политичари дебатираат за евентуалните промени во разговорите што се одржаа под покровителство на поранешниот заменик висок претставник, Доналд Хејс, сегашен соработник на Институтот за мир.
Меѓународната заедница истакна дека не може да има наметнато решение.
Наместо тоа, напредокот мора да се постигне со консензус помеѓу домашните политички фактори.
Политичките водачи во БиХ се очекува да потпишат изјава во која ќе биде зацртана основата на уставните измени кога тие ќе се состанат во Вашингтон на десетгодишнината од Дејтонскиот договор.
Потоа, според највисокиот претставник на меѓународната заедница, високиот претставник Педи Ешдаун, договорот ќе биде финализиран - евентуално во март 2006 година.
Тоа ќе им овозможи на гласачите да изберат сосема нов законодавен дом и извршно тело на изборите во октомври.
