16/02/2012
Линда Карадаку и Ивана Јовановиќ за Southeast European Times во Приштина и Белград -- 16.02.12
Резултатите од референдумот на косовските Срби, објавени во средата (15-ти февруари), не можеа да бидат појасни -- 99,4 отсто од гласачите во северно Косово се изјаснија дека не ги прифаќаат косовските институции.
Одѕивот на необврзувачкиот референдум, кој се одржа во вторникот и средата, беше проценет на 75 отсто.
„Референдумот беше успешен“, рече за SETimes градоначалникот на Северна Митровица, Кристимир Пантиќ.
Тој рече дека очекува ова да го намали притисокот на косовските институции врз граѓаните во северниот дел од земјата, каде што живеат претежно Срби, како и помош од меѓународната заедница за прифаќање на ставот на Србите кои не сакаат да бидат дел од независно Косово.
Во средата, косовскиот парламент со големо мнозинство одобри декларација против референдумот, опишувајќи го како нелегален.
Еден ден порано, владата го употреби истиот збор во својата официјална изјава, отфрлајќи го референдумот како „незаконски чин ...
[кој] директно задира во државниот суверенитет на Република Косово“.
Покрај кршењето на меѓународното право, соопшти владата, референдумот „јасно ги покажува болните амбиции и територијални претензии на Србија кон Косово“.
Приштина ја повика меѓународната заедница да изврши притисок врз Србија да прекине со дејствата кои „на ниеден начин не помагаат за унапредување на евроатланската агенда, и за нормализирање на меѓудржавните односи меѓу Република Косово и Србија“.
Косовскиот аналитичар Арбана Видишиќи, директорка на бирото на Радио Слободна Европа во Косово, рече дека иако референдумот нема практично влијание, „истиот сигурно ќе биде искористен како аргумент од страна на косовските Срби, да покажат дека не се работи само за неколку Срби кои ја отфрлаат државноста на Косово, туку целото население кое живее во тој дел“.
„Ова ќе биде искористено како инструмент во рацете на оние кои де факто управуваат со северот, да покажат дека „заслужуваат“ да живеат со Србија“, рече Видишиќи за SETimes.
Српскиот претседател Борис Тадиќ рече дека референдумот е штетен за интересите на Србија и тековниот дијалог со Косово, во кој посредува ЕУ.
„Сега, за првпат, официјално имаме несложување меѓу српската влада и Србите од Косово ...
можеби меѓународната заедница сега ќе мора да има два преговарачи од српската страна, официјални претставници на Белград и на косовските Срби“, рече за SETimes Јелена Милиќ, извршна директорка на Центарот за евроатлански студии и членка на Форумот за меѓународни односи и Европско движење во Србија.
Директорот на Центарот за политика во Белград, Драган Поповиќ, изјави за SETimes дека „важната последица од референдумот е дека српските водачи од северот изгубија добар дел од кредибилитет во очите на граѓаните на Србија.
Тие сигурно не можат да сметаат на [сегашното ниво на] поддршка од официјален Белград во идните активности“.
Тој, исто така, рече дека ситуацијата во која сите важни учесници -- Белград, Приштина и меѓународната заедница -- се на иста страна може да доведе до политичка маргинализација на српските водачи на северот, „што е добра вест за стабилноста на регионот“.
„Уште една последица е важна за Косово, а тоа [е] дека Србите на северот дефинитивно го изгубија своето влијание врз Србите јужно од реката Ибар.
Тоа треба да се искористи од Косово за зајакнување на влијанието и довербата меѓу Србите јужно од Ибар.
Ова е добра можност за реално интегрирање на српската заедница во косовското општество, што би било, исто така, добра вест за целиот регион“, рече Поповиќ.
Косовскиот Албанец Шкурте Красниќи изјави за SETimes дека одржувањето на референдумот ќе има негативни последици за Србија во нејзиниот процес на интеграција во ЕУ.
„Србија сега сфати дека политичката игра што ја играше досега на северот й го сврте грбот за важните европски процеси“, рече таа.
