12/02/2013
Дражен Ремиковиќ за Southeast European Times во Брисел -- 12.02.13
Искуствата од мировните програми на ЕУ во Северна Ирска може да се искористат за решавање на долготрајните проблеми во Југоисточна Европа, изјави заSETimesкомесарот на ЕУ за регионална политика, Јохан Хан.
„Од 1995 година, ЕУ обезбеди 1,3 милијарди евра за проекти во Северна Ирска и граничниот регион, со цел зацврстување на мировниот процес, кој стана Договор од Белфаст во 1998 година“, рече Хан.
„Се разбира, сè уште има работа. 
Сакам да кажам дека ниту една програма не може да се копира во некоја друга област, бидејќи се работи за различни структури на општеството. 
Но, секогаш има некои сегменти што можат да се искористат од ова искуство за решавање на проблемите во некоја друга област, како што е Балканот.“
Канцеларијата на Хан неодамна во Брисел ја организираше конференцијата „Приближување на поделените општества“. 
Канцеларијата, исто така, ја финансира Мировната програма на ЕУ.
Хан рече дека е важна финансиската помош на ваквите проекти. 
Иако ЕУ се соочува со финансиска криза, Хан рече дека нема да има кратења во овој дел од буџетот на ЕУ.
„Овие проекти се едноставно неопходни, бидејќи останува да се заврши уште многу работа. 
Економска, територијална и социјална кохезија. 
Тоа е нешто што секоја програма на ЕУ го има, без оглед за која област се работи. 
Овие работи се покажаа применливи кога станува збор за решавање на етничките и социјалните тензии“, рече Хан.
Генц Горанци, координатор на Центарот за дијалог Нансен од Сараево, невладина организација која промовира национално помирување и толеранција во БиХ и во регионот, рече дека процесот на помирување треба да започне на локално ниво.
„Се разбира, мора да има одредена поддршка од институционалното ниво. 
Но, најдобар рецепт за помирување, врз основа на тоа што покажуваат податоците од теренот, е локалниот пристап“, изјави Горанци за SETimes. 
„Досега сме изработиле бројни проекти во Сребреница и Братунац и се покажа дека двете различни етнички групи, Србите и Бошњаците, може да работат заедно на некои полиња, како што е, на пример, образованието.“
Бранко Тодоровиќ, претседател на Хелсиншкиот комитет за човекови права на Република Српска, смета дека проблемот со кој се соочува Балканот е значаен.
„Многу е лесно да се подгреат тензиите на Балканот. 
Потребен е само еден збор. 
За жал, потоа е многу тешко да се поправи состојбата. 
Затоа, сметам дека е потребно долго време за вистинско помирување, бидејќи во изминатите 10 години се кажани многу погрешни зборови“, рече Тодоровиќ за SETimes.
