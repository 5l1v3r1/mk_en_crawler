11/04/2013
Сафет Кабашај за Southeast European Times во Приштина -- 11.04.13
Во обид да се забрза етничкото помирување, претставниците на неколку мултиетнички општини во источно Косово потпишаа договор од осум точки, кој ја зема предвид важноста на мултиетничноста и нејзиното влијание врз тоа Косово да стане одржлива демократија.
„Го потпишавме без никакво двоумење, бидејќи сè што е поврзано со помирувањето, разбирањето и соработката е добредојдено од наша страна“, рече за SETimes Бајруш Имери, претседател на општина Новобрдо.
Тој рече дека договорот, кој беше потпишан на крајот од минатиот месец од страна на општините Гњилане, Каменица, Новобрдо и српската општина Ранилуг, уследи по процесот на консултации со Организацијата за безбедност и соработка во Европа.
Имери рече дека регионот на источно Косово генерално ужива мултиетнички соживот.
Малку злосторства за време на конфликтот во периодот 1998-1999 година се случија во таа област, поради напредното ниво на меѓуетничка соработка во регионот, рече тој.
„Постојано даваме добри примери и поради тоа во нашата општина честопати доаѓаат во посета претставниците на другите општини, како пример кој треба да се следи.
Јас сум примил дури и студенти од северниот дел на Митровица“, рече Имери.
Омер Даку, заменик-претседател на општина Гњилане, вели дека изјавата ќе ја зајакне уште повеќе толеранцијата која е присутна меѓу етничките групи во овој регион.
„Имаме заменик-претседател за заедниците, Србин, кој дава значаен придонес за консолидирањето на позитивни меѓуетнички односи“, рече Даку за SETimes.
Со овој договор, дефинирани се осум области во кои четирите општини се обврзаа дека ќе работат во иднина на постигнување помирување и толеранција.
Никола Гаон, портпарол на Организацијата за безбедност и соработка во Европа, рече дека договорот е прв чекор во процесот на помирување.
„Општините следно ќе формираат заеднички тим кој ќе планира активности на градење на довербата за младите луѓе и ќе ги поддржува општините во спроведувањето на нивните обврски, додека [организацијата] ќе го помогне одржувањето меѓуетнички форум за средношколците“, рече Гаон.
Локалните српски политичари ја истакнуваат потребата од постојани активности, кои ќе придонесат за интензивирање на меѓуетничката соработка.
„Јас сум за проширување на бројот на општини вклучени во оваа изјава.
Тоа е голем знак на соработка“, рече за SETimes Живко Томиќ, член на собранието на Ранилуг.
„Општина Ранилуг има многу добри односи со Каменица и другите околни општини, но ќе биде од полза ако оваа иницијатива се прошири и во другите општини“, додаде тој.
Ненад Јевтиќ, од Каменица, вели дека е убаво кога вашиот регион може да даде позитивни примери за другите делови на Косово.
„Се надевам дека овие примери на разбирање ќе имаат некакво влијание во другите региони“, рече Јевтиќ за SETimes.
Жителот на Каменица Беслим Елези се надева дека потребата за фокусирање на меѓуетничките односи ќе заврши.
„Еден чекор поблизу до крајот на меѓуетничкото прашање значи еден чекор поблизу до денот кога водачите ќе го вложат целиот свој капацитет за вистинските грижи на регионот, работните места, вработувањето, благосостојбата, надвор од нивните етнички линии“, рече Елези за SETimes.
Дали расте толеранцијата во регионот?
Зошто?
Кажете ни ги вашите размислувања во делот за коментари.
