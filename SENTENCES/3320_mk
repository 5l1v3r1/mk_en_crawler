30/05/2007
(Ројтерс, АП, ББС, РФЕ/РЛ, Фена - 29/05/07; Javno.hr - 28/05/07; Ројтерс, АП, ДПА, Балканска мрежа на истражувачко новинарство - 25/05/07)
Полицијата во Босна и Херцеговина (БиХ) во вторникот (29-ти мај) објави дека ги информирал црногорските власти оти босанскиот Србин осуден за воени злосторства можно е да се крие на нивна територија.
Радован Станковиќ, кој одлежува 20-годишна затворска казна за заробување, тортура, силување и убивање на несрпски цивили за време на конфликтот во периодот 1992-1995 година во БиХ, во петокот избегал во источниот град Фоча, додека бил носен на заболекар.
На патот кон локалната болница, автомобилот во кој патувал поранешниот војник од босанските Срби бил пресечен од друго возило. 
Станковиќ тогаш бил грабнат од неопределен број соучесници и успеал да избега и покрај блокадите на патот што ги постави полицијата.
Во вторникот полицијата објави дека го пронашла возилото што било искористено за бегството, оставено на макадамски пат во тешко пристапна област, во близина на границата со Црна Гора, што е на само 10 километри оддалеченост од Фоча. 
Се „претпоставува дека влегол во Црна Гора пешки“, АП ја цитираше полицијата во извештајот од вторникот.
Станковиќ, наводно, има државјанство на поранешната државна заедница на Србија и Црна Гора и постојните закони им оневозможуваат на властите во Подгорица да го екстрадираат назад во БиХ.
Босанската канцеларија на Интерпол во вторникот објави дека откако ќе добие официјален извештај за бегството, ќе издаде меѓународна потерница за негово апсење.
Цитирајќи го директорот на затворот во Фоча, во вестите на хрватската веб-страница javno.hr во понеделникот беше објавено дека сите девет затворски чувари што го придружувале Станковиќ во болницата се суспендирани од работните места и се соочуваат со кривични пријави.
„Целта ни е да ја провериме улогата на овие луѓе во планираното бегство -- односно, да ги отфрлиме сомневањата дека Станковиќ имал поддршка од затворот за бегството“, рече Александар Чичмил.
Во меѓувреме, претседателот на највисокиот суд на БиХ, кој го вклучува и државниот суд за воени злосторства, во вторникот изрази загриженост во врска со безбедноста на официјалните претставници кои го осудија Станковиќ.
„Ова не смееше да се случи“, Ројтерс ја цитираше изјавата на Меџида Крешо на прес-конференцијата во Сараево. 
„Безбедноста на нашите судии и обвинители е загрозена и ова испраќа многу лоша порака за жртвите и сведоците.“
Поради смртните закани што Станковиќ им ги упати на судиите и обвинителите за време на судењето, властите во БиХ одредија специјално обезбедување за нивна заштита.
Во септември 2005 година Станковиќ стана првиот обвинет што беше пренесен од Трибуналот на ОН во Хаг за воени злосторства, на судење дома.
Обвинувајќи го по четири точки од обвинението за злосторства против човештвото и четири точки од обвинението за кршење на законите или обичаите на војувањето, Трибуналот наведе дека помеѓу август и октомври 1992 година тој бил задолжен за куќата во Фоча наречена „Бордел“.
Најмалку девет бошњачки жени и девојки биле чувани таму и биле предмет на константно силување и сексуална злоупотреба. 
Помеѓу затвореничките биле и две 12-годишни девојчиња, од кои едното сé води за исчезнато.
Во ноември 2006 година Станковиќ беше осуден на 16 години затвор. 
Но, пред два месеци, апелационата комисија ја зголеми казната на 20 години.
