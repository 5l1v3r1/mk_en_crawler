06/04/2011
Текст и фотографии на Јусуф Рамадановиќ за Southeast European Times во Сараево – 06/04/11
Кога минатиот месец, околу триста муслимани вахабисти се собраа пред зградата од парламентот во Сараево со барања притворениците од афро-азиско потекло да бидат ослободени од емиграциониот центар Лукавица, владата даде брз одговор.
„Апсолутно ги поддржувам сите форми на демократски протест. 
Сепак, овој протест не беше базиран врз објективни факти и имаше за цел да ја залаже јавноста и да предизвика чисти шпекулации“, рече за SETimes директорот на Сервисот за странци на БиХ, Драган Мектиќ.
Организаторите на собирот велат дека условите во емиграциониот центар се „нехумани“ и се сомневаат во транспарентноста на постапките за притворање на најмалку пет луѓе во центарот. 
Петмината беа притворени затоа што се сметаа за закана по националната безбедност.
Собирот, на кој имаше натписи, знамиња и скандирања „Текбир, Алаху Екбер“ [Алах е најголем] имаа голема медиумска покриеност, вклучувајќи и телевизиски екипи, како и големо присуство на полиција. 
Демонстрантите бараа притворањата на нивните соборци да бидат повторно разгледани.
Главен организатор беше Наѓа Диздаревиќ, која стана јавна личност во 2001 година кога нејзиниот сопруг во тоа време, Омар Будел Хаџ -- член на т.н. 
„Алжирска шестка“-- беше уапсен во Сараево и пренесен во Заливот Гвантанамо во Куба.
Диздаревиќ рече дека оние што се притворени се држат без никакви докази. 
Таа рече дека тие биле прогласени за опасни по националната безбедност, повторно без какви било докази. 
„Ако тие луѓе се виновни, дозволете ни да видиме на што се темели [ова] и тогаш ние ќе бидеме први што јавно ќе ги осудиме“.
Мектиќ за SETimes изјави дека Сервисот за странци на БиХ „ја воспостави својата стратегија и правна рамка во согласност со стандардите на ЕУ ... 
Ова се лица кои треба да се отстранат од БиХ затоа што нелегално престојуваат во БиХ или чиј статус не сме биле во можност да го одредиме“.
„Одлуките во поглед на отстранување на овие лица од БиХ, усвоени од Сервисот за странци, се разгледуваат од Судот на БиХ и може исто така [врз основа на жалба] да бидат преиспитани од Уставниот суд на БиХ. 
Ниту една одлука на Сервисот досега не беше отфрлена од овие институции од втора инстанца“, додаде Мектиќ.
Заменик-директорот на Сервисот за странци, Изет Нехум, категорично ги отфрли обвинувањата за нехуман третман во имиграцискиот центар. 
Тој вели дека условите за живот се на исто ниво како и во европските имиграциски центри.
„Досега сме имале посети од 37 невладини организации во нашиот имиграциски центар и никој не кажа ништо негативно. 
Дури и бевме посетени од претставници на Стразбуршкиот суд за човекови права. 
Тешко е да се каже кој не нé посетил, и никој не даде негативно мислење“, рече Нехум за новинарите.
Мектиќ истакна дека центарот беше основан од ЕК и „беше осмислен во соработка со холандските експерти за имиграција, врз основа на искуствата на Холандија во врска со раководењето со странци. 
Според тоа, какво било тврдење за време на вахабистичките протести во однос на кршење на човекови права во оваа инстутиција, е чиста произволна шпекулација.“
