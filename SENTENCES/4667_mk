16/01/2009
Од Ајхан Шимшек за Southeast European Times -- 16/01/09
Последното апсење во наводниот заговор на Ергенекон против турската влада со исламски корени, беше спроведено во четвртокот (15-ти јануари), кога полицијата го приведе пензионираниот генерал Левент Ерсоз.
Тие го гонеа од јули, како дел од истрагата, но тој, наводно, бил во странство.
Анатолија ја цитираше полицијата дека наводно му влегле во трагата на Ерсоз веднаш штом се вратил во Турција илегално преку пристаништето Зонгулдак во Црното Море, пред две недели.
Тие го уапсија во болницата каде што се регистрирал под лажно име.
Многумина во Турција сé уште се во шок поради континуираните апсења и запленувања муниција во истрагата против наводниот заговор на Ергенекон.
Минатата недела полицијата уапси 18 наводни антивладини секуларисти, вклучително и поранешен заменик-претседател на нивната сопствена единица за специјални операции и активен армиски потполковник.
Користејќи ги мапите пронајдени во куќите на двајцата мажи, полицијата откопа десетици рачни гранати и димни бомби и стотици куршуми за пушки на различни локации.
Сепак, Турците не се сигурни дали муницијата й припаѓа на фракција на организиран криминал или застрашувачка тајна организација предводена од пензионирани генерали и политичари.
Актуелната полициска мрежа собра истакнати воени и полициски фигури, меѓу кои неодамна и Ибрахим Сахин, поранешен заменик-началник на полицијата за специјални операции и активниот потполковник Мустафа Донмез.
Тековните апсења на пензионирани генерали создаваат немир во воените штабови, поради што началникот на Генералштабот Илкер Басбуг одржа итен состанок со премиерот Реџеп Тајип Ердоган минатата недела.
Истакнати политичари и новинари, исто така, се наоѓаат во затвор, во очекување на судска постапка.
Сега им се суди на вкупно 86 осомничени од Ергенекон за, наводен, заговор за државен удар.
Противниците на исламската влада на Партијата на правдата и развојот (АКП) тврдат дека АКП се обидува да ги наклевети секуларистите поврзувајќи ги со тероризам.
Тие изразија стравување дека политичкото влијание и обвинителскиот непрофесионализам ќе доведат до неколкугодишни судења и дека нема да има никаква добивка за турската демократија.
Обвинението на 2.400 страници против Ергенекон не ја докажа поврзаноста помеѓу апсењето на познатите криминалци и другите наводни членови, имено, поранешни генерали, политичари и новинари, кои силно й се спротивставија на владата предводена од АКП.
Од другата страна, про-АКП медиумите слободно објавуваат протечени наводи -- иако истрагата официјално е тајна -- дека познати личности организирале политички атентати и други терористички чинови и дека со сегашната истрага тие се запрени.
Властите и новинарите водат жестока дебата околу вредноста на наводите против Ергенекон.
Висок функционер кој сакаше да остане анонимен за SETimes изјави „Можете да избришете 50 отсто од она што е напишано досега ...
Но, станува јасно дека некои осомничени биле вклучени во нелегални активности.“
Енис Бербероглу, колумнист и шеф на анкарското биро на Хуријет, сепак, изрази скептицизам и лутина.
„Губам сé повеќе надеж секој ден“, се пожали тој, велејќи дека обвинителите ја преувеличуваат аферата за Ергенекон и неуспешно ја поврзуваат со скандалот Сушурлук од 1996 година, кој произлезе од сообраќајната несреќа во која загина меѓународно прогонуван криминалец и висок полициски претставник.
Сахин доби шестгодишна затворска казна за неговата улога во случајот, но претседателот на крајот го помилува од здравствени причини.
Сепак, Мехмет Алтан, либерален антикемалистички писател и поддржувач на истрагата, тврди дека, настрана од недостатоците, истата ќе ја приближи Турција до Запад и ќе ја зајакне нејзината демократија.
„Членовите на Ергенекон коваа не само домашен државен удар.
Тие сакаа да ја извлечат Турција и од западната алијанса демократии“, напиша тој за Стар.
Тој ги наведува минатите изјави на поранешните генерали, во кои тие го критикуваат процесот на интеграција на Турција и бараат преиспитување на односите со НАТО.
