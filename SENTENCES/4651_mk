16/04/2009
Од Игор Јовановиќ за Southeast European Times во Белград – 16/04/09
Хрватска и Албанија влегоа во НАТО на 1-ви април, поради што белградските аналитичари почнаа да се загрижуваат дека геостратешката позиција на Србија на Балканот се поткопува.
„Србија почна да ја губи својата водечка позиција во регионот со приемот на Хрватска и Албанија во НАТО“, рече аналитичарот Александар Радиќ.
„Хрватска има амбиција да стане регионална сила и сега полека го спроведува тој план, додека Србија останува заробена во историјата“, рече Радиќ.
Ситуацијата стана уште посложена за Србија во ситуација кога Македонија чука на вратата на НАТО, а Босна и Херцеговина се гордее со својата добра соработка со Алијансата преку Партнерството за мир (ПзМ).
Србија стана членка на ПзМ во 2006 година.
Само еден ден откако НАТО ги прими новите членки од Балканот, Србија ги обелодени предлог-стратегиите за националната безбедност и одбрана, во кои таа ја задржува својата прокламирана воена неутралност.
Претставувајќи ги документите, министерот за одбрана Драган Шутановац рече дека Србија треба да воспостави позитивен однос со НАТО во рамките на ПзМ што е можно поскоро.
„Моето мислење за членството во НАТО е сé уште апстрактно, со оглед на тоа што сé уште никој не ни побара, ниту ни понуди мислење за пристапувањето во организацијата;
според тоа, Министерството за одбрана не разговара за ова прашање сега засега“, додаде Шутановац.
Еден од членовите на владејачката коалиција, Српското движење за обнова, почна да се застапува за дополнителна соработка со НАТО.
Партискиот заменик-претседател Срѓан Сречковиќ рече дека Србија мора да ги интензивира своите активности во рамките на ПзМ.
Сречковиќ понатаму рече дека е многу тешко да се замисли Србија со какво било политичко или економско водство во Западен Балкан, додека ја опкружуваат членки на НАТО.
Во моментов, односите помеѓу НАТО и Србија се заладени бидејќи силите на Алијансата во Косово -- КФОР -- ги обучуваат Косовските сили за безбедност, вооружена единица која Белград ја смета за опасност.
Покрај тоа, сеќавањата на бомбардирањето во 1999 година, во кое загинаа околу 2.500 Срби, се сé уште свежи.
Според неодамнешните анкети, преку 60 отсто од јавноста сé уште се противи на членството во НАТО.
Сепак, официјалните претставници на НАТО на самитот на 4-ти април во Стразбур, Франција, изразија „подготвеност за развој на партнерството, политичките консултации и практичната соработка“ со Србија, додавајќи дека „волјата и чекорите што ги преземаат српските власти“ се важни за ова прашање.
Официјалните претставници, исто така, ја повикаа Србија да „го поддржи понатамошниот напредок кон зајакнувањето на мирот и редот во Косово“.
