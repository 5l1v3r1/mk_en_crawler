19/05/2011
Од Клаудија Лутовска за Southeast European Times во Скопје -- 19/05/11
Maкедонија го измени уставот, проширувајќи ги постојните одредби за екстрадиција и затворајќи ја дупката која им овозможуваше на осудените криминалци да бараат засолништа во регионот врз основа на двојното државјанство.
„Амандманот го утврдува спроведувањето на екстрадициите и принципите врз кои што тие ќе се извршуваат, придружено со потпишување на билатерални договори со секоја земја одделно. 
Екстрадиција може да се изврши само со судска одлука“, рече портпаролот на Министерството за надворешни работи, Борче Стамов, за SETimes.
Набргу по усвојувањето на измените минатиот месец македонската полиција започна процес на апсење на бегалците.
„Меѓународни потерници за апсење се издадени за 42 бегалци, кои се бараат за тешка кражба, грабеж, убиство со предумисла и измама“ рече портпаролот на полицијата, Иво Котевски, за SETimes.
Поголем дел од нив се обидуваат да ја избегнат правдата во соседните држави -- Србија, Бугарија и Косово -- но и во другите земји.
За забрзување на процесот Македонија првично потпиша билатерални договори со Србија, Хрватска и Црна Гора, рече портпаролката на Министерството за правда, Мирјана Илијева, за SETimes.
Министерот за правда, Михајло Маневски, исто така, се состана со својот косовски колега, Хајредин Куци, и потпиша договор за взаемна правна помош, екстрадиција и префрлање на осудените криминалци.
Секој потпишан договор мора да ги специфицира кривичните дела кои се предмет на екстрадиција, без оглед на тоа дали ќе се класифицирани по име или генерална клаузула, или комбинација на двете.
„Македонија ја прифати употребата на европската потерница на ЕУ и е дел од Европската конвенција за екстрадиција за Југоисточна Европа, и го потпиша својот Трет дополнителен протокол“, рече за SETimes државниот советник по меѓународно право на Министерството за надворешни работи, Горан Стевчевски.
Сепак, понекогаш, земјите не соработуваат од голем број причини и процесот може да се политизира.
„Екстрадицијата зависи во голем дел од оценката на надлежните власти од кои таа се бара“, рече за SETimes професорот по кривично право на Европскиот универзитет, Ѓорѓи Сламков.
„Ако тие сметаат дека неговите права ќе бидат прекршени, или дека ќе биде суден од политички причини, тогаш е можно да не се прифати барањето за екстрадиција“, рече Сламков.
Исто така, може да важи и спротивното, додаде тој, во однос на поставување услови за предавање на осуден криминалец заради политичка или друга корист.
Сепак, евроатланската интеграција претпоставува взаемна соработка меѓу државите и таа овозможува екстрадиција во другите држави заради спроведување на правдата, заклучува Сламков.
Министерот Маневски рече дека Македонија зеде страница од хрватската книга, која го измени својот устав во јуни 2010 година. 
Заедно со Србија и Црна Гора, Хрватска размени некои од најозлогласените криминалци со двојно државјанство.
Портпаролот на хрватското Министерство за правда, Весна Двораниќ, изјави за SETimes дека хрватските амандмани специфицираат дека екстрадиција се случува според конкретна одлука за екстрадиција, или според договор за предавање лица, или аквисот на ЕУ.
Врз основа на договорот на Хрватска со Србија, Среќко Калиниќ -- осуден за убиството на српскиот премиер Зоран Ѓинѓиќ во 2003 година -- беше екстрадиран во Србија во август 2010 година.
„Ова е исклучиво правна процедура во која државјанството на бараните лица не претставува пречка за судските власти“, рече Двораниќ. 
„Примената на овој инструмент во практиката даде позитивни резултати, но во некои држави треба долго време за да се спроведе“, рече таа.
