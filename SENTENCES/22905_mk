06/11/2008
ВАШИНГТОН, САД -- Балканските земји во средата (5-ти ноември) му честитаа на Барак Обама на неговата победа на американските претседателски избори. 
Албанскиот претседател Бамир Топи рече дека успехот на Обама претставува „историски ден за Америка“, додавајќи дека САД ќе останат водечки фактор во решавањето на меѓународните кризи. 
Претседателот на претседателството на Босна и Херцеговина (БиХ) Харис Силајџиќ, исто така, испрати писмо со честитки, додека високиот претставник Мирослав Лајчак за германското списание Дер Шпигел изјави дека Соединетите Држави и другите меѓународни партнери треба да останат посветени на поддршката на земјите во Западен Балкан, на нивниот пат кон интеграцијата во ЕУ.
Бугарскиот претседател Геогри Парванов му честиташе на Обама и рече дека неговата победа ја сигнализира желбата за промена и обнова. 
Претседателот Стипе Месиќ рече дека како мала европска земја на патот кон евроатланската интеграција, Хрватска му честита на Обама. 
Кипарскиот претседател Деметрис Христофиас рече дека Никозија чека да види дали Обама ќе ги исполни своите ветувања, истакнувајќи дека неговиот избор доведе до големи очекувања. 
Грчкиот премиерот Костас Караманлис испрати писмо во кое му вели на Обама дека неговата победа на републиканецот Џон Меккејн доаѓа во еден „клучен период“, поради светската рецесија.
Македонскиот претседател Бранко Црвенковски во својата порака вели дека американскиот придонес кон „обезбедувањето на мир, стабилност и развој на демократијата е од драгоцена важност“. 
Косовскиот премиер Хашим Тачи му напиша на Обама дека изборот „ги покажа најдобрите демократски вредности на САД“. 
Црногорскиот претседател Филип Вујановиќ рече дека е убеден оти победата на Обама ќе придонесе за развојот на билатералните односи. 
Романскиот претседател Трајан Башеску рече дека изборот на Обама доаѓа во зенитот на американско-романската соработка. 
Владата на Србија изрази надеж дека изборот на Обама ќе придонесе за развојот на толеранцијата во светот. 
Во неговото писмо, турскиот претседател Абдула Ѓул ја поздрави пораката на Обама за промена и надеж. 
(ДПА, Макфакс, ОХР, Фена, Булгаријан пост, КНА, АНА-МПА, Утрински весник, Адеварул, Хуријет, новинска агенција Анадолу, Заман, РТС - 05/11/08)
