18/02/2013
Енди Дабилис за Southeast European Times во Атина -- 18.02.13
Мерките на штедење кои ги испразнија паричниците на Грците, даваат резултат. 
Грците го намалија својот дефицит за една третина минатата година, на 6,5 отсто од 9,4 отсто во 2011 година.
Владата очекува да го намали дефицитот на 4,3 отсто до крајот на оваа година и предвидува почеток на заздравување додека се движи кон горната граница на Еврозоната од 3 отсто, иако нејзиниот долг сé уште се очекува да биде околу 124 отсто од БДП во 2020 година.
Коалициската влада на премиерот Антонис Самарас протурка кратење на расходите од 13,5 милијарди евра и план за даночно зголемување во парламентот во декември, што деблокира серија од 52,5 милијарди евра во вид на заеми, и ја запре тензијата на пазарот.
„Тоа е брзо намалување на [дефицитот], добра вест на некој начин, бидејќи значи дека програмата продолжува, но со подлабока рецесија во исто време“, рече за SETimesПлатон Тиниос, доцент по економија на Универзитетот Пиреа.
Но, тој вели дека владата мора да најде начин да ги зголеми приходите, а не да се потпира само на кратење на расходите. 
„Со кратењето, ги правите кратењата потешки. 
Сега влегуваме во сржта на проблемот и ќе мора да се донесат некои болни одлуки“, додаде тој.
Кратењата, кои започнаа во 2009 година, беа насочени кон работниците, пензионерите и сиромашните, додека даночните затајувачи, кои должат 52,5 милијарди евра, сé уште во голема мера се игнорираат.
Грчките работници одговорија со голем број протести и штрајкови.
„Очајните луѓе имаат поголема веројатност да преземат очајни дејства“, рече заSETimesДимитрис Хаѕиниколау, професор по економија на Универзитетот Јанина.
„За една високозадолжена земја ... 
политиката на вакво големо намалување на дефицитот несомнено води до катастрофален феномен, како што е невработеност од 30 отсто“, додава тој. 
Процентот сега изнесува рекордни 26,8 отсто.
И покрај порастот на ДДВ на 23 отсто, недостатокот на даночни приходи и намалувањето од 775 милиони евра, со оглед на тоа што Грците ги намалија трошоците скоро до степен на застој, ги усложнуваат надежите за обнова.
Василис Монастириотис, предавач на лондонската Школа за економија, изјави заSETimes дека сé на сé, „бројките се добри и блиски до оние што беа најоптимистичка надеж“.
„Постои голема загрженост дали владата ќе може да ги наплати даноците и незадоволството на улиците е големо ... 
[но] преземените мерки се прогресивни“, додава тој.
Антонис Клапсис, шеф за истражување во Институтот за демократија Констандинос Караманлис во Атина, изјави заSETimes дека „веста за дефицитот е добра, но клучно е дали Грција ќе најде начин да го обнови економскиот раст. 
Ако не се случи тоа и ако рецесијата продолжи, тогаш ситуацијата може лесно да излезе од контрола“.
