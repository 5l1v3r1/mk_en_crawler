12/06/2009
(AФП - 11/06/09; AП, Ројтерс, ДПА, Блумберг, ФТ, ББС, ВОА, Косово тајмс, Њу Косова репорт, НАТО - 11/06/09)
Министрите за одбрана на НАТО во четвртокот (11-ти јуни) одобрија план за намалување во фази на десетгодишната мировна мисија на Алијансата во Косово, наведувајќи ја како причина подобрената безбедносна состојба во новата независна држава.
„Министрите денес одлучија дека политичките и безбедносните услови се соодветни за преземање чекор во правец на постепена промена на стурктурата на КФОР“, изјави за новинарите во Брисел генералниот секретар на НАТО Јап де Хоп Шефер.
Иако сé уште не е одреден официјален датум, КФОР, кој моментно има скоро 14.000 војници од 33 земји, е можно да ги намали силите на 10.000 припадници во текот на следните шест месеци.
„Тој датум би можел да биде и 1-ви јануари“, рече Де Хоп Шефер.
Министрите за одбрана истакнаа дека Северноатланскиот совет, главното тело што носи одлуки во Алијансата, ќе го следи секој чекор во процесот, земајќи ја предвид безбедносната ситуација на терен.
Извори на НАТО велат дека крајната цел е да се намалат војниците на КФОР на околу 2.500 во текот на следните две години.
Мисијата беше формирана веднаш по крајот на конфликтот во Косово во периодот 1998-1999 година, кога 50.000 меѓународни мировници беа распоредени во тогашната српска провинција да ги спречат непријателствата и да обезбедат безбедно и сигурно опкружување. 
Косово прогласи независност од Србија на 17-ти февруари 2008 година, и покрај жестокото противење на Белград. 
Ова предизвика загриженост за потенцијално враќање на насилството во регионот.
НАТО во четвртокот истакна дека неговата одлука за намалување на присуството на терен не имплицира оти планира да ја напушти најновата држава во Европа.
„Ние ќе ги имаме маневарските сили и резерви во секое време кога ќе ни требаат“, рече Де Хоп Шефер на прес-конференцијата во Брисел.
НАТО, исто така, истакна дека КФОР ќе продолжи да осигурува безбедност во Косово „сé додека е тоа потребно и сé додека Советот за безбедност на ОН не одлучи поинаку.“
Правната и полициска мисија на ЕУ од 2.500 припадници кои се ангажирани во Косово и сопствените безбедносни сили на земјата, кои треба да се прошират на 2.500 во текот на следните неколку месеци, ќе му овозможат на НАТО да го намали своето присуство, рече во четвртокот германскиот министер за одбрана Франц Јозеф.
„Сега можеме да ја почнеме транзицијата во превентивно присуство“, АП ја цитираше изјавата на Јанг откако пристигна во Брисел, на дводневниот годишен состанок на министрите за одбрана на НАТО.
„Следните чекори мора да бидат политички оценети и потоа одлучени“, додаде Јанг, чиј контингент од скоро 2.400 припадници е најголем во КФОР.
Шпанија -- една од четирите членки на НАТО, вклучително и Грција, Романија и Словачка, кои сé уште не го признаа Косово -- неодамна ги објавија своите планови за повлекување 542 војници од КФОР. 
Италија, втора по големина земја во КФОР, во четвртокот јасно стави до знаење дека сака да го намали својот контингент од 1.935 припадници на половина, во текот на следните шест месеци. 
Данска, која има 355 војници во Косово, има слични планови.
Американскиот секретар за одбрана, Роберт Гејтс, ја истакна потребата намалувањето да се спроведува на доброкоординиран начин.
„Јас сакам ова да се спроведе на организиран и кохерентен начин како Алијанса, а не како земји што заминуваат еднострано“, изјави тој за новинарите.
Има некои повици дел од силите повлечени од Косово да се релоцираат во Авганистан.
Истакнувајќи дека планираното повлекување „дефинитивно ќе ги ослободи силите“, Де Хоп Шефер истовремено рече дека една ваква „врска не е направена“.
