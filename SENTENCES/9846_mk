13/06/2013
Дражен Ремиковиќ за Southeast European Times во Подгорица -- 13.06.13
Стотини жители на Васове Воде рекоа дека ќе продолжат да го одржуваат синџирот од луѓе што го направија за да ги спречат камионите за отпад да влезат во градот, каде што се фрли 1 милион тони ѓубре во текот на изминатите седум години.
„Граѓаните продолжуваат со блокадата, но полицијата постојано ја пресекува и пополнува извештаи против нив.
Ние ќе ја одржуваме и нема да ѝ дозволиме нашата општина да се претвори во депонија“, рече за SETimes Гојко Цимбаљевиќ, локален учесник во градската блокада, која започна минатиот месец.
Но, властите рекоа дека сите активности се во согласност со законот и ќе бидат од полза за општината, бидејќи тие планираат да го употребат отпадот за зголемување на енергетската ефикасност на областа.
„Тоа е целосно законска депонија, која со години стои таму и општината ја има целата [потребна] документација.
Планираме да инвестираме повеќе од 30 милиони евра во изградбата на електроцентрала која ќе произведува енергија од отпад за нашиот град.
Се разбира, ни треба добар инвеститор, но проектот е скоро завршен“, рече за SETimes Вука Голубовиќ, шеф на општина Беране, која ја опфаќа Васове Воде.
„Протестите се целосно неосновани и јас уште еднаш испраќам порака дека депонијата ќе остане таму“, рече Голубовиќ.
Но, експертите за екологија велат дека депонијата станува еколошка катастрофа.
„Неподнослива реа сега се шири низ целата област, заедно со милијарди инсекти.
Замислете само што ќе се случи во текот на летото“, рече за SETimes Александар Перовиќ, директор на еколошкото движење Озон, невладина организација со седиште во Никшиќ.
Перовиќ рече дека властите фрлаат не само комунален, туку и медицински и електричен отпад.
„Не постои одобрение од повисоките нивоа на власта за фрлање на ваков отпад на оваа локација.
Тие мора да најдат друга локација.
Човечките блокади на локалните жители се целосно оправдани“, рече Перовиќ.
Земјата има две санитарни депонии кои ги исполнуваат еколошките критериуми, во Подгорица и меѓу крајбрежните градови Бар и Улцињ.
Вкупната количина на отпад што се создава годишно во земјата изнесува повеќе од 193.000 тони, но грубо околу половина од таа количина навистина се собира;
несобраниот отпад завршува во животната средина.
Владата изготви стратешки план за управување со отпадот, кој предвидува создавање осум центри за третирање на отпадот до 2020 година.
„Сега треба да најдеме некакво решение за депонијата Беране.
Министерството никогаш не сакаше изборот на локацијата да влезе во рамките на надлежностите на локалната власт, бидејќи тоа е нивна надлежност.
Но, ние сакаме ...
условите во Беране да се решат што е можно побргу“, рече Синиша Станковиќ, заменик-министер за одржлив развој и туризам.
Екологистите велат дека практиката во Васове Воде е спротивна на црногорската прокламација од пред 20 години дека земјата е прва еколошка држава во светот.
„[Тоа] постои само на хартија“, рече Кристине Блокус, претставничка на УНДП.
Дали треба Црна Гора да ја користи депонијата во Васове Воде?
Кажете ни ги вашите размислувања долу.
