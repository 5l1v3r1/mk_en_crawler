10/02/2006
Од Георги Митев-Шантек за Southeast European Times во Белград -- 10/02/06
Српската полиција издаде потерница за познатиот магнат кој стана политичар, Богољуб Кариќ, на 4-ти февруари, откако тој не се појави на сослушувањето во судот.
Кариќ, пријател и бизнис партнер на поранешниот југословенски претседател Слободан Милошевиќ, е сопственик на претпријатието БК и претседател на движењето Моќ на Србија.
Кариќ требаше да се појави во Белградскиот окружен суд на 3-ти февруари на сослушувањето за активностите на неговото поранешно претпријатие, мобилниот оператор Мобтел.
Сепак, тој не се појави.
Полицијата вели дека Кариќ не бил на својата адреса во Белград и властите сега трагаат по него.
Белградското Радио Б92 го цитираше претставникот на движењето Моќ на Србија, Дејан Милековиќ, дека Кариќ бил надвор од земјата, заедно со своите браќа, Сретен и Драгомир Кариќ Милековиќ.
„Адвокатите ми рекоа дека Сретен Кариќ е во Москва и јас им верувам.
Богољуб Кариќ е надвор од земјата по документи, како и Драгомир, кој живее надвор од земјата веќе подолго време“, рече Милековиќ.
Се смета дека Кариќ и неговите браќа се соочуваат со обвиненија за даночно затајување, малверзации со милиони долари и перење пари.
Потерницата е најновиот момент во тековната борба помеѓу Кариќ и владата на премиерот Воислав Коштуница, која ја повлече дозволата за работа на Мобтел.
Владата, исто така, се закани дека ќе го конфискува семејниот имот на Кариќ ако не бидат платени наводните 3,3 милиони евра неплатен данок.
Кариќ, пак, го обвинува Коштуница дека води „кампања на линч“ поради популарноста на неговата партија, која високо се котира во анкетите на јавното мислење и е пред партијата на Коштуница.
Со истрагата се фрла светлина врз корените на енормното богатство на Кариќ -- натрупано во текот на изминативе две децении.
Користејќи ги своите политички врски и државниот капитал семејството создаде бизнис империја која поседува градежни, финансиски, медиумски и земјоделски претпријатија на три континенти.
Во ексклузивната белградска населба Дедиње Кариќ има девет вили, во вкупна вредност од околу една милијарда евра.
Со години Мобтел беше единствено претпријатие за телекомуникации во светот кое немаше регистирано никаков профит.
Приходите се претураа во претпријатијата во сопственост на семејството Кариќ, меѓу кои и претпријатието за припејд картички „Астра“, претпријатието за изнајмување автомобили „Фемили турс“, осигурителното претпријатие „Европа“ и БК Телевизија.
