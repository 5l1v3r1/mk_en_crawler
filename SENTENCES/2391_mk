30/01/2006
Од Марина Стојановска за Southeast European Times во Скопје -- 30/01/06
Македонија, која стана официјален кандидат за членство во ЕУ во декември, ќе биде ставена под зголемен притисок во следните месеци да покаже напредок во голем број области. 
Едно од нив е решавањето на проблемот со корупцијата. 
Земјата усвои правна рамка за напорите против корупцијата, но нејзиното спроведување заостанува, според Групата земји за борба против корупцијата (ГРЕКО).
ГРЕКО, тело на Советот на Европа, даде 14 препораки, меѓу кои и онаа за дополнителна обука на судството, адвокатурата и полицијата. 
ГРЕКО, исто така, повика на подобра контрола врз процесот на регистрирање на фирмите, со цел да се затворат евентуалните празнини кои овозможуваат затајување на данок.
Македонската влада ги прифати препораките и го одреди 30-ти април 2007 година како краен рок за нивно спроведување.
Еден чекор е веќе преземен. 
На 4-ти јануари премиерот Владо Бучковски го објави почетокот на „едношалтерскиот систем“ за регистрирање на фирмите. 
Покрај поедноставениот процес на регистрација и намалените трошоци, со новиот процес се воспоставува и централизирана база на податоци, која ќе го замени сегашното спојување на бази на податоци од најразлични извори.
Во една друга област од суштинска важност -- обезбедувањето на јавниот пристап до информации -- постигнат е различен напредок. 
По значителното доцнење, Парламентот го усвои Законот за слободен пристап до информации на 25-ти јануари, но истиот нема да стапи на сила сé до септември. 
Невладините организации се жалат дека во законот не се предвидува заштита на имателите на информации, меѓу другите важни мерки.
Пристапот до информации е од пресудно значење за осигурувањето на транспарентноста на администрацијата, велат антикорупциските експерти.
Македонија има канцеларија на народен правобранител која им помага на граѓаните кои се соочуваат со корупција во јавните институции, но владата треба да направи повеќе за подигање на јавната свест за овој механизам, вели ГРЕКО.
Групата, исто така, препорачува обезбедување на редовни обуки за државните службеници во врска со ризиците од корупција, превентивните мерки и пријавувањето на корупција. 
ГРЕКО, исто така, повикува на зајакнување на ингеренциите на Дирекцијата за спречување на перењето пари, релативно нова институција. 
Помеѓу другото, дирекцијата треба да добие директен пристап до релевантните разузнавачки документи, вели ГРЕКО.
