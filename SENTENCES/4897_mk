26/01/2010
(ДПА, Јуропиан војс, РФЕ/РЛ, Б92, Совет на ЕУ, шпанско претседателство на ЕУ - 25/01/10)
Министрите за надворешни работи на ЕУ во понеделникот (25-ти јануари) изјавија дека војниците на ЕУФОР е можно да останат во Босна и Херцеговина (БиХ) и по крајот на оваа година, ако биде потребно.
Лансирана во декември 2004 година, мировната мисија на ЕУ -- наречена Операција АЛТЕА -- броеше 6.300 војници. 
Сега нејзината бројка е намалена на околу 2.500 припадници, со примарна задача да го спречат евентуалното обновување на етничкото насилство.
Министрите за надворешни работи на ЕУ во понеделникот објавија дека блокот од 27 држави останува посветен на одржувањето безбедно и сигурно опкружување во БиХ.
Ако тоа го бара ситуацијата, рекоа министрите за време на нивниот состанок во Брисел овој месец, ЕУ е подготвена „да ја задржи извршната воена улога за поддршка на [мировните] напори и по 2010 година, под мандатот на ОН“.
Драстичното влошување на политичката клима во БиХ ги попречи плановите за понатамошно намалување на силите на ЕУФОР таму и за преобликување на мисијата, со една поменторска улога за безбедносните сили на државата.
Според Резолуцијата на Советот за безбедност на ОН 1895 -- усвоена на 18-ти ноември 2009 година -- мандатот на ЕУФОР беше продолжен за уште една година. 
„Ситуацијата во регионот и понатаму претставува закана за меѓународниот мир и безбедност“, се вели во резолуцијата.
Искажувајќи пофалби за ЕУФОР, во поглед на неговиот „решителен напредок“ кон остварувањето на својот мандат и значителниот придонес за стабилноста и безбедноста во БиХ, министрите за надворешни работи се согласија да ја прошират работата на агенцијата и да ја вклучат и обуката на безбедносните сили во земјата.
Дипломатите на ЕУ истакнаа дека безбедносните реформи се клучни за целокупниот реформски процес во БиХ.
„Советот ја потврдува својата целосна поддршка за европската перспектива на Босна и Херцеговина“, се вели во изјавата, при што АЛТЕА е клучен дел од напорите на блокот за поддршка на политичкиот процес со цел интеграција во ЕУ.
Потврдувајќи ја силната поддршка за високиот претставник и специјалниот претставник на ЕУ, Валентин Инцко, министрите ги повикаа „сите партии во БиХ да ги почитуваат сите одлуки што тој ги носи“ и да прекинат со оспорувањето на неговата надлежност.
Тој го изјави ова по бројните обиди на политичарите од босанските Срби да ги одложат одлуките на Инцко, и постојаните закани на премиерот на Република Српска Милорад Додик со референдум за отцепување од БиХ.
Во изјавата се додава: „ЕУ ја подвлекува својата посветеност на територијалниот интегритет и суверенитет на Босна и Херцеговина, во согласност со Дејтонскиот мировен договор“.
Шефицата за надворешна политика на ЕУ, Кетрин Ештон, се очекува да ја посети БиХ во текот на февруари.
