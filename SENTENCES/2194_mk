15/11/2004
Од Марија Лазарова за Southeast European Times во Скопје --15/11/04
Почнувајќи од 1-ви јануари политичките партии во Македонија ќе бидат финансирани од државниот буџет, како резултат на неодамна усвоената легислатива. 
Седумдесет отсто од околу 500.000 евра што ќе бидат на располагање, ќе им бидат доделени на парламентарните партии според бројот на местата освоени на последните општи избори. 
Остатокот ќе оди за партиите кои не освоиле места, но добиле најмалку 1 отсто од гласовите.
„Транспарентноста на партиите во политиката претставува клучот на демократијата“, вели Андреј Жерновски, пратеник на либерал-демократите и еден од предлагачите на новиот закон. 
„Голем број земји се загрижени дека парите доминираат во политиката и дека парите ги купуваат политичарите. 
Ова не е исклучок ниту во Македонија.“
Законот овозможува рационална распределба на јавните и приватните средства и поставува строги критериуми за приватните донации, вели Жерновски. 
„Финансирањето на партиите мора да биде предмет на целосен увид од страна на граѓаните и телата одговорни за контрола на финансиските операции. 
Секој граѓанин во државата или член на политичка партија има право на еднаков пристап до начинот на финансирање на една политичката партија.“
Партиите сé уште ќе бидат во можност да се финансираат себеси преку членарини, донации, подароци и продажба на промотивен и рекламен материјал. 
Сепак, воспоставени се горните граници за донациите се - 35.000 евра од приватни извори и 17.500 евра од поединци. 
Од партиите, исто така, ќе се бара да водат јавна документација и да вршат соодветни пресметки. 
Тие ќе мора да поднесуваат годишен финансиски извештај најдоцна до 31-ви март. 
Министерството за финансии и државното биро за ревизија ќе ги контролираат нивните финансиски операции.
Освен парите што ќе бидат обезбедени од државниот буџет, легислативата им забранува на партиите да примаат јавни средства. 
Исто така, забрането е финансирање од страна на меѓународни институции, државни претпријатија (меѓу кои и претпријатијата во кои државата има најмалку 20 отсто учество), верските заедници, како и од анонимни и неидентификувани извори.
