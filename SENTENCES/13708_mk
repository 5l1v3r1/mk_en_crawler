23/08/2005
БЕЛГРАД, Србија и Црна Гора -- Поранешниот српски министер за правда Владан Батиќ го обвини премиерот Воислав Коштуница, армијата и православната црква дека го штитат Ратко Младиќ и другите обвинети за воени злосторства. 
Во интервјуто објавено во понеделникот (22-ри август) Батиќ рече дека обвинетите кои му се предале на Трибуналот на ОН добиле по 500.000 евра од четворица српски магнати. 
Тој рече дека владата во Белград потоа обезбедила компензација за бизнисмените во вид на профитабилни договори.
Во другите вести од понеделникот, актуелниот српски министер за правда, Зоран Стојковиќ, го посети Трибуналот на ОН во Хаг, при што изјави дека ништо не ја блокира екстрадицијата на Милан Лукиќ од Аргентина во Трибуналот. 
И покрај тоа што Србија, исто така, побара трансфер на Лукиќ во Белград, Стојковиќ истакна дека надлежноста на Трибуналот ја заменува онаа на српското судство. 
Лукиќ, обвинет за убиството на околу 150 лица од несрпското население за време на босанскиот конфликт во периодот 1992-1995 година беше уапсен во Аргентина претходно овој месец врз основа на меѓународната потерница за него. 
(Spiegel Online, Taнјуг, Бета - 22/08/05)
