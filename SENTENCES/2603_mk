14/07/2005
Од Марина Стојановска за Southeast European Times во Скопје -- 14/07/05
Децентрализацијата во Македонија официјално започна на 1-ви јули, при што премиерот Владо Бучковски вети соработка помеѓу централните и локалните власти.
Како резултат на процесот, општините ќе добијат голем број надлежности, кои претходно беа во рацете на државата.
Децентрализацијата на власта значи дека градоначалниците и нивните тимови ќе добијат надлежност за скоро сите функции што претходно ги извршуваа министерствата за транспорт, труд, образование и култура.
Помеѓу другото, локалните власти сега ќе издаваат и градежни дозволи, ќе наплаќаат даноци и ќе ги избираат директорите на основите училишта и началниците на полициите.
„Се соочуваме со голем и сериозен реформски процес, кој опфаќа не само пренесување на важните надлежности од централно на локално ниво, туку и префрлање на околу 540 објекти кои претходно й припаѓаа на државата и околу 30.000 владини службеници од централната на локалната власт“, рече Бучковски пред менаџерскиот одбор на Здружението на единиците за локална самоуправа (ЗЕЛС) на 1-ви јули.
„Тоа сигурно ќе биде сеопфатен и тежок процес, но јас сум убеден дека ќе успееме да го реализираме“, додаде тој.
Премиерот вети дека владата ќе обезбеди помош во решавањето на најтешките проблеми со кои се соочуваат општините -- нивните финсиски долгови.
„Знаеме дека жиро-сметките на поголемиот број општини се блокирани поради нивните долгови, главно кон претпријатијата за комунални услуги.
Со вклучена камата, долгот кон претпријатието за електростопанство ЕСМ изнесува околу 6,72 милиони евра.
Се надевам дека ќе успееме да ги ослободиме општините од товарот на каматите и ќе го репрограмираме основниот долг“, рече Бучковски.
Претседателот на ЗЕЛС, Андреј Петров, смета дека ако сака општините да станат ефикасни единици на власта, владата мора да им помогне, првично во справувањето со нивните финасиски проблеми, .
„Задоволен сум со ветувањето на владата за помош на општините во преземањето на првите државни службеници од министерството за транспорт и врски“, рече Петров.
„Исто така, постигнавме договор со владата дека за општините треба да оди поголем дел од ДДВ.“
Министерот за локална самоуправа, Ризван Сулејмани, рече дека владата е веќе подготвена за започнување на децентрализацијата.
„Од 42 усвоени закони, 36 се директно поврзани со почетната фаза на децентрализација, и остануваат да се усвојат само две регулативи поврзани со префрлувањето на персоналот од Министерството за транспорт и дистрибуцијата на ДДВ“, рече Сулејмани.
Меѓународните претставници во земјата го поздравија почетокот на децентрализацијата.
„Првата фаза ...
значи почеток на новиот процес кој води до поприфатлива локална власт, зајакнување на локалната демократија и интензивирано учество на граѓаните во локалната власт“, се вели во заедничката изјава што ја потпишаа специјалниот претставник на ЕУ, Михаил Салин, шефот на делегацијата на ЕУ, Донато Кјарини, вршителот на должноста амбасадор на САД во Македонија, Пол Волер, амбасадорот на ОБСЕ, Карлос Паис, и високиот претставник на НАТО, Денис Блис.
