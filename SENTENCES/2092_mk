19/04/2005
Од Марија Лазарова за Southeast European Times во Скопје -- 19/04/05
Европската комисија одобри 34,5 милиони евра за Македонија, како дел од Програмата за помош на заедниците за реконструкција, развој и стабилизација (КАРДС). 
Средствата ќе бидат наменети за поддршка на реформските напори на земјата додека се движи кон интеграцијата во ЕУ. 
Со обезбедувањето на оваа помош Брисел има за цел да овозможи реализација на приоритетите определени со Спогодбата за стабилизација и асоцијација на Македонија со Унијата, како и поддршка за спроведувањето на Охридскиот мировен договор.
Најголемата транша, 18,5 милиони евра, ќе биде искористена за развојот на институциите и воспоставување на најдобрите практики и правила. 
Ова ги вклучува областите на правото и внатрешните работи, како и јавната администрација.
Фокусот ќе биде ставен на реформите во полицискиот и судскиот сектор и врз борбата против организираниот криминал - сегменти што се од најголема важност за интеграцијата на земјата во ЕУ и во НАТО. 
Дел од средствата ќе бидат искористени за реформи во статистиката и телекомуникациите, како и за поддршка на децентрализацијата. 
Помошта, исто така, ќе оди и за царинските и даночните служби.
Околу 10,6 милиони евра ќе бидат наменети за економскиот и социјалниот развој. 
Во оваа област, подобрувањето на климата за инвестирање во земјата, моментно еден од најголемите проблеми, ќе добие најголема поддршка. 
Реформите во транспортот, комуникациите и заштитата на животната средина ќе бидат помогнати преку заедничките проекти со ЕБОР и Европската инвестициона банка. 
Покрај тоа, средствата се наменети и за поддршка на политиката на вработување.
Програмите за заедниците ќе добијат околу 2 милиони евра, а иста ќе биде и цифрата за напорите за стабилизација на демократијата во Македонија, особено спроведувањето на Охридскиот рамковен договор. 
Акцентот ќе биде ставен врз две области: зголемувањето на застапеноста на малцинските етнички заедници во јавната администрација и развој на нов владин сектор задолжен за спроведување на договорот.
Како и во претходните години, 1.4 милиони евра ќе бидат искористени за генерална техничка помош.
