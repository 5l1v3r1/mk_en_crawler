07/09/2005
Од Ерлис Селмај за Southeast European Times во Тирана -- 07/09/05
Новиот кабинет на премиерот на Албанија Сали Бериша вети приближно 240000 евра хуманитарна помош за жртвите од ураганот Катрина во САД.
Земјата,исто така, понуди да испрати група доктори и медицински сестри со цел да им се помогне на жртвите.
„Албанија ќе им се приклучи на останатите земји во светот ...
со цел да им се помогне на САД да се справат со ситуацијата, во овие денови на жалост, кога илјадници луѓе ги загубија животите“, рече Бериша, опишувајќи ја помошта како акт на солидарност помеѓу Албанија и САД.
„Блиски сме со една прекрасна и пријателска земја, која ни помогна во најтешките моменти и ќе продолжи да не поддржува.
Сумата е симболична, но ја изразуваме нашата подготвеност да им помогнеме на луѓето во областите што беа зафтени од ураганот Катрина“, рече новиот министер за здравство, Максим Цикули.
Бериша, чија Демократска Партија победи на парламентарните избори на 3 јули, беше официјално назначен за премиер во саботата (3 септември), откако Централната изборна комисија ги објави крајните резултати од изборите.
Во понеделникот, тој ги соопшти членовите на неговиот коалициски кабинет.
Ураганот Катрина, третиот најсилен ураган што некогаш пристигнал на копното на САД, ги опустоши заливските региони на Алабама, Луизијана и Мисисипи.
Се проценува дека илјадници луѓе ги загубија животите, а милиони се расселени, од неговото доаѓање на брегот во Билокси, Мисисипи на 29 август.
Процепите во насипот кој го заштитува Њу Орлеанс предизвикаа поплавување на речиси целиот град и принудија целосна евакуација на жителите.
Според американскиот Стејт Департмент, 94 земји и меѓународни организации понудиле помош.
Меѓувремено, владата на Косово соопшти дека ќе испрати 400000 евра како дел од пакетот финансиска помош за жртвите на ураганот Катрина.
Одлуката беше донесена за време на владиниот состанок во Приштина, кој го водеше премиерот Бајрам Косуми.
„Ова е симболична сума што Косово им ја нуди на луѓето од САД, жртви на ураганот Катрина.
Одлуката е донесена во знак на почит кон САД.
Косово никогаш нема да ја заборави поддршката што ја имаше и сеуште ја има од САД“, рече Косуми.
