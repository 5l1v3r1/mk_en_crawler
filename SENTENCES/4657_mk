12/06/2009
Од Горан Трајков за Southeast European Times во Скопје – 12/06/09
Околу 120 улични изведувачи од 16 земји се собраа во Скопје минатиот месец на 4-тиот по ред Баскерфест.
Магионичари, акробати, танчери, жонглери, комедијанти, мимичари и кловнови што одат на ногарки се наредија на улиците, за време на еднонеделниот фестивал, кој започна на 29-ти мај со спектакуларна акробатска изведба и парада.
Македонската министерка за култура, Елизабета Канчевска-Милевска, и градоначалникот на Скопје, Коце Трајановски, беа присутни на отворањето.
Градот Скопје е главен поддржувач на настанот, со донација од околу 17.000 евра. 
Парите стигнаа далеку, бидејќи овогодинешниот Баскерфест беше најголем досега и се протегаше од Плоштадот Македонија па сé до точки во Аеродром, Чаир и Гази Баба.
Уличните изведувачи ги воодушевуваа подеднакво возрасните и децата од пладне па сé до доцна навечер, бесплатно.
Настанот привлече најразлични етнички групи што живеат заедно во Македонија, нудејќи мултикултурна храна и уметност.
Пане Темов, претседател на непрофитната група One Way, која помага во организацијата на Баскерфест, рече дека настанот го стави Скопје на „европската карта на вакви фестивали“.
„Многу ... 
од учесниците беа дел и од претходните изданија на Баскерфест ... 
што докажува дека биле задоволни од претходното учество“, рече Темов.
Иако италијанскиот фестивал Ферара е веројатно најпрестижен, Баскерфест стана традиција на Скопје и со текот на годините прерасна во најголем фестивал од ваков вид во регионот.
„Фестивалот стана мултимедијален хепенинг кој му дава на Скопје нов имиџ“, рече Димче Смилев, раководител на одделението за туризам на град Скопје.
„Скопје станува интересна туристичка дестинација“, додаде тој.
Надежите за Баскерфест се дека „ќе ја зголеми свеста во врска со важноста и вредноста на уличната уметност, и се разбира, ќе ја промовира македонската уметност пред националната и меѓународната публика“, се вели на веб-страницата на одделението.
