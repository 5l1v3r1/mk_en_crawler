11/11/2004
Од Марија Лазарова за Southeast European Times во Скопје – 11/11/04
Во заедничката декларација од средата (10-ти ноември) претставниците на македонските политички партии ја потврдија својата решеност за етнички мир, интеграција во ЕУ и НАТО, како и за пријателство со Грција. 
„Цврсто стоиме зад суверениот, интегриран, унитарен и мултиетнички карактер на Македонија“, се вели во декларацијата, потпишана за време на конференцијата што се одржа во вилата „Билјана“ во Охрид.
Конференцијата, што ја иницираше претседателот Бранко Црвенковски, имаше за цел да го покаже единството за клучните домашни и меѓународни прашања, по неуспешниот обид на опозицијата за поништување на новите закони за децентрализација на земјата преку референдумот што се одржа изминатата недела. 
Специјалниот претставник на ЕУ во Македонија, Михаел Салин, и американскиот амбасадор во Македонија, Лоренс Батлер, исто така, присуствуваа на конференцијата.
Салин го опиша состанокот како успешен чекор напред кон нормализацијата. 
Батлер, пак, ја потврди поддршката на Вашингтон на напорите за спроведување на Охридскиот договор.
„Сега откако заврши референдумот ќе мора да се направат многу работи“, рече тој.
Претседателот на опозициската партија ВМРО-ДПМНЕ, Никола Груевски, не присустуваше на настанот. 
Наместо тоа, тој и водачите на 28 мали политички партии кои го поддржаа референдумот потпишаа слична декларација во Скопје.
На прес-конференцијата Црвенковски рече: „Успешно влеговме во последната фаза од спроведувањето на Охридскиот договор и го заокруживме постконфликтиот период. 
Проектот рамковна Македонија преминува во проект европска Македонија.“
Следниот важен чекор по патот на реформите ќе биде организирањето на мирни, фер и демократски локални избори, додаде претседателот. 
Тој, исто така, рече дека ќе биде формиран совет на државно ниво за да го следи напредокот кон интеграцијата во ЕУ и НАТО.
Декларацијата од средата претставува „јасна порака дека ќе работиме заедно ... 
и треба да се направат големи чекори за да се финализира спроведувањето на Охридскиот договор“, како што изјави претседателот на Демократската унија за интеграција Али Ахмети.
Мендух Тачи, заменик-претседателот на Демократската партија на Албанците рече дека потпишувањето на документот ја покажува посветеноста на неговата партија на стратешките цели на Македонија, кои, како што рече, се „во интерес на Албанците и во интерес на сите граѓани на Македонија“.
