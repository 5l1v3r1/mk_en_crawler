17/09/2012
Мики Трајковски за Southeast European Times во Струга -- 17.09.12
Несогласувањето околу тоа кој јазик треба да се користи во едно училиште во југозападна Македонија, ги натера родителите на 20 деца да побараат нивното основно образование да биде комплетирано во Албанија или во Косово.
Спорот во училиштето „Гоце Делчев“ во Струга се однесува на децата од соседното село Подгорци. 
Тие учеат во мешани одделенија од прво до четврто одделение на албански јазик.
Овие одделенија се сметаат за нелегални од страна на државата бидејќи струшките власти ги формираа без одобрение на Министерството за образование. 
Законот предвидува одделенијата во основното образование да имаат најмалку 24 ученици.
Струшките власти ги формираа овие одделенија од општинскиот буџет во изминатите три години, ветувајќи им на родителите решение за проблемот, како што рекоа некои родители. 
Но, државата објави дека учениците нема да добијат дипломи на крајот од учебната година.
Родителите протестираа овој месец, блокирајќи го влезот на собраниската зграда во Струга.
„Имам внук кој треба да учи во петто одделение, но остана дома, бидејќи не знаеме што да правиме“, рече Неџмедин Дервишовски за SETimes.
Родителите велат дека ако проблемот не се реши, тие ќе бараат од владите во Приштина и во Тирана нивните деца да го продолжат образованието таму.
„Ние сме Албанци и тоа е причината поради која ги оставаме децата да учат на албански јазик“, изјави за SETimes родителот Емир Зубери.
„Ја повикуваме владата во Албанија и во Косово, како и сите релевантни институции во Македонија, да се ангажираат за решавање на проблемот, за да не се изгубат овие три учебни години“, рече за SETimes родителката Семрије Муртазоска.
Муртазоска, исто така, рече дека тие се разочарани од градоначалникот на Струга, од поранешните и сегашните министри, и заменици-министри за образование заради, како што велат, лажните ветувања дека ќе се реши проблемот уште пред неколку години.
Градоначалникот на Струга, Рамиз Мерко, ги отфрли обвинувањата на родителите.
„Иако најпрво имавме одобрение од Министерството за образование, потоа се вклучија и политичарите и претходното одобрение беше повлечено“, рече Мерко. 
„Тогаш почнаа сите проблеми. 
Ќе побарам од политичарите да не се вклучуваат во ова. 
Зад протестите на родителите се кријат политичките партии кои не сакаат децата да учат на албански јазик.“
Македонскиот заменик министер за образование, Сафет Незири, изјави за SETimes дека властите се обидуваат да најдат решение.
„Реалноста е дека иако сите овие деца одеа на училиште во изминатите неколку години, тие беа надвор од образовниот систем на Македонија“, рече тој. 
„Се обидуваме да ги ставиме во образовниот систем со тоа што им даваме документи за завршено образование, од училиште каде што наставата веќе се одржува на албански јазик.“
„Би сакал да побарам од сите оние што работат во образовниот систем да не ги злоупотребуваат овие деца секојдневно за политички цели“, рече Незири.
Ведат Колоња (55) од Струга, изјави за SETimes дека децата се жртви на политиката и политичарите.
„Ако сакам да учам германски јазик, кој ќе ми го забрани тоа право?“, прашува таа. 
„Тие треба да ги остават децата да учат на кој сакаат јазик. 
Во 21-виот век да не се почитуваат основните природни права на граѓаните е нехумано.“
Родителите велат дека ќе поднесат тужба до Меѓународниот суд за човекови права во Стразбур. 
Македонските власти, пак, се закануваат дека ќе ги казнат родителите со парична казна и до 2.000 eвра затоа што им дозволуваат на децата да учат во одделенија кои се сметаат за нелегални од државата.
