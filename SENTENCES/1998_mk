25/05/2005
(ФТ, Интернешнал хералд трибјун - 25/05/05; АФП, АКИ, Дојче веле, Тркиш прес, Turks.us, Заман - 24/05/05; AФП, ФТ - 23/05/05)
Турскиот министер за економија, Али Бабаџан, во вторникот (24-ти мај) беше назначен за главен преговарач на земјата со ЕУ. 
Турција ги започна разговорите за членство со Унијата на 3-ти октомври, но не се очекува да пристапи во блокот пред 2015 година.
„Сметам дека со својата младост и динамичност, [Бабаџан] ќе биде успешен“, рече турскиот премиер Реџеп Тајип Ердоган за време на редовниот неделен состанок со неговата Партија на правдата и развојот. 
Со своите 38 годиини Бабаџан е најмладиот член на владата на Ердоган. 
Роден во Анкара, овој технократ се здоби со почит обезбедувајќи милијарди долари од ММФ во вид на заем за поддршка на пазарните реформи што й помогнаа на земјата да се извлече од финансиската криза од 2001 година.
Бабаџан студирал индустриско машинство на Средноисточниот технички универзитет во Анкара, дипломирајќи како најдобар во генерацијата. 
Потоа магистирал бизнис менаџмент во САД каде што некое време работел како финансиски консултант, а во Турција се вратил во 1994 година.
Тој се очекува да продолжи со извршувањето на својата сегашна функција во владата и по започнувањето на преговорите помеѓу ЕУ и Турција.
„Среќен сум што премиерот ме избра за позицијата главен преговарач“, истакна Бабаџан во вторникот. 
„Не чека долг пат. 
Со работа и заедништво знаеме дека ќе достигнеме прекрасна иднина.“
Признавајќи дека преговарачкиот процес нема да биде лесен, тој рече дека тоа ќе го одбележи почетокот на периодот на трансформација за неговата земја. 
„Ако поголем дел од нашето општество е посветен на оваа цел [пристапот во ЕУ] и работи на тоа, се надевам дека резултатот ќе биде целосно членство“, изјави министерот за новинарите.
Аналитичарите го сметаа Бабаџан за најверојатен кандидат за местото главен преговарач, со оглед на неговото искуство за време на честопати тешките преговори со ММФ и на фактот што економските прашања најверојатно ќе претставуваат еден од најголемите предизвици за време на разговорите со Брисел.
„Сметам дека тој е најдобар можен избор“, лондонски Фајненшал тајмс го цитира Метин Ар од истанбулското претпријатие „Гаранти секјуритис“. 
„Тој одлично зборува англиски јазик, има големи интерперсонални способности и коефициент на интелигенција близок до оној на Ајнштајн.“
Министерот за надворешни работи, Абдула Ѓул, исто така, го поздрави назначувањето. 
„Прашањата со кои Бабаџан се занимава се поврзани со ЕУ“, рече Ѓул во Шведска, каде што присуствуваше на дводневниот состанок на НАТО. 
„Тој успешно ќе се справи со нив.“
