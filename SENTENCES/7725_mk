14/03/2013
Мишко Талески за Southeast European Times во Скопје -- 14.03.13
Заедничките напори на граѓанското општество во Македонија, верските заедници и владата го запреа обидот да се предизвика меѓуетничко насилство во Скопје, покажувајќи дека соработката и единството може да го помогнат соживотот, велат аналитичарите.
Откако полицијата објави дека се откриени планови на веб-страниците на социјалните мрежи од страна на млади Албанци да поттикнат меѓуетничко насилство и да ја нападнат зградата на владата по петочната молитва во Јајапашината џамија на 8-ми март, организациите на граѓанското општество издадоа заедничка декларација во која ги повикуваат граѓаните да заземат проактивен став и да го спречат насилството.
„Апелираме до родителите и старателите да ги заштитат децата од секаков тип ширење етничка, верска, национална, расна или друга омраза.
Децата не смеат да учествуваат во протести без своите родители и не смеат да се користат за политички и партиски цели“, се вели во повикот.
Исламската заедница се придружи во апелот и го осуди користењето на верските светилишта како места каде што се организира насилство.
Заедницата вели дека политичките партии погрешно ги насочуваат младите за да добијат националистички поени за престојните локални избори на 24-ти март.
„Бараме политичките партии што учествуваат во изборната кампања да не постигнуваат поени на сметка на меѓуетничката омраза“, се вели во изјавата на заедницата.
Повеќе од 100 млади Албанци ги игнорираа повиците, но полицијата во центарот на Скопје го спречи остварувањето на планот.
„Превентивното дејствување на полицијата покажа колку се важни ваквите мерки за да се оневозможат сценарија што можат да го загрозат мирот и етничкиот соживот.
За да бидат ефикасни, властите мора брзо да ги изведат пред правдата сите оние кои намерно планираа да ги разгорат меѓуетничките тензии со насилни средства“, рече за SETimes Јове Кекеновски, професор по политички науки на охридскиот Универзитет Св. Климент Охридски.
Аналитичарите велат дека инцидентите се поврзани со изборите.
„Политичките партии ги користат ваквите инциденти за да го одвратат вниманието на јавноста од нивните лоши проекти.
Ни треба стабилна економија, а не тензии и конфликти“, рече за SETimes Мерсел Биљали, професор на Правниот факултет на Универзитетот ФОН.
Претходно овој месец, насилните протести на неколку стотици Албанци резултираа со 16 повредени, како и уништени автомобили и згради.
Протестите беа одговор на демонстрациите што ги организираше опозициската партија Достоинство, против назначувањето на Талат Џафери, поранешен припадник на Ослободителната народна армија, за министер за одбрана на Македонија.
„Некои политичари кои сакаат да добијат политички поени играат на картата на национализмот.
Ги повикуваме граѓаните да останат смирени и да не потклекнуваат пред провокациите“, рече за SETimes Бујар Османи, портпарол на ДУИ.
Правото на протести е загарантирано, но правото на живот и имот се неотуѓиви и ниту еден политички интерес не може да ги загрози истите, според Тодор Петров, претседател на Светскиот македонски конгрес.
„Моралното убедување на невладините организации, [заканите] од правни последици за кршење на законот и резервираното и професионално однесување на полицијата, вродија со плод.
По бурната недела, ситуацијата се врати во нормала и Скопје зачекори во период на предизборни кампањи“, рече Петров за SETimes.
