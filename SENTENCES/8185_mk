25/07/2011
(Еурактив, Еуопсервер, АП, Ајриш тајмс, Аустралиан, ТУДЕУонлајн, Би-Би-Си - 25.07.11; ФТ, АП, Заман, Хуријет - 24.07.11; Б92, Ворлд булетин - 23.07.11)
Еуропол ќе формира оперативна група која ќе помага во истрагите за неисламските закани во скандинавските земји, јавија медиумите, цитирајќи ја Европската агенција за спроведување на законот во понеделникот (25-ти јули), по минатонеделните двојни терористички напади во Норвешка.
Групата најпрво ќе се состои од повеќе од 50 високи експерти од Велика Британија и голем број други европски земји, но може да се прошири во иднина, ако биде потребно, велат претставниците на агенцијата со седиште во Хаг.
Шефот на Еуропол, Роб Вајнрајт, посочи дека идејата била поттикната од експлозијата на бомба во петокот, во седиштето на владата во Осло, и масакрот во летниот младински камп на Лабуристичката партија на островот Утоја, на околу 50 километри оддалеченост, само неколку часа подоцна.
„Веднаш откако се случи тоа отворивме наш оперативен центар за да ја поврземе истрагата со една меѓународна платформа на контратерористичките аналитичари“, бриселскиот Eуопсервер ја цитираше неговата изјава.
„Ова беше изненадување за многумина. 
Ги следиме десничарските екстремисти во Европа веќе многу години“, додаде Вајнрајт.
Во неделата бројот на жртвите од шокантните напади се зголеми на 93. 
Најмалку 96 други се ранети, во најкрвавото насилство што Норвешка го доживеа по Втората светска војна.
Андерс Бехринг Брејвик, 32-годишен Норвежанец, кој се вели дека имал врски со десничарски екстремистички групи, беше уапсен неколку часа по инцидентите во петокот. 
Тој призна дека ги извршил двата напади, но одби да преземе кривична одговорност за истите.
Во „манифестот“ на 1.500 страници, насловен како „2083: Европска декларација за независност“, кој тој го поставил на интернет заедно со други негови текстови, Брејвик вели дека воздушните напади на НАТО врз Србија во 1999 година „биле решавачки“ за него, објави АП.
Тој ја критикуваше норвешката влада поради тоа што се приклучи на кампањата, тврдејќи дека погрешно ги бомбардирале „нашите српски браќа [кои] сакаа да го искоренат Исламот преку депортирање на албанските муслимани назад во Албанија“.
Тврдејќи дека „исламизацијата на Европа“ не може да се запре со мирни средства, Брејвик повикува на „крстоносна војна“ против „културните марксисти“ и муслиманите.
Српскиот претседател Борис Тадиќ, турскиот премиер Реџеп Тајип Ердоган и другите балкански водачи, им се придружија на европските и меѓународните претставници во осудата на масакрот во Норвешка.
„Во име на српскиот народ, ве молам примете го нашето најдлабоко сочувство за трагедијата предизвикана со бесмислените бомбашки напади“, напиша Тадиќ во писмото на сочувство до норвешкиот премиер Јенс Столтенберг во саботата.
Турското Министерство за надворешни работи објави изјава истиот ден, истакнувајќи ја поддршката на Анкара за оваа нордиска земја.
„Сакам да нагласам дека сме обединети во солидарност со нашите пријатели, народот на Норвешка и норвешката влада, во овие најтешки времиња“, вели Ердоган во одделна лична порака до својот норвешки колега, исто така осудувајќи ги ваквите терористички напади, во кои загинаа невини луѓе.
Абдулкадир Емин Онен, заменик-претседател на Партијата на правдата и развојот на Ердоган за надворешни работи и претседател на Турската група во Парламентарното собрание на ОБСЕ, изјави за SETimes дека Турција се „шокирани од трагичните настани“ во Норвешка.
„Турскиот народ уште од самиот почеток се надеваше дека нема да има исламски организации зад нападите во Норвешка“, изјави за SETimes Ајтекин Гелери, аналитичар на безбедноста во анкарскиот Институт за стратешко мислење.
Потврдувајќи ја потенцијалната опасност од екстремно десничарските екстремистички групи во Европа, Вајнрајт истовремено истакна дека останува заканата од исламски тероризам на Стариот континент.
„Заканата од џихадистички тероризам е сé уште тука“, рече тој. 
„ Тоа е сé уште реална и значајна закана, но се разбира истовремено ние мораме да ги следиме и другите можни терористички активности.“
Дописникот на  SETimes Алакбар Рауфоглу даде свој придонес за овој извештај.
