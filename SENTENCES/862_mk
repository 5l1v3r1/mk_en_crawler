24/11/2006

Светскиот економски форум, кој беше отворен во четвртокот (23-ти ноември) во Истанбул се фокусираше на регионалната енергетска политика, ресурсите за транспорт на енергија и транзитната безбедност. 
Турскиот министер за индустрија и трговија, Али Чоскун, говорејќи на церемонијата на отворање, истакна дека Турција се рангираше на 17-мото место помеѓу 20-те најсилни економии во светот во текот на изминатите неколку години. 
Тој рече дека неговата земја претставува пример за стабилноста на Средниот Исток, Кавказ и балканските земји.
***
Само две претпријатија -- австриски „Телеком Австрија“ и српски „Телеком Србија“ -- поднесоа понуди на тендерот за приватизација на 65 отсто од претпријатието „Телеком Српске“ на Република Српскa (РС), до крајниот рок на 20-ти ноември. 
Министерот за транспорт и комуникации на РС, Недељко Чубриловиќ, рече дека малиот број на понуди нема да влијае на намерата на владата за продажба на „Телеком Српске“ за најмалку 400 милиони евра.
***
Бугарскатa Државна комисија за енергија и водостопанство му наметна парична казна од 11.000 евра на австриското претпријатие ЕВН за грешките во августовските сметки за електрична енергија. 
ЕВН управува со двата бугарски регионални дистрибутери на електрична енергија, во Пловдив и во Стара Загора. 
Недоволната подготвеност резултираше со вишок наплата од потрошувачите.
***
Хрватското претпријатие за храна и фармацевтски производи „Подравка“ е во преговори со австриското претпријатие Kreis Industriehandel за купување на мнозинските акции од бањалучкиот производител на храна и пијалаци „Витаминка“. 
Според извештаите на локалниот печат, цената на Kreis Industriehandel за 76 отсто од акциите на „Витаминка“ би можела да достигне 30 милиони евра.
***
Новиот нафтовод, кој ги поврзува новите платформи на хрватската индустрија за нафта и гас ИНА во северното Јадранско Море со терминалот во Пула и потоа во Карловац, беше официјално пуштен во употреба на 22-ри ноември. 
Вкупната инвестиција во проектот ја надминува цифрата од 100 милиони евра. 
Според премиерот Иво Санадер, новиот гасовод се очекува да ги намали проблемите со снабдувањето во текот на зимата и да овозможи развој на гасоводната мрежа во регионот.
***
Maкедонскиот Интернет провајдер On.net минатата недела ги објави плановите за отпочнување со понуда на телефонски услуги на локалниот пазар -- како конкуренција на „Македонски телекомуникации“ (МТ) во унгарска сопственост -- почнувајќи од 24-ти јануари. 
Претпријатието потпиша договори со МТ и грчкиот мобилен оператор „Космофон“, и очекува да потпише договор и со другиот мобилен оператор Т-мобиле Македонија.
(Разни извори 17/11/06-24/11/06)
