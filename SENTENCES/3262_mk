29/11/2006
Од Ахмет Гормез за Southeast European Times во Анкара – 29/11/06
Папата Бенедикт Шеснаесетти во вторникот (28-ми ноември) ја започна својата четиридневна посета на Турција.
Скоро до последниот момент не се знаеше дали премиерот Реџеп Тајип Ердоган ќе се состане со него.
Но, Ердоган лично го пречека Бенедикт кога тој излезе од авионот на аеродромот Есенбога на Анкара.
Нивните разговори траеја скоро половина час, по што Ердоган замина за самитот на НАТО во Рига.
„Побарав од папата Бенедикт Шеснаесетти да го поддржи процесот на пристап на Турција во ЕУ“, рече Ердоган.
„Папата рече дека би сакал Турција да се приклучи на ЕУ.“
Прашањето на пристапот во ЕУ беше, исто така, покренато и на состанокот на папата со претседателот Ахмет Неџдет Сезер, кој истакна дека Турција е секуларна, а не муслиманска држава.
Изворите ја цитираа изјавата на Бенедикт дека „има место за Турција во ЕУ“.
Турските власти ги поздравија овие изјави, велејќи дека истите сигнализирале промена од претходниот став на Бенедикт.
Пред да стане папа, тој се изјасни против членството на Турција во ЕУ, наведувајќи ги како причина културните и верските разлики.
Еден од најважните состаноци на Бенедикт во Анкара беше со Али Бардакоглу, шеф на турскиот директорат за верски прашања.
Тој беше еден од првите верски водачи кои остро реагираа на говорот на папата во септември во Регенсбург, Германија, на кој папата го цитираше византискиот император од 14-тиот век, кој ги окарактеризира учењата на пророкот Мухамед како „лоши и нехумани“.
На заедничката прес-конференција со папата во вторникот Бардакоглу рече „Ние, муслиманите, ги осудуваме сите видови насилство и терор, без оглед на тоа кој врз кого ги врши и ги сметаме за злосторство против човештвото“, рече тој.
„Сепак, во последно време забележуваме дека исламофобијата -- која го изразува менталитетот дека религијата на исламот содржи и охрабрува насилство со својата историја, дека исламот се шири низ светот со мечови и дека муслиманите се потенцијални корисници на насилството -- постепено се зголемува“, додаде Бардакоглу.
Подоцна, Бенедикт го одржа својот прв јавен говор во Анкара, при што повика на дијалог и братство помеѓу христијанството и исламот.
Во внимателно подготвените изјави тој рече дека исламот има „голема доброта“.
„Најдобар начин напред е преку автентичен дијалог помеѓу христијаните и муслиманите, заснован на вистината и инспириран од искрената желба да се запознаеме подобро едни со други“, рече Бенедикт.
Во средата, папата ја посети Куќата на Богородица во Ефес и одржа миса таму, пред да отпатува за Истанбул и да ја види Сината џамија.
Тоа ќе биде негова прва посета на џамијата откако стана папа и се смета за уште еден напор за помирување.
Основата на посетата на Турција ќе биде состанокот со севселениот православен патријарх Бартоломеј Први.
Двете големи гранки на христијанството претставени од страна на Бартоломеј и Бенедикт, се поделија во 1054 поради разликите околу моќта на папството.
Двајцата духовни водачи ќе се состанат во обид да ја надминат поделбата.
