26/10/2010
БУКУРЕШТ, Романија -- Претседателот Трајан Башеску во понеделникот (25-ти октомври) повика на измени во процедурата на гласање во парламентот, велејќи дека системот е неисправен.
Тој особено се осврна на процедурата според која секој закон се анализира и дебатира во рамките на специјализираните парламентарни комисии и потоа се изгласува од страна на сите пратеници во согласност со укажувањата на водачите на парламентарните групи.
Тој рече дека наместо тоа, предложениот закон мора да се анализира од сите членови на парламентот, за секој од нив да биде целосно запознаен со одржината.
Тој, исто така, ги повика претседателите на двата дома да престанат да му испраќаат за објавување закони кои не ги исполнуваат процедуралните услови.
Во текот на изминатите неколку недели, имаше неколку скандали во врска со процедурите на гласање.
Еден од нив беше обвинувањето за фалсификат на гласањето за пензискиот закон, кое го покрена опозицијата против Роберта Анастасе, претседателката на Пратеничкиот дом, која двапати ги преброја пратениците присутни во просторијата со цел да добие кворум.
Другиот се однесуваше на пратениците кои по грешка усвоија големо кратење на ДДВ на основните прехранбени производи и даночно изземање за малите пензии.
Тие велат дека биле наведени од водачот на групата.
(Meдиафакс, Hotnews.ro - 25/10/10)
