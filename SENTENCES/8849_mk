26/06/2012
Сафет Кабашај и Држен Ремиковиќ за Southeast European Times во Приштина и Загреб -- 26.06.12
Се очекува водството на Косовските безбедносни сили (КБС) и Министерство за одбрана на Хрватска да претстават стратегија за соработка во четврток (28-ми јуни), кога хрватскиот министер за одбрана Анте Котромановиќ ќе ја посети Приштина.
Акцискиот план се темели на меморандум за разбирање потпишан од страна на Котромановиќ и министерот на КБС, Агим Чеку, во Загреб на почетокот од овој месец.
Акцискот план детално ја одредува соработката меѓу Хрватските сили со Косовските безбедносни сили во многу области, вклучувајќи и едукација и обука што Хрватските сили би можеле да им ги понудат на КБС ", изјави командантот на КСБ Кадри Кастрати за SETimes.
Косово има слични договори со Албанија, Црна Гора, Македонија и Турција и некои западни земји вклучувајќи ги САД и Велика Британија.
„Овој договор ги дефинира прашањата на воена техничка соработка, обука на припадниците на Косовските вооружени сили во Хрватското воено училиште, обука на воените пилоти, медицинска обука, како и обука за подготовка за учество во меѓународните воени операции“, велат од Министерството за одбрана за SETimes.
Давор Ѓенеро, професор на Факултетот за политички науки во Загреб, рече дека ваквите договори се многу важни за сите земји во Југоисточна Европа и дека ова претставува консолидација на повоениот Балкан.
Ова е чекор напред кон интеграцијата на Балканот во НАТО, додаде тој, бидејќи создава мрежа на регионална безбедност;
на овој начин балканските земји градат комплетна слика на одбранбениот систем.
„Хрватска е веќе членка на НАТО, а овие договори се политички толку значајни дури и за Косово како најмлада држава на Балканот.
Хрватска на овој начин има еден вид на улога на ментор за Косово, како што имаше Унгарија пред Хрватска да се приклучи кон НАТО“, изјави Ѓенеро за SETimes.
КБС е мулти-етничка лесно вооружена сила формирана со планот на Ахтисари, која се состои од 2.500 активни и 800 припадници на резервниот состав.
Првично, таа е главно одговорна за реакција на кризи, но ќе биде предодредена и подготвена да извршува и други безбедносни функции.
Овие сили се, исто така, активни и во регионалните воени и безбедносни активности.
Дванаесет кадети на КБС беа ангажирани минатата недела на полигонот за воена обука Криволак во Македонија, да учествуваат во обука со 14 други земји.
Хрватските вооружени сили станаа дел од КФОР во јули 2008-та година.
Основна задача на хрватскиот контингент е превоз на луѓе и товар.
„Министерството за безбедносни сили има намера да го преобрази Косово од земја која е корисник на безбедноста во земја која придонесува за безбедноста, преку блиска билатерална и мултилатерална соработка“, изјави за SETimes прес-офицерот на министерството, Ибрахим Шаља.
