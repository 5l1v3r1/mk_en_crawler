23/08/2010
Од Недељко Рудовиќ за Southeast European Times во Подгорица – 23/08/10
Црна Гора усвои нова антикорупциска стратегија и акционен план во борбата против корупцијата и организираниот криминал минатиот месец, но владата сега се соочува со критики од претставници на невладини организации, кои велат дека не биле консултирани.
Црногорската Мрежа за афирмација на невладиниот сектор (МАНС) го нарече новиот план несериозен и нереален, изготвен премногу брзо од министерката за европска интеграција, Гордана Ѓуровиќ.
„Реформите предвидени во акциониот план нема да може да обезбедат конкретни резултати, бидејќи не се засноваат на реални проблеми.
Акциониот план беше тајно напишан од министерката Ѓуровиќ без учество на членовите на работната групи кои беа задолжени да работат на документот и без јавна дебата“, рече директорот на МАНС Вања Чаловиќ.
Планот беше изготвен откако Европската комисија (ЕК) ја критикуваше стратегијата на владата за борба против корупцијата и организираниот криминал на 17-ти јули.
ЕК, наводно, заклучи дека планот немал главна цел, крајни рокови и механизми на следење.
Новата предлог-резолуција вклучува мерки за борба против Интернет криминалот, измамата со кредитни картички и фалсификувањето стока.
Новата рамка ќе ја зголеми соработката на Црна Гора со соседните држави и ќе ги зајакне регионалните програми за заштита на сведоците.
Чаловиќ рече дека Ѓуровиќ го изготвила акциониот план за една недела, додека „претходните планови биле подготвувани од десетчлена група четири месеци, со повеќе од 40 состаноци и јавна дебата.
Ѓуровиќ возврати дека невладините организации што ја критикуваат владата треба да учествуваат на изборите, и со тоа да добијат легитимитет за своите критики, индиректно обвинувајќи ја МАНС дека се обидува да го блокира европскиот пат на Црна Гора.
„Некои невладини организации не се задоволни, бидејќи нивните сугестии не се 100 процентно прифатени“, рече таа.
На почетокот од август, Ѓуровиќ й го даде документот на делегацијата на ЕУ во Подгорица, бидејќи ЕК го подготвува мислењето за подготвеноста на Црна Гора да биде кандидат на Унијата.
МАНС ја поднесе својата антикорупциска стратегија на 8-ми август.
Останува прашањето дали владината стратегија и акционен план можат да влијаат на кредибилитетот на документот и репутацијата на црногорската влада во Брисел.
Поранешниот црногорски дипломат во ЕУ Бојан Шаркиќ вели дека многу работи зависат од мислењето на ЕУ за подготвеноста на Црна Гора за кандидатура.
„Главниот и единствен медиум во процесот на пристапување во ЕУ е владата на Црна Гора“, изјави Шариќ за SETimes.
Тој рече дека не очекува никакви негативни коментари од ЕК за документот.
„ЕК може да укаже на одредени недостатоци во документот и да побара обновување, корекции или други измени.
Тоа не е негативно;
за разлика од тоа, може да се случи една од, како што тие ги нарекуваат „идентификуваните слабости“, да мора да биде отстранета во одредениот рок“, рече Шариќ.
