11/04/2008
Од Јонилда Коци за Southeast European Times во Тирана – 11/04/08
Албанија се очекува наскоро да испрати делегација во Брисел и да започне разговори за својот пристапен план за НАТО. 
Во средата (9-ти април) портпаролот на НАТО, Џејмс Апатураи, изрази задоволство од можноста за официјален и целосен прием на земјата во НАТО на 60-годишнината од Алијансата следната година.
Тој, сепак, истакна дека Албанија мора да ги реформира своите вооружени сили, воспоставувајќи владеење на правото и формирајќи функционални демократски институции.
Владата е посветена на спроведување на сите реформи потребни за пристап во НАТО, рече во средата претседателот Бамир Топи, скоро една недела откако земјата доби покана за влез во Алијансата.
„Процесот на интеграција на Албанија во евроатланските структури ќе биде интензивиран“, рече Топи за време на состанокот со американскиот амбасадор во Албанија, Џон Витерс, традиционално ветувајќи дека „ќе спроведе изборни реформи и бескомпромисна борба против корупцијата и организираниот криминал“.
Aлбанија „ќе одигра улога на модератор во интересите за мирна и долгорочна одржливост во регионот и пошироко“, додаде претседателот.
Витерс ја пофали земјата за претворањето на своите аспирации во реалност. 
„Оваа покана, чиста и едноставна, претставува триумф на албанскиот народ. 
Не на една или друга партија, туку на сите Албанци од сите партии што работат и се жртвуваат заеднички“, рече тој.
Што се однесува до измените што допрва треба да се извршат за да се обезбеди членство, премиерот Сали Бериша рече: „Нашите обврски се големи и ние треба да продолжиме со реформите. 
Сите мора да го забрзаат темпото на реформите.“
„Сите институции во земјата имаат нови задачи“, изјави тој пред владата во вторникот, наведувајќи ги одбраната, економијата, јавниот ред, дипломатијата, образованието, културата и животната средина, како области што бараат работа.
Бериша, исто така, го потврди придонесот на опозицијата. 
„Владата и опозицијата, без оглед на бројот на гласовите, никогаш не смеат да ја разгледуваат можноста за одделно движење кон овие два големи проекти што се олицетворение на највозвишените соништа на Албанците.“
Јавноста долго време ја очекуваше поканата за влез во НАТО. 
Во истражувањео на Институтот за демократија и медијација во јуни 2007 година, 90% од испитаниците рекоа дека го поддржуваат албанското членство во НАТО. 
Околу 83% рекоа дека го сметаат членството во НАТО за „поотскочна штица“ отколку интеграцијата во ЕУ.
