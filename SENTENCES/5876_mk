16/11/2010
Од Мухамет Брајшори за Southeast European Times во Приштина -- 16/11/10
Европарламентарката Тања Фајон, известувач за процесот на визната либерализација, разговараше со дописникот на SETimes Мухамет Брајшори за тоа до каде се земјите во регионот.
SETimes: Министрите за внатрешни работи на ЕУ ја одобрија визната либерализација за Албанија и Босна и Херцеговина (БиХ) претходно овој месец. 
Како ќе влијае тоа на Косово?
Taња Фајон: Прво, драго ми е што имаме позитивна одлука -- тоа е многу важна вест, генерално гледано, а особено за Албанија и БиХ. 
Од друга страна, Косово останува сериозна грижа. 
Сметам дека мораме да ги фокусираме сите наши напори на доближувањето на Косово до ЕУ, и наоѓањето решение за тоа како да го вклучиме во визната либерализација. 
Косово треба допрва да исполни многу неопходни реформи, и властите треба да вложат максимални напори за нивно исполнување.
SETimes: Во последно време многу држави од ЕУ се соочија со проблеми со бегалците од Србија и Македонија. 
Какви мерки ќе бидат преземени од ЕУ за да се избегне истото искуство со Албанија и БиХ, и каква ќе биде улогата на владите на овие земји?
Фајон: Големиот број баратели на азил, особено од Србија и Македонија оваа година, беше сериозен проблем. 
Владите на Албанија и БиХ отпочнаа кампања на информирање на граѓаните што навистина значи визната либерализација.
Комисијата на ЕУ ќе го следи спроведувањето на стандардите, не само во Албанија и Босна и Херцеговина, туку и во целиот Западен Балкан, така што тие ќе продолжат со следење на безбедноста на границите и безбедноста на документите и со специјален механизам.
Со овој механизам земјите-членки што се засегнати ќе можат да преземат некои мерки во сите земји од Западен Балкан. 
Значи, многу е важно за владите во Албанија, Босна и Херцеговина, Србија, Македонија и Црна Гора да ги информираат своите граѓани за правата и обврските кога ќе патуваат. 
Одговорноста на владата е многу голема.
SETimes: Неодамна, комисијата на ЕУ објави извештаи за напредокот на земјите од Западен Балкан; дали има напредок таму?
Фајон: Во извештаите гледаме добри пораки, но и многу загриженост. 
Се разбира, постои напредок, но постојат и предизвици со кои владите мора да се соочат. 
Сите земји од Западен Балкан мора да ги зајакнат напорите против организираниот криминал и корупцијата и да вложат дополнителни напори за зајакнување на нивните административни капацитети и судски системи.
За Косово, акцентирана е ситуацијата со медиумите, недостатокот на слобода на медиумите.
Поради политичката криза во Албанија, пораката [не е онолку] позитивна колку што владата сака да биде. 
Мислам дека политичката ситуација го става имиџот на земјата во многу лоша позиција во ЕУ. 
Се надевам дека политичките страни во Албанија навистина ќе најдат сила да развијат добар дијалог, бидејќи тоа му штети на имиџот на земјата.
SETimes: Земјите од Западен Балкан имаат многу предизвици со кои мора да се соочат, но мислите ли дека ЕУ е подготвена за нив?
Фајон: Покрај финансиската и економската криза во ЕУ, владите се соочуваат и со домашни тешкотии, и станува сé посложено да се објасни зошто е потребно проширувањето. 
Јас сметам дека Западен Балкан й е потребен на ЕУ, и има јасна ЕУ перспектива.
Земјите од Западен Балкан мора да ја стават високо на дневниот ред европската иднина и мора да продолжат со реформите што ќе ги доближат до ЕУ. 
Одлуката за визната либерализација на Албанија и Босна и Херцеговина се еден од многуте позитивни чекори кон ЕУ, и ако ги завршите сите задачи, можете да имате навистина позитивни бенефиции.
Сметам дека ЕУ ќе биде посветена, и ќе остане посветена, на доведувањето на земјите од Западен Балкан во ЕУ со јасна перспектива за членство. 
Колку што му треба ЕУ на Западен Балкан, толку и Западен Балкан й треба на ЕУ.
