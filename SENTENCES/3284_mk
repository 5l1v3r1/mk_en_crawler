25/06/2007
By Natasa Radic for Southeast European Times in Zagreb – 25/06/07
Земјите од Југоисточна Европа треба да соработуваат за да формираат регионален енергетски пазар, со финансиска и техничка помош од ЕУ и Русија, се согласија учесниците на енергетскиот форум на Југоисточна Европа во Загреб во неделата (24-ти јуни).
На настанот, на кој домаќин беше хрватскиот претседател Стипе Месиќ, присуствуваа неговите колеги од Албанија, Босна и Херцеговина, Бугарија, Македонија, Црна Гора, Романија и Србија.
Исто така, учествуваше рускиот претседател Владимир Путин, како и претставници на грчката и словенечката влада и Европската комисија.
Шефовите на државите ја истакнаа потребата за разновидност на енергетските извори, инвестирање во обновливите извори и проширување на мрежата на нафтоводи и гасоводи во регионот.
Месиќ, исто така, предложи потпишување на спогодба која ќе го регулира спроведувањето на ова на глобалниот енергетски пазар.
Eнергијата треба да биде еднакво дистрибуирана до сите што ја користат, а енергетскиот бизнис треба да биде транспарентен и заснован на принципот на пазарната економија, рече Месиќ.
Со оглед на тоа што сите земји од Југоисточна Европа сакаат да го модернизираат својот пазар и да го хармонизираат со регулативите на ЕУ, неопходна е и регионална соработка, рече тој.
„Ако земјите од Југоисточна Европа сакаат да станат центар на енергетскиот бизнис и проекти, ние мора да бидеме свесни дека тоа можеме да го постигнеме преку взаемна соработка во регионот“, рече Месиќ.
Тој говореше и против употребата на енергијата како средство за постигнување политички цели.
Присуството на Путин на форумот беше во фокусот на вниманието на медиумите.
Ова беше за првпат руски претседател да ја посети Хрватска откако земјата доби независност.
И покрај тоа што неговата посета на Загреб беше куса, тој имаше можност да разговара околу билатералните односи и регионалните прашања со Месиќ и премиерот Иво Санадер.
Рускиот водач на енергетскиот самит вети дека неговата земја е подготвена за соработка со земјите од Југоисточна Европа и дека ќе се заложи за осигурување на пристапот до енергетските извори и дотурот до сите земји во регионот.
Тој рече дека Русија е заинтересирана како за продажба на природниот гас на овие пазари, така и за транзитните можности на Балканот.
Русија подготвува голем број енергетски проекти за овој регион, рече Путин, додавајќи дека се надева оти руските фирми ќе наидат на доверба, транспарентност, владеење на правото и еднакви можности.
Проектот на Газпром за изградба на нафтовод под Црното Море е добар модел што треба да се следи, додаде тој.
