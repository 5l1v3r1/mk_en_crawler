23/05/2011
Од Лилјана Ковачевиќ за Southeast European Times во Бања Лука – 23/05/11
Ова е можеби типичен пример за видот соработка при спроведување на законот што регионот подолго време го дискутира. 
На крајот од минатиот месец, полицијата на Република Српска (РС) го уапси Зоран Чопиќ, еден од најблиските соработници на Дарко Шариќ, нарко-бос во бегство.
Потоа, со наредба на Окружниот суд во Бања Лука, сите средства на претпријатијата на Чопиќ -- Агрокоп, Авиорент и фабриката за шеќер во Бијелина -- беа замрзнати. 
Обвинителите се сомневаат дека претпријатијата ги перат милионите евра на Шариќ, добиени од дрога.
Полицијата на РС проценува дека средствата се во висина од околу 15 милиони евра, и дури половина од тоа се смета дека се испрани од дрога.
Најголемата ѕверка во случајот, Шариќ, останува во бегство. 
Србија издаде меѓународна потерница за него и го суди во отстуство во Белград за перење пари и криумчарење на дрога во огромен размер, вклучувајќи повеќе од 2 тони кокаин од Јужна Америка. 
Обвиненија има и за повеќе соработници.
Што се однесува до апсењето на Чопиќ, директорот на полицијата Гојко Васиќ за SETimes изјави „ова е само почеток“. 
„Сега се создаде можност да се проверат сите спорни трансакции [преку] претпријатието во сопственост на Зоран Чопиќ, од Србија и Црна Гора и Федерацијата“, истакна тој. 
Васиќ додава дека завршувањето на истрагата бара соработка со другите полициски агенции во регионот.
Чопиќ беше уапсен во полициска операција под шифрата „Машина“, иницирана со наредба на канцеларијата на Специјалниот обвинител на РС. 
Тој ќе остане зад решети најмалку до крајот на мај, според одлуката на судијата од окружниот суд на Бања Лука, Даниел Миловановиќ, кој ги наведе ризиците од бегство и „посебните околности кои покажуваат дека [ако е на слобода], тој би можел да ја попречува понатамошната истрага и да влијае врз сведоците и соучесниците“.
До скоро, барем навидум, Чопиќ живееше како легитимен бизнисмен во Бања Лука. 
На пример, во октомври неговото претпријатие Агрокоп купи 68% од акциите на фабрика за шеќер во Бијелина.
Чопиќ се најде во небрано откако српската полиција утврди дека членувал во управни одбори на неколку претпријатија во целосна сопственост на Шариќ. 
Српските власти издадоа потерница по него минатата година, но беа спречени поради неговото двојно државјанство, српско и босанско. 
Поради тоа што БиХ не екстрадира свои државјани во други земји, тој ќе остане во РС. 
Србија, пак, може да го гони во отсуство.
Чопиќ ги наполни насловните страници пред скоро една година, кога полицијата во Бања Лука го приведе на информативен разговор, овојпат сомневајќи се дека планирал атентат врз српскиот министер за внатрешни работи, Ивица Дачиќ, за време на неговата посета на РС во јуни. 
Дачиќ активно го следи случајот со шверц на дрога и перење пари на Шариќ. 
Чопиќ, заедно со осомничен под име Држен Големовиќ, остана во притвор за време на посетата, но бееш пуштен поради недостаток на докази.
Една година претходно, во мај 2009 година, Големовиќ беше уапсен во операција на хрватската антикорупциска канцеларија, УСКОК, која го обвини за сериозни финансиски криминали.
По неговото ослободување во Загреб, Големовиќ пребегна во неговиот роден град Дервента, во северна РС, каде што доби босанска лична карта, што го направи недостапен за хрватските органи за спроведување на законот, и покрај потерницата разпишана за него. 
Сепак, минатата недела Големовиќ се предаде на хрватските судски власти и призна дека ги извршил криминалните дејства, наводно за да избегне построга казна од онаа што би ја добил ако беше суден во отсуство.
