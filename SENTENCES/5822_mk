16/12/2010
Од Билјана Пекушиќ за Southeast European Times во Белград -- 16/12/10
Крајниот рок, 8-ми декември, за формирање на Бошњачкиот национален совет во западниот српски регион Санџак, дојде и помина, а српскиот министер за човечки и малцински права, Светозар Циплиќ, рече дека прашањето сега е кој ќе учествува во повторното гласање.
Несогласувањата избувнаа во редовите на поделената бошњачката заедница во Србија, набргу по изборите за советот во јуни.
Победата на Бошњачката културна заедница (БКА), предводена од главниот муфтија на Санџак, Муамер Зукорлиќ, ги прекина односите меѓу трите групи бошњачки заедници во Србија.
Мнозинството гласови ги освои БКА.
Листата поддржана од страна на Демократската партија на Санџак, предводена од српскиот министер за труд, Расим Љајиќ, доби пет места, додека Партијата за демократска акција на министерот Сулејман Угљанин доби 13 места.
Советот беше составен откако двајца претставници од партијата на Љајиќ преминаа на страната на Зукорлиќ.
Но, Министерството за човечки и малцински права одби да го признае советот.
Оттогаш, Зукорлиќ ја критикува владата во Белград и повикува на распоредување странски набљудувачи од ЕУ во Санџак.
Поминаа месеци, но совет сé уште нема.
Владата се вмеша оваа есен и се обиде да посредува во преговорите со заедницата, но без успех.
Поради тоа, според Ципиќ, решението лежи во прегласувањето.
Претставниците на Бошњаците треба да имаат национален совет што ќе биде од корист за нивната заедница, а не што ќе биде само за лична полза, додаде тој.
Зукорлиќ предупредува дека евентуалните нови избори би биле нелегални.
Неговата партија активно ќе го бојкотира гласањето, и вети дека ќе започне правна постапка во Србија и во Судот за човекови права во Стразбур.
Бошњачката листа на Угљанин не поддржува нови избори.
„Непостоењето на Бошњачки национален совет доведе до политичка злоупотреба,“ рече претставникот на партијата, Есад Џуџевиќ, и додаде дека со оглед на тоа што преговорите пропаднаа, Ципиќ е обврзан да одржи нови избори.
Бошњачката ренесанса пак, рече дека тоа можеби не е доволно.
„По новите избори ние мораме да седнеме и да разговараме, бидејќи никој сам нема да го состави советот,“ рече партискиот координатор, Сеадин Мујезиновиќ.
„За жал, постојат некои лични интереси кои во овој момент не можат да се надминат.“
Во септември, Иан Банкрофт, основачот на организацијата Трансконфликт, изјави за SETimes дека прашањето на Санџак треба да се реши пред сé преку договор во бошњачката заедница.
„Санџак е скоро единствен на Балканот затоа што главниот конфликт не е меѓуетнички, туку внатреетнички,“ рече Банкрофт.
„Обидите на Зукорлиќ да ги спои верата и политиката -- што се огледа на неодамнешните избори за Бошњачкиот национален малцински совет -- претставува предизвик за стабилноста на регионот.“
Дописникот на SETimes од Белград, Игор Јовановиќ, даде свој придонес во овој натпис.
