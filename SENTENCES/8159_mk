24/01/2012
Ерл Мурати за Southeast European Times во Тирана -- 24.01.12
Иако здравството е бесплатно во рамките на социјалното осигурување во Албанија, подмитувањето на лекарите за нивните услуги е раширена појава.
Во 2011 година Канцеларијата на ОН за дрога и криминал објави извештај за подмитувањето во земјата. 
Заклучоците покажаа дека „во многу случаи митото се плаќа за да се олеснат бирократските процедури ... 
70 отсто од граѓаните кои учествуваат во чин на подмитување го прават тоа за да добијат подобар третман“.
Повеќе од 70 отсто од граѓаните кои плаќаат мито, им го плаќаат на лекарите, додека скоро 50 отсто ги подмитуваат медицинските сестри, се вели во извештајот.
Резултатите од прашалникот на Албанскиот институт за статистика за корупцијата од ноември 2011 година, покажуваат дека здравствениот сектор е најкорумпиран во земјата.
„Купуваме лекови со наши пари, иако плаќам социјално осигурување цел живот. 
Просториите се преполни и дијагнозата секогаш доцни, поради недостатокот на опрема“, вели Гезим Исмаили (55), пациент во кардиолошкото одделение на Болницата 1 во Тирана.
Исмаили чекал десет дена за да му биде направена магнетна резонанца, иако неговото име со недели се наоѓало на болничката листа за испитувањето.
„Ни велат дека мораме да чекаме со месеци бидејќи има многу барања [за испитувања]. 
Во албанските болници можете да дојдете здрав и да излезете од болницата болен“, рече Исмаили за SETimes.
Во август 2011 година канцеларијата на Светска банка во Тирана откажа 1,1 милиони американски долари за купување болничка опрема откако банката објави дека тендерот што го организираше министерството е спротивен на нејзините прописи.
Шефот за управувачката политика на министерството, Лелумб Пиперо, вели дека граѓаните се делумно одговорни за опаѓачката здравствена ситуација во Албанија.
„Само 25 до 30 отсто од населението плаќа здравствено осигурување -- државата е сé уште најголем донатор во системот. 
Нашите граѓани сметаат дека здравството не е „производ“ на кој му треба одржување, и затоа вообичаено тие не плаќаат за истиот“, рече Пиперо за SETimes.
Со 2,1 отсто од БДП на земјата одвоени за здравствената заштита, Албанија го има најнискиот буџет за здравствена заштита во регионот.
„Граѓаните мора да бидат свесни за своите обврски. 
Здравственото осигурување изнесува само со 3,4 отсто од просечната плата“, рече Пиперо за SETimes.
Сепак, постигнат е одреден напредок. 
Лекарите велат дека измените во објектите и храната во болниците се позитивни промени.
„Направени се чекори напред во одредени насоки, но ние не сме ги виделе истите во основите, како што се работната опрема и снабдувањето со медицински материјали. 
Има тендери за лекови, но лековите никогаш не стигнуваат до пациентите. 
Честопати недостасува соодветна лабораториска работа“, рече за SETimes д-р Ѓустина Проко.
Поранешниот министер за здравство Леонард Солис изјави за SETimes дека системот на здравствена заштита има три главни проблеми.
„Првиот е неразвивањето на реформите кои се сé уште на хартија. 
Вториот проблем е што министерството и болниците лошо ја сработија домашната работа и затоа услугите не се подобрени, и третиот е тоа што превентивната заштита постигна задоволителни резултати, но не во болниците.“
