08/08/2008
Од Линда Карадаку за Southeast European Times во Приштина – 08/08/08
Southeast European Times: Како ја оценувате целокупната безбедносна ситуација во Косово по независноста?
Полковник Жан-Лук Котар: Целокупната ситуација е прилично стабилна -- веројатно постабилна отколку што повеќето луѓе очекуваа пред прогласувањето независност. 
Ние успеавме да го одржиме нивото на насилство во стриктни граници. 
Особено на [17-ти март], ние успеавме да го држиме под контрола, како во поглед на обемот на насилство, така и во поглед на траењето. 
И успеавме да го потиснеме за да нема ширење на насилството.
SETimes: Каква е безбедносната ситуација во српските енклави?
Котар: По 17-ти февруари, ниту едно од важните прашања не е сé уште решено. 
Тие стојат пред нас. 
Тоа се претежно политички, а не чисто воени или безбедносни прашања. 
Војниците можат, во најдобар случај, да го ограничат насилството. 
Ние нема да ги решиме политичките прашања. 
Тоа не е нашата улога, тоа не е нашата мисија и тоа не е наша должност. 
Единствено нешто што можеме да сториме, како КФОР, е да создадеме услови за политички процес. 
Немаме коментар на какви било политички предлози.
SETimes: Какво е вашето мислење за предлогот на шефот на УНМИК, Ламберто Заниер, за воспоставување етнички српски полициски сили во рамките на Косовската полициска служба? 
Дали тоа ќе има влијание врз целокупната безбедносна ситуација во Косово? 
Сметате ли дека тоа ќе води до одвојување на северниот дел од остатокот на Косово?
Котар: Одвојувањето би претставувало кршење на Водечките принципи на Контакт групата и насоките на НАТО. 
Територијата на Косово е добро утврдена и нашиот мандат под резолуцијата 1244 на Советот за безбедност на ОН е, исто така, јасен. 
НАТО има мандат и безбедносни обврски во рамките на сегашните граници и низ сите области на Косово, вклучително и неговиот северен дел.
SETimes: Колку е тешко за француските војници да го контролираат северно Косово? 
Сметате ли дека се потребни повеќе војници на НАТО за да ја контролираат ситуацијата?
Котар: Мултинационалната оперативна група Север не е само француска, туку ја сочинуваат уште шест други земји. 
Војниците на КФОР присутни таму, како и насекаде во Косово, професионално се справуваат со ситуацијата. 
Сепак, мора да знаете дека нема да коментираме за нашите резервни планови, ниту ќе даваме детали за нашиот тактички развој. 
КФОР има околу 15.000 војници на терен, и е подготвен да ја исполни својата мисија низ цело Косово.
