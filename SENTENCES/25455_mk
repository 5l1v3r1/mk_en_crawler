26/02/2010
САРАЕВО, Босна и Херцеговина (БиХ) -- Управниот одбор на Советот за спроведување на мирот (ПИК) е незадоволен поради тоа што БиХ не успеа да ги исполни условите за трансформирање на Канцеларијата на високиот претставник (КВП) во Канцеларија на специјалниот претставник на ЕУ (ЕУСР). 
Оваа вест ја објави во четвртокот (25-ти февруари) високиот претставник Валентин Инцко. 
По дводневниот состанок во Сараево, Управниот одбор повика на постигнување договори за прашањата кои се однесуваат на државниот и воениот имот и дотурот на електрична енергија за областа Брчко, предупредувајќи дека престојните општи избори во октомври не претставуваат изговор за неисполнувањето на обврските. 
Инцко истакна дека иако уставните реформи не претставуваат услов за затворање на КВП, тоа ќе ги направи државните институции пофункционални и ќе ги забрза процесите на евроатланска интеграција на државата.
Во другите вести од четвртокот, горниот дом на парламентот на Федерацијата на БиХ ги одобри амандманите на законот за воените ветерани, клучен услов за реализирање на следната транша од стенд-бај аранжманот во висина од 1,2 милијарди евра со ММФ, и дополнително финансирање од Светската банка и Европската комисија. 
Пратениците, исто така, го поддржаа законот за платите во јавниот сектор. 
Долниот дом ги усвои мерките во средата. 
(Фена, Ројтерс, РТРС, БХРТ, Дневни аваз - 25/02/10)
