20/01/2011
(Блиц, Данас, Софија ечо - 20/01/11; ДПА, АКИ, АФП, Ксинхуа, Бета, Б92, Танјуг, Њу Косова репорт, новинска агенција Фокус, Европски парламент - 19/01/11)
Високи белградски официјални претставници во средата (19-ти јануари) ја поздравија ратификацијата на српскиот Договор за стабилизација и асоцијација (ДСА) со ЕУ од страна на Европскиот парламент (ЕП), како силен сигнал на поддршката за кандидатурата на нивната земја за пристапување во Унијата.
„ЕП го ратификуваше ДСА со големо мнозинство од 90 отсто, што е голем успех за нашите граѓани и нашата држава, бидејќи гласањето ја покажува големата поддршка што нашата земја ја ужива во ЕУ“, рече вицепремиерот за европска интеграција Божидар Ѓелиќ. 
„Фактот дека сите земји и политички групи гласаа за ратификацијата покажува недвосмислена поддршка за идните чекори на нашиот европски пат.“
Договорот ќе ја отвори трговијата меѓу Србија и блокот од 27 држави откако ќе влезе во сила. 
За да се случи тоа, истиот мора да биде ратификуван не само од ЕП, туку и од секоја земја во ЕУ.
ДСА, кој, исто така, ќе й даде на Србија пристап до зголемена претпристапна помош, беше потпишан во април 2008 година, но процедурата на ратификација на ЕУ не беше отпочната до јуни минатата година. 
Оттогаш 11 од 27 земји-членки го комплетираа процесот.
Повторувајќи го повикот на ЕП до преостанатите 16 држави за „брзо продолжување со процесот на ратификација“, српскиот премиер Мирко Цветковиќ во средата изрази надеж дека тие ќе бидат охрабрени од потегот на пратениците на ЕУ да го сторат тоа во следните месеци.
Србија ја поднесе својата официјална апликација за влез во ЕУ во декември 2009 година и се надева дека ќе добие официјално признавање како кандидатка за членство до крајот на оваа година.
Истакнувајќи ја важноста на потегот од средата за кандидатурата на нивната земја за ЕУ, белградските власти во истиот гледаат охрабрување за понатамошни реформски напори.
„Од многу чекори што не чекаат на патот кон ЕУ, овој е исклучително важен“, белградски Б92 ја цитираше Милица Делевиќ, шефица на Српската владина канцеларија за интеграцијата во ЕУ.
„Што е уште поважно, тоа е сигнал за нас во Србија да продолжиме со работата и да ги продолжиме реформите кои, покрај тоа што ни носат промени во земјата, ни обезбедуваат и поддршка и континуирано прифаќање во процесот на европска интеграција.“
Покрај одлуката за ратификување на српскиот ДСА, која беше усвоена со кревање рака, ЕП од 736 места, исто така, усвои одделна резолуција за српскиот процес на интеграција во ЕУ, со 612 наспрема 38 гласа, и 28 воздржани.
Документот, изготвен од известувачот на законодавниот дом на ЕУ за Србија, словенечкиот пратеник Јелко Кацин, го поздрави напредокот на српските реформи и чекорите „во процесот на подигање на свеста за злосторствата што се случија во блиското минато и за регионалното помирување“.
Пратениците, исто така, истакнаа дека целосната соработка со Меѓународниот кривичен трибунал за поранешна Југославија останува „основен услов за Србија да постигне напредок на патот кон членството во ЕУ“, рече ЕП во изјава.
Истакнувајќи дека развојот на регионалната соработка и добрососедските односи претставуваат клучен приоритет за ЕУ, резолуцијата побара конструктивен пристап од Белград во таа област. 
Истата повика на отпочнување на разговорите меѓу Србија и Косово „без одложување“.
