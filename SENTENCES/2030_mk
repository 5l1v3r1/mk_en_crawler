24/11/2004
(Блумберг, Скотсмен, Интернешнал хералд трибјун - 24/11/04; Меѓународниот кривичен трибунал за поранешна Југославија, Прес-центар на ОН, АП, Ројтерс, ББС, ВОА, Радио Б92, ХИНА, Американскиот Стејт департмент - 23/11/04)
Неапсењето на осомничените кои ги бара Трибуналот на ОН за воени злосторства, од страна на поранешните југословенски републики вклучени во балканските конфликти на почетокот од 1990-тите, ги попречува напорите на Хашкиот суд за комплетирање на својата работа, рече Карла дел Понте во вторникот (23-ти ноември).
Според стратегијата за комплетирање на работата, усвоена од страна на Советот за безбедност на ОН, Меѓународниот кривичен трибунал за поранешна Југославија (МКТЈ) планира да ги затвори сите истраги до крајот на оваа година. 
Сите судски процеси ќе бидат завршени до 2008 година, а жалбите до 2010 година.
Информирајќи го телото кое го сочинуваат 15 нации во врска со напредокот кон исполнувањето на овие рокови, главната обвинителка на ОН за воени злосторства рече дека 29 бегалци се уште се наоѓаат на слобода, вклучувајќи ги и тројцата главни обвинети - воените водачи на босанските Срби Радован Караџиќ и Ратко Младиќ, како и хрватскиот генерал Анте Готовина.
„Владите на Хрватска, Србија и Црна Гора и Босна и Херцеговина (БиХ) ја имаат главната одговорност да му ги предадат овие бегалци на Хашкиот трибунал“, рече Дел Понте, додавајќи дека најмалку 12 од оние што се бараат, слободно живеат во Србија.
„Српската Влада намерно избра да ги игнорира своите правни обврски“, обвини швајцарската обвинителка. 
Таа, сепак, додаде дека е постигнат извесен напредок во областите што се во надлежност на Советот за соработка со МКТЈ на Србија и Црна Гора. 
Расчистен е огромниот број заостанати барања со кои им се дозволува на сведоците да сведочат во судските процеси во Хашкиот трибунал. 
Но, кога бараните документи беа во рацете на властите кои ја попречуваа соработката со МКТЈ, добивањето на истите и понатаму беше тешко, рече Дел Понте.
„Се на се недостатокот на соработка од страна на Белград и понатаму останува најтешката пречка со која се соочува Трибуналот во спроведувањето на стратегијата за комплетирање на работата“, рече Дел Понте, истакнувајќи дека српскиот премиер Воислав Коштуница искажал неподготвеност за апсење на обвинетите. 
Коштуница постојано повторува дека тие треба да се предадат, а не да се апсат.
Обвинителката, исто така, ги критикуваше и властите во ентитетот на БиХ со кој управуваат Срби, Република Српска (РС), поради тоа што не успеале да уапсат ниту еден обвинет во деветгодишниот период од завршувањето на конфликтот во земјата 1992-1995 година до денес. 
Според Дел Понте бегалците за воени злосторства кои се кријат таму и понатаму уживаат поддршка од страна на моќни мрежи.
„Ова ги покренува основните прашања во врска со подготвеноста на водачите на РС за претворање на своите ветувања за соработка со МКТЈ во решителна акција“, се вели во извештајот на Дел Понте.
Единствената пречка што стои на патот на целосната соработка на Хрватска со МКТЈ е апсењето на Готовина, вели обвинителката на ОН. 
Според неа „доброорганизираната мрежа на поддршка, во која се вклучени и државни структури и понатаму му помага на бегалецот да ја избегне правдата. 
„Се додека Готовина не биде пронајден, без оглед дали тоа ќе биде во или надвор од Хрватска, и не биде предаден, тоа ќе значи дека мрежите што ги заштитуваат воените злосторници се помоќни од овој дел на Владата кој вистински сака целосно да соработува со Трибуналот“, рече Дел Понте.
Таа побара од меѓународната заедница и понатаму да врши притисок врз трите балкански земји за исполнување на нивните обврски.
„Ако некои од најважните обвинети - како што се Караџиќ, Младиќ и Готовина - не бидат уапсени и пренесени во следниве месеци, можеби ќе биде потребно да се променат датумите на стратегијата за комплетирање на работата“, рече Дел Понте. 
Таа истакна дека 2005 година е десетгодишнина за три клучни настани: геноцидот во Сребреница, Дејтонскиот договор и обвиненијата против Караџиќ и Младиќ.
„Ако меѓународната заедница не можеше да го спречи геноцидот, таа барем не треба да дозволи вакви и други тешки злосторства да поминат неказнето“, рече Дел Понте.
