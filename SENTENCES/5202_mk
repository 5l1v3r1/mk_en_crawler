04/12/2009
(Блиц - 04/12/09; AП, Ројтерс, АФП, ББС, Б92, Јуропиан војс, прес-центар на ОН, Меѓународен кривичен трибунал за поранешна Југославија - 03/12/09; Ројтерс - 30/11/09)
Србија постигна понатамошен напредок во соработката со Меѓународниот кривичен трибунал за поранешна Југославија (МКТЈ), но мора да ги уапси и двајцата преостанати бегалци, му рече во неделата (3-ти декември) главниот обвинител на ОН за воени злостоства, Серж Брамерц, на Советот за безбедност.
Воениот водач на босанските Срби Ратко Младиќ и некогашниот политички водач на хрватските Срби Горан Хаџиќ се сé уште на слобода и се верува дека се кријат во Србија. 
Според Брамерц, нивното апсење останува „најкритичниот аспект од српската соработка“.
„Ова останува меѓу главните приоритети на мојата канцеларија“, додаде тој во својот двогодишен извештај до овој орган од 15 земји на ОН.
Во исто време, тој ги пофали континуираните подобрувања во начинот на кој Белград ги води своите односи со Трибуналот.
„Обвинителството бара пристап до документите и архивите се водат со поголема експедитивност и ефикасност“, рече тој. 
„Важно е властите да продолжат да го обезбедуваат ова ниво на помош, што ќе биде од клучна важност за време на актуелните и идните судски процеси и работата на жалбите“.
Тој, исто така, рече дека српските служби кои имаат задача да ги фатат Младиќ и Хаџиќ стануваат сé поефикасни и спроведуваат претреси и други оперативни активности на координиран начин.
Целосната соработка со МКТЈ претставува клучен услов што Србија мора да го исполни со цел да напредува кон членството во ЕУ. 
Нејзината Спогодба за стабилизација и асоцијација (ССА) со ЕУ, потпишана во април 2008 година, останува замрзната во врска со ова прашање, како и привремениот трговски договор кој е дел од ССА.
Холандскиот министер за надворешни работи, Максим Верхоген, чија земја го блокира спроведувањето на двата договори, го опиша извештајот како позитивен, иако Брамерц не ја дефинираше соработката на Србија како „целосна“.
„Ќе разговарам следната недела со моите европски колеги што значи ова за донесувањето одлуки во врска со процесот на интеграција на [EУ]“, АФП ја цитираше неговата изјава во четвртокот. 
Сепак, тој потврди дека треба да се врши притисок врз Србија да ги лоцира и пронајде бегалците.
Министрите за надворешни работи на ЕУ в понеделник ќе одлучуваат дали подобрувањето во соработката на Србија со МКТЈ е доволно за деблокирање на нејзиниот трговски договор со Унијата.
Српските власти велат дека оценката на Брамерц е позитивна и објективна и инсистираат на тоа дека властите вложуваат максимални напори за фаќање на двајцата бегалци.
„Извештајот е непристрасен и ја одразува реалната ситуација во врска со нашата соработка со Трибуналот. 
Во моментов овој факт е најважен за нас“, белградскиот весник Блиц ја цитираше изјавата од четвртокот на Расим Љајиќ, шефот на Советот за соработка на Србија со МКТЈ.
Еден ден пред состанокот на Советот за безбедност, српските државни агенти за безбедност спроведоа рација во домовите на неколку поединци осомничени дека му помагале на Младиќ да ја избегне правдата.
Агентите кои учествувале во операцијата, наводно, пронашле „тетратки, адресари, неколку цедеа, компјутерски хард дискови и мобилни телефони“.
