29/04/2013
Александар Павлевски за Southeast European Times во Скопје -- 29.04.13
Најновиот извештај на ЕУ за напредокот на Македонија треба да ја поттикне државата да ги заврши реформите што ги бара Унијата и да се придвижи напред на патот кон пристапувањето, велат аналитичарите.
Специјалниот извештај на ЕУ за напредокот беше објавен на 16-ти април од страна на шефицата за надворешна политика на ЕУ, Кетрин Ештон, во Скопје. 
Европската перспектива на Македонија е жива и остварлива, рече таа.
„ЕУ сака вашата земја да успее. 
Но, како што знаете, интеграцијата во ЕУ започнува дома“, рече Ештон.
Во извештајот се вели дека Македонија постигна напредок во сите области, и покрај политичката криза што ја предизвика опозицијата во земјата минатиот декември. 
Во истиот се потврдуваат препораките на Европската комисија за почеток на преговорите за пристапување во нејзиниот редовен извештај за напредокот во октомври 2012 година.
Земјата спроведува реформи во пристапниот дијалог на високо ниво, одржува добрососедски односи и презема чекори за подобрување на билатералните односи со Бугарија и со Грција.
„Македонија спроведе многу реформи и резултатите се очигледни, како што покажува извештајот и изјавите на Ештон. 
Јасно е дека земјата ја искористува со двете раце можноста да продолжи со реформите, кои се совпаѓаат со процесот на интеграција во ЕУ“, рече за SETimes Ивица Боцевски, поранешен вицепремиер.
„Македонија треба да биде паметна и да работи во насоката што ја зацрта ЕУ преку Ештон“, рече за SETimes Алберт Муслиу, директор на Албанската демократска иницијатива.
„Завршена е значајна работа и е постигнат напредок во врска со важните прашања, но ние се согласивме дека треба да се направи повеќе“, рече минатата недела во Скопје комесарот за проширување на ЕУ, Штефан Филе. 
„Во врска со спроведувањето на договорот од 1-ви март, кој ја разреши политичката криза, политичарите ја создадоа кризата и имаат одговорност да ја надминат со спроведување на овој договор, што сé уште не е направено, барем не во целост. 
Бидете одговорни, ова е ваша држава.“
Аналитичарите се согласуваат дека решавањето на спорот околу името со Грција е наметнато врз Македонија како услов за членство во ЕУ.
„Македонија доби неколку позитивни извештаи едноподруго во секоја област опфатена со извештаите. 
И покрај тоа, наводниот спор околу нашето име кој ни го наметна Грција, останува единствената пречка за влезот на Македонија во ЕУ“, рече за SETimes Павле Трајанов, поранешен министер за внатрешни работи и актуелен пратеник во македонскиот парламент.
Во најновото од редицата предложени решенија, посредникот на ОН, Метју Нимиц, минатата недела предложи земјата да се вика „Горна Република Македонија“.
Државите се очекува да реагираат на предлогот до средината на мај.
Но, други велат дека ЕУ се чини решена да најде начин да овозможи Македонија да ги започне преговорите без да биде условувана од Грција.
„Спорот за името нема да биде решен во блиска иднина. 
Но, ќе се најде начин Македонија да ги започне преговорите за пристапување со ЕУ. 
Затоа, со нашето однесување, мораме да и оставиме на Грција што е можно помалку аргументи да спречи еден ваков развој на настаните“, вели Муслиу.
Дали треба решавањето на спорот за името со Грција да биде фактор во процесот на пристапување на Македонија во ЕУ? 
Кажете ни ги вашите размислувања во делот за коментари.
