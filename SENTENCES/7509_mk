28/11/2012
Енди Дабилис за Southeast European Times во Атина -- 28.11.12
Властите и аналитичарите покажаа претпазлив оптимизам откако министрите за финансии на еврозоната постигнаа договор кој ќе ослободи 43,7 милиони евра во вид на заем за задолжената Грција -- иако парите нема да бидат исплатени до 13-ти декември, а и тогаш ќе бидат исплатени само под услов владата да се придржува на сложениот реформски договор.
Грција ќе добие 34,4 милијарди евра во првата транша -- 23,8 милијарди за рекапитализација на банките, а остатокот за плаќање на сметките, платите и пензиите -- но, останатите 9,3 милијарди ќе бидат платени во три транши на почетокот од 2013 година, како што кредиторите ќе ја следат економијата.
Сложениот договор постигнат во вторникот (27-ми ноември) е наменет за намалување на неверојатниот долг од 330 милијарди евра, за 40 милијарди евра. 
Пакетот мерки има за цел намалување на долгот на 124 отсто од БДП до 2020 година, а не на 120 отсто, како што првично инсистираше Тројката ЕУ-ММФ-ЕЦБ.
Тројката, стравувајќи од влијанието врз еврозоната ако Грција пропадне, исто така ги намали каматните стапки што земјата ќе ги плаќа. 
Другите елементи вклучуваат 15-годишно продолжување на достасувањата на заемите од другите земји и фондот за финансиска помош на еврозоната, како и одложување на каматните плаќања за 10 години.
„Моравме да имаме решение ... 
[но] има некои црни точки ... 
другите земји мора да објаснат зошто позајмуваат по стапка од 4 отсто, но мора да й дадат на Грција пари за 1 отсто“, рече заSETimesАгелос Цаканикас, раководител за истражување во атинската Фондација за економски и индустриски развој.
Премиерот Антонис Самарас рече за договорот: „Како Грци, ние се боревме заедно ... 
почнува нов ден за сите Грци“.
Најголемата опозициска партија, Коалицијата на радикалната левица (СИРИЗА) го отфрли договорот како привремено решение.
„Тоа е половичен компромис, ханзапласт на длабоката должничка рана“, рече пратеникот на СИРИЗА Димитрис Пападимулис.
ЕЦБ е подготвена да се откаже од 11 милијарди евра профит од својот дел на грчките обврзници, а парламентите на другите 16 земји од еврозоната мораат, исто така, да отпишат од долгот, според договорот. 
Претседателот на ЕЦБ, Марио Драги, рече дека договорот треба да стави крај на шпекулациите дека Грција може да биде избркана од еврозоната.
„Ова е јасна победа за владата, бидејќи Тројката вети дека ќе даде уште повеќе пари од она што првично го вети“, рече за SETimesАнтонис Клапсис, раководител на истражувањето за партиската експертска група, Институтот за демократија Констандинос Караманлис.
Сепак, Клапсис предупреди дека „Ова е почеток на еден тежок пат, а не крај, но подобро е да одиме по патот заедно, за да не умреме од жед или глад. 
Ако тие не постигнеа решение, тоа ќе имаше огромно влијание врз светската економија“.
Хараламбос Царданидис, кој раководи со Институтот за меѓународни економски односи во Атина, рече дека договорот донесе некакво олеснување. 
Но, тој предупреди: „Сé се заснова на одржливоста на грчкиот долг, а ние не знаеме дали Грција ќе може да ја спроведе програмата за време на рецесија и со социјална реакција, и дали ќе може да ги следи строгите правила“.
