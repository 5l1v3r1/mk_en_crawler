28/06/2005
Од Разван Амариеи за Southeast European Times во Букурешт – 28/06/05
Четирипартиската централно-десничарска коалиција, која дојде на власт во Романија минатиот декември, го преживеа својот прв голем политички предизвик. 
На 22-ри јуни двата дома на парламентот уверливо ја отфрлија иницијативата за официјална критика што ја покрена опозициската Социјалдемократска партија (ПСД).
Вкупно 265 сенатори и делегати гласаа против иницијативата, додека 186 ја поддржаа истата. 
ПСД, која беше на власт во Романија 11 години од вкупно 15 по падот на комунизмот, ги искористи прашањата на судските реформи и законите за имотот како основа за напад врз владата. 
Опозицијата остро се спротивстави на пакетот од 17 закони, под покровителство на владата, кој ги опфаќа реформите кои земјата мора да ги спроведе ако сака да влезе во ЕУ според закажаното, во 2007 година.
Премиерот Калин Попеску-Таричеану и неговиот тим „им пркосат на парламентарците и го прекршуваат уставот“, рече сенаторот на ПСД, Мирчеа Попеску. 
Опозицијата ја обвини владата за промовирање на политички контролиран судски систем и чепкање на имотниот систем, кој од неодамна се стабилизира.
Отфрлајќи ја иницијативата за официјална критика, Таричеану ја опиша како „иницијатива против пристапувањето на Романија во ЕУ“ и имплицираше дека ПСД треба да се обвини за можноста на земјата да й биде одложено пристапувањето. 
„Реформата на судството и борбата против корупцијата се двете клучни области каде што е можно да се наметне заштитна клаузула и тоа е резултат на владата на ПСД... 
Ние се боревме за независно и чесно судство и знам дека тоа ве загрижува“, рече Таричеану.
ЕУ ја поддржа позицијата на владата. 
„Би било жалосно парламентот да го отфрли овој пакет закони. 
Сметам дека тоа би влијаело на изгледите на Романија за пристапување и би го покренало прашањето на поддршката од страна на парламентот за процесот на интеграција“, се цитира изјавата на шефот на делегацијата на Европската комисија, Џонатан Шеле, на интернет вестите HotNews.
Пратениците на крајот го усвоија пакетот од 17 закони. 
Сепак, дури и ако биде потпишан од претседателот Трајан Башеску постои веројатност истиот да не стапи на сила. 
ПСД веќе навести дека ќе поднесе жалба до Уставниот суд. 
Со оглед на тоа што голем број судии се поранешни високи претставници на ПСД аналитичарите не ја отфрлаат можноста опозицијата да успее да ги спречи законите.
