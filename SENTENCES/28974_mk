09/09/2010
БУКУРЕШТ, Романија -- Францускиот министер за имиграции, Ерик Бесон, и државниот секретар за европски прашања, Пјер Лелуш, во четвртокот (9-ти септември) допатуваа во Букурешт, на разговори со властите таму во врска со контроверзната тековна репатријација на бугарските и романските Роми од Франција.
Пред нивното пристигнување, романскиот претседател Трајан Башеску го обвини Париз дека ги занемарува европските норми со депортирањето на имигрантите.
Покрај тоа, тој рече дека Бесон и Лелуш ќе бидат „бескорисни“ ако нивната цел е да „й одржат лекција“ на Романија.
Но, ако тие доаѓаат за да најдат решение, тоа и ќе биде најдено, додаде Башеску.
Иако ја критикуваше француската влада, тој призна дека романската влада и Ромите, исто така, имаат одредена одговорност за актуелната ситуација.
(AФП, АП, Hotnews.ro, Aдеварул, Антена 3, Евениментул зилеи - 09/09/10)
