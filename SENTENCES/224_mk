25/05/2009
Од Бојана Миловановиќ за Southeast European Times од Белград --25/05/09 Фотографии на Никола Барбутов
Според податоците на српските болници, околу 250 деца и тинејџери до 18 години, од вкупно 1,6 милиони во Србија, секоја година заболуваат од рак.
Раководителот на одделението за пресадување на коскена срж на Белградскиот институт за мајка и дете Драгана Вујиќ вели дека податоците за малигните заболувања кај српските деца се нецелосни, бидејќи Србија нема регистар за заболени од рак.
Заради немањето на регистар невозможно е да се направи споредба помеѓу Србија и останатиот дел од светот кога станува збор за ракот кај децата.
„Целта на регистарот за заболени од рак не е само да се запише дека на некого му е дијагностицирана леукемија или лимфома, туку многу е важно, посебно кога се работи за децата, десет години подоцна да се знае што точно се случило.
Важно е да се знае дали детето било излечено и ако не е, која е точната причина за смртта или какви биле пропратните ефекти на препишаната терапија“, изјави Вујиќ за Southeast European Times.
Вујиќ, исто така, вели дека повеќето современи терапии, кои ги препорачуваат светските и европските здравствени организации, се користат за лечење на децата од рак.
„Кога е во прашање ракот кај децата, повеќе од 70 отсто од пациентите можат да бидат излечени.
Лечењето е најуспешно кај леукемијата, но има и малигни заболувања како неуробластома, кај кои и покрај најсовремените методи, само 40 отсто од пациентите се излечени.
Српските деца се лечат во пет здравствени установи:
Институтот за мајка и дете, Детската универзитетска клиника, детското одделение на Онколошкиот институт и клиничките центри во Ниш и Нови Сад.
Најчестиот облик на рак кај децата е леукемијата, а потоа следат туморите на мозокот, лимфомата и ракот на бубрег.
Кај леукемијата се почести се пресадувањата на коскена срж.
Најдобро е донаторот да биде близок роднина, но има случаи каде тоа не е возможно и заради тоа основан е национален регистар за доброволни донатори.
„Досега пријавени се околу 1500 доброволни донатори на коскена срж.
Тоа е мал број.
Сепак, успеавме да најдеме потенцијални донатори за два паценти“, рече Вујиќ.
Во европските болници веќе е вообичаена пракса, по завршувањето на терапијата, децата да се сместуваат во т.н. родителски куќи, кои се наоѓаат во близина на здравствените институции.
Се очекува оваа иницијатива наскоро да биде покрената во Србија:
првата родителска куќа ќе биде изградена во рамките на Институтот за мајка и дете, а втората во Српскиот клинички центар.
„Тоа е некој вид на психолошка поддршка, бидејќи детето кое го поминува целото лечење во болница може да добие впечаток дека неговата болест е неизлечива, што резултира со страв кој негативно влијае врз лекувањето на психолошко ниво.
Друг елемент се финансиите, бидејќи многу семејства кои доаѓаат во Белград од дугите делови од земјата изнајмуваат станови за време на лекувањето на нивното дете, а тоа чини многу пари“, вели Вујиќ.
Милош Кузмановиќ, шеф на одделението за хематологија и онкологија на Институтот за мајка и дете, тврди дека Србија не заостанува зад Европа и светот во дијагностицирањето и лекувањето на ракот кај децата.
„Можеби некои од нашите болници не личат на оние од холивудските филмови, но се обидуваме да обезбедиме беспрекорна нега и пациентот да го добие најдоброто лекување“, вели Кузмановиќ.
Тој додава дека српското општество, јавните и хуманитарните организации имаат благонаклонет однос кон децата, што помогна да се усовршат лекови и терапија за најмладите, дури и во тешкиот период на деведесетите.
Кога кај детето ќе се дијагностицира рак, родителите се шокирани и уплашени.
Во 1992-та година во рамките на Институтот за мајка и дете формирана е организација на родители на деца заболени од рак --Звончица.
Националната асоцијација на родители на деца заболени од рак е формирана во 2004-та година.
„Целта на нашата организација е да им даде што е можно повеќе информации на родителите.
Затоа во 2003-та година објавивме брошура за акутната лимфобластична леукемија, во која на родителите, на еден разбирлив начин, им се објаснуваат постапките на лекувањето и им се даваат совети како да го надминат шокот од таа дијагноза“, рече претседателот на Звончица Ирина Бан.
Звончица има и советодавна секција, која на родителите им нуди поддршка и разбирање.
„Оние кои поминале низ истите маки најдобро се разбираат меѓу себе“, вели Бан.
Пред 15 години, на нејзиниот син му беше дијагностицирана леукемија и беше излечен.
Таа вели дека најголемиот проблем за родителите е да се соочат со можноста нивното дете да умре.
Кога ќе се справат со тоа, почнува борбата против болеста.
„Борбата против леукемијата беше вистинска војна за нас.
На мојот син му кажав дека е војник и дека докторите се негови помошници со хемиско оружје, дека пилулите се бомби, а шприцевите мачеви.
Игравме леукемија и тој доаѓаше во болницата вооружен.
Тоа и беше еден вид игра настаната во тешкотиите и целото семејство учествуваше во неа“, вели Бан.
