13/09/2011
Мухамет Брајшори за Southeast European Times во Приштина -- 13.09.11
Жителите на косовските села кои се наоѓаат на границата со Србија се изненадени од присуството на српската жандармерија во своите градови, или нејзиното стационирање во близина.
„Стана дел од нашиот живот да ги гледаме во селото;
не можеме да работиме на нашата земја или да одиме во шумите бидејќи тие се таму и ќе не уапсат“, рече Бахир Мусафа, жител на Гњилане.
„Апелиравме до полицијата и КФОР, но освен [поставувањето] одредени патроли, тие велат дека не можат да сторат ништо повеќе.“
Со оглед на тоа што Србија не ја признава независноста на Косово, истата не ја признава ниту граничната линија како државна граница.
Според Белград, демаркацијата е чисто административна.
Проблемот го дополнува недостатокот на знаци и гранични обележувања.
Според Пелум Калаба од Косовскиот центар за безбедносни студии, време е обележувањето на границата да се деполитизира и да се сфати како технички проблем кој влијае на секојдневниот живот на граѓаните.
„Граничната линија со Србија е долга околу 360 километри -- најчувствителните области се Караќева во источно Косово, посебно во општина Каменица“, рече Калаба за SETimes.
Тој објасни дека сегашната граница е воспоставена со Кумановскиот технички договор од 1999 година -- потпишан меѓу НАТО и Југословенската армија.
Косовскиот народ не беше дел од договорот, рече тој, опишувајќи го како главна причина за сегашните гранични проблеми.
Косовскиот министер за внатрешни работи, Бајрам Реџепи, пак, вели дека проблемот не е во обележувањето, туку во ставот на Србија за Косово.
„Нема многу прашања што не се совпаѓаат меѓу границата на двете држави.
Тие [може] да го сметаат Косово за дел од Србија, но административните граници кои претходно беа тоа и сега се во голема мера точни на двете страни“, рече Реџепи за SETimes.
Тој рече дека очекува Европската комисија да изврши притисок врз Белград за решавање на ова прашање со Косово.
„Нема шанси да се стане членка на ЕУ без дефинирани граници“, рече Реџепи.
Портпаролот на КФОР Ралф Адамец изјави за SETimes дека мисијата нема мандат за решавање на проблемот.
„Мисијата на КФОР е да ги набљудува, да прибира податоци и да ги усогласува барањата на воено-техничкиот договор потпишан во Куманово во 1999 година“, рече тој.
„Истиот вклучува размена на информации кои се однесуваат на безбедносните сили од двете страни на Административната гранична линија (АБЛ), нивните вежби и операции за прашања поврзани со безбедноста на АБЛ“, рече Адамерц за SETimes.
