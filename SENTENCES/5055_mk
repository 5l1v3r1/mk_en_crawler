16/12/2009
Од Пол Чикои за Southeast European Times во Букурешт -- 16/12/09
Уставниот суд во средата (16-ти декември) го потврди новиот мандат на Трајан Башеску.
Мандаторот Ливиу Негоита, исто така, објави дека се повлекол од позицијата за да им овозможи на политичките партии во земјата да разговараат за формирање мнозинска влада.
„Вчера [вторник] се откажав од својот мандат ...
Сметам дека [политичките] консултации треба да се одржат без какви било пречки поврзани со мене“, рече тој.
Потврдата уследи откако судиите на најголемиот романски суд во понеделникот едногласно го отфрлија приговорот на Социјалдемократската партија (ПСД) во врска со наводниот фалсификат извршен за време на вториот круг од претседателските избори на 6-ти декември.
Распуштањето на малцинската влада предводена од премиерот Емил Боц пред скоро 60 дена ја остави администрацијата во неможност да усвојува закони и да носи клучни одлуки.
Сите напори за формирање нова стабилна влада беа блокирани поради жалбата на ПСД.
Партијата тврди дека нивниот кандидат Мирчеа Џоана, изгуби за помалку од 1 отсто од актуелниот претседател Трајан Башеску.
Во приговорот од судот беше побарано да се поништи вториот круг од изборите.
„Судот го отфрли барањето за поништување на вториот круг ...
поднесено од [ПСД] и конзервативната партија (ПК)“, се вели во одлуката.
Судот смета дека жалбата на двете партии е „неприфатлива“.
„Судот го потврдува изборот на Трајан Башеску за претседател на Романија, бидејќи тој доби најголем број важечки гласови“, се вели во соопштението на судот.
Соопштението за ова уследи по пребројувањето на нешто повеќе од 2.000 гласови кои претходно беа прогласени за неважечки.
Сепак, тоа не ги промени резултатите -- кандидатот на Либералдемократската партија (ПДЛ) Башеску го победи Џоана за 0,74 отсто.
Башеску ќе поднесе свечена заклетва за вториот петгодишен мандат на 21-ви декември.
Џоана го призна поразот по пресудата на судот.
„Како државјанин на демократска Романија, ја прифаќам одлуката на судот и му посакувам среќа на г-дин Башеску во вториот мандат.“
„Битката за претседателската функција во Романија завршува тука, но битката за откривање на вистината во врска со изборите продолжува“, рече Џоана, додавајќи дека ќе бара формирање парламентарна комисија која понатаму ќе го испита наводниот фалсификат.
ПДЛ започна преговори со Демократскиот сојуз на Унгарците во Романија и малцинските и независни парламентарци за формирање парламентарно мнозинство, потребно за новата администрација.
На новата политичка коалиција ѝ недостасуваат само два гласа за да го исполни потребниот праг за одобрување на новата влада.
Но, немирите во ПСД, предизвикани од неповолната одлука на уставниот суд, може да ги помогнат напорите на Башеску.
Исто така, постои и притисок од ММФ, кој моментно има своја мисија во земјата, а кој инсистира на тоа дека новата влада мора да го усвои буџетот за 2010 година пред празниците.
