14/05/2010
(Mакфакс - 14/05/10;
MИА, Макфакс, официјална веб-страница на македонскиот претседател, Американска амбасада во Скопје - 13/05/10)
Соединетите Држави силно ја поддржуваат кандидатурата на Македонија за пристапување во ЕУ и НАТО, рече во четвртокот (13-ти мај) во Скопје висок американски дипломат.
Помошникот државен секретар за европски и евроазиски прашања, Филип Гордон, повика на брзо решение на долготрајниот спор околу името со Грција, за да може земјата да ги исполни своите цели за евроатланска интеграција.
„Спорот околу името е клучен за ова да се деблокира“, рече Гордон за време на првата посета на земјата по преземањето на функцијата пред една година.
Спорот меѓу двата соседи во врска со името „Македонија“ го попречи патот на евроатланска интеграција на Скопје во 2008 година, кога Грција го блокираше влезот на својот сосед во НАТО поради прашањето.
Таа, исто така, се закани дека ќе го спречи Скопје да ја оствари својата цел за членство во ЕУ додека не се постигне решение.
Грција одбива да го признае уставното име на својата соседна држава, Република Македонија, наведувајќи го потенцијалот за територијални претензии над својата северна провинција Македонија.
Напорите за решавање на проблемот преку преговори посредувани од ОН беа интензивирани во изминатите две години.
Но, тие не резултираа со договор, бидејќи различните предлози што ги даде Метју Нимиц, специјалниот претставник на ОН за разговорите меѓу Атина и Скопје, се отфрлени од едната или од двете страни.
Ова прашање доминираше на агендата на разговорите на Гордон со македонскиот претседател Ѓорге Иванов во четвртокот, за време на кои Гордон, наводно, ја истакнал потребата за „искрена политичка волја од двете страни“ за да се постигне компромис.
Иванов го увери дека неговата земја е „подготвена за взаемно прифатливо решение во рамките на Повелбата на ОН, резолуциите и меѓународното право“, објави неговиот кабинет во соопштението по состанокот.
Гордон, исто така, се состана со претседателите на опозициската Социјалдемократска партија (СДСМ) и на Демократската унија за интеграција на етничките Албанци, Бранко Црвенковски и Али Ахмети.
По неговите разговори со Гордон, Црвеновски рече дека Вашингтон сака да види договор пред самитот на НАТО во ноември.
Тоа, според него, имплицирало дека „напорите за постигнување решение треба да почнат сега“.
