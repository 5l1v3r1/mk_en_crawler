12/12/2011
Алкабар Рауфоглу за Southeast European Times -- 12.12.11
Јилдирим Тугрул Туркес се прашува каков ќе беше Блискиот Исток денес, ако Израел и Турција, две долгогодишни сојузнички во регионот, не го доживееја трагичниот напад врз флотилата во мај 2010-та година.
„Тешко е да се гледа како нашите народи ќе го загубат своето 50-годишно пријателство пред нашите очи“, изјави за SETimes Туркес, пратеник од екстремно десничарската Партија на националистичко движење (МХП), познат како син на основачот на МХП Алпарслан Туркес.
Долго време, Израел и Турција соработуваа за да се справат со регионалните безбедносни предизвици, земји кои ги зближи нивниот однос со САД и заедничките перцепции на закани кон Сирија и Иран, нестабилноста во Либан и тероризмот.
Сепак, во текот на изминатата деценија, турските безбедносни перцепции се изменија во согласност со регионалната динамика и основата врз која беа изградени турско-израелските односи во 1990-тите почна да се отплеткува. 
Според упорно промовираната соседска политика “нула проблеми“ на Анкара, односите со Иран и Сирија се подобрија, како резултат на економските односи и заедничката загриженост поради курдскиот национализам.
Регионалната динамика во Иран, Ирак и Сирија го направи Израел помалку значаен во турските безбедносни перцепции. 
Ако ништо друго, од гледна точка на Анкара, неспособноста на Израел да се помири со Палестинците стануваше закана за регионалниот мир и безбедност.
Сепак, актуелната Арапска пролет, особено острите мерки на режимот на Башар ал-Асад против демонстрантите во неговата земја и растечките тензии меѓу Анкара и Техеран околу поддршката на Иран за Сирија, повторно ја променија регионалната динамика и безбедносните перцепции.
Ова поттикна сомнежи кај некои во однос на тоа дали постои можност да ги извлечат односите помеѓу Турција и Израел од нивната најниска точка во историјата на двете земји.
Како и многу други во Израел, некои турски политичари веруваат дека за подобрување на регионалната стабилност, двете поранешни земји-сојузнички мора да најдат начин да ги поправат нивните односи.
„Но, како?“, прашува Туркес. 
„Официјалните претставници на Израел треба да размислат за тоа. 
Би сакал инцидентот во Газа, во кој животот го загубија девет наши граѓани, воопшто да не се случеше“.
Како непосредна реакција на деталите што протекоа од извештајот на ОН за инцидентот со флотилата во септември, Турција ги намали дипломатските односи, стави крај на сите воени договори, презеде чекори за да обезбеди слобода на навигацијата во источниот Медитеран и најави дека ќе ги поддржи жртвите на флотилата во проследувањето на правдата во меѓународните судови.
Како предуслов за нормализирање на односите, Турција бара извинување од Израел, надомест за семејствата на жртвите од флотилата и отстранување на блокадата во Газа.
Повторувајќи го чувството на аналитичарите и креаторите на политиката во Турција, Туркес вели дека неодамнешната хуманитарна помош на Израел за Турција како реакција на земјотресот што го погоди Ван кон крајот на октомври е „многу топол гест“, но тоа не е доволно за да се вратат дипломатските односи.
Дури и т.н. 
„фудбалска дипломатија“ не успеа, бидејќи ниту турски ниту израелски официјални лица не присуствуваа на фудбалскиот натпревар помеѓу Бешикташ и Макаби Тел Авив во Израел на 1-ви декември.
„Нема за што да разговараме со Израелците сé додека тие не ја прифатат нивната одговорност [за инцидентот со флотилата]“, изјави за SETimes Јахја Акман, пратеник од владејачката Партија на правдата и развојот (АКП), кој поднесе оставка од Групата за пријателство помеѓу Турција и Израел еден ден по инцидентот во Газа.
„Нашиот проблем не е со израелскиот народ; проблемот е со немирољубивата израелска администрација“, додава тој, велејќи дека односите би можеле значително да се подобрат ако израелската страна се извини за инцидентот со флотилата.
Сепак, директорот на Меѓународната кризна група на Турција Хју Поуп смета дека нема да има вистинска топлина во односите сé додека турската јавност не биде убедена дека Израел работи со цело срце за решение на проблемот со Палестинците.
„Турција многу сака да ги нормализира односите со Израел“, изјави тој за SETimes. 
„Ваквото нормализирање јасно ќе ги намали тензиите во регионот, иако можеби тоа не е врвен приоритет во контекст на арапскиот бунт, со оглед на тоа дека сè уште се отворени амбасадите во двете земји и основните контакти продолжуваат.“
За Каролина Глик, заменик-уредник на Ерусалим Пост, земјите можат да се помират само ако Турција одлучи дека е заинтересирана за помирување.
Во Израел, вели таа, „Ние веќе се оддалечивме од нашите односи со Турција и изградивме силни стратешки односи со Грција, Кипар и други држави, со цел да се урамнотежи зголемената воинственост и неодговорното однесување на Турција.
Сепак, двете земји сè уште делат одредени интереси, вели таа, додавајќи, „како резултат на тоа, можно е да видиме соработка за одредени прашања каде таквата соработка им служи на интересите на двете земји.
„Таа соработката, сепак, нема да послужи како основа за обнова на поранешните односи толку долго бидејќи Турција останува посветена на сегашната анти-израелска и анти-западна политика“, рече таа.
Меѓутоа, младите и надежни односи на Израел со Кипар и Грција само ги налутија политичарите во Анкара, дополнително оддалечувајќи ги Турција и Израел. 
За многу аналитичари, односите на Израел со земјите од трето ниво кои се соочуваат со економска криза и се географски оддалечени од израелските безбедносни интереси на Блискиот Исток не се замена за Турција.
Алон Лиел, поранешен израелски амбасадор во Турција, смета дека сé додека Израел не се извини за жртвите на Мави Мармара, официјален контакт може да има само на разузнавачко ниво помеѓу Мосад и МИТ.
„Сега има реална шанса за да се развие овој контакт поради граѓанската војна во Сирија и можните последици, како врз Израел, така и врз Турција“, изјави тој за SETimes, тврдејќи дека ако турско-израелските односи беа добри, тогаш Сирија ќе имаше поинаков приод кон нејзините односи со Турција денес.
Во Анкара, политичарите сè уште зборуваат со претпазливост за можната соработка помеѓу Израел и Турција во оваа фаза, а некои сметаат дека арапските востанија и растечката меѓународна изолација на Израел може да ги натера израелските претставници да ги прифатат условите на Турција во однос на инцидентот со флотилата.
„Геополитичките промени може да донесат повеќе проблеми за интересот на Израел, отколку за Турција, вели Шукру Елекдаг, турски дипломат-ветеран, објаснувајќи дека арапските востанија може да резултираат со „група сунитски режими во регионот, базирани на Шеријатот“.
„Оваа ситуација не дава никаква надеж за Турција, која бараше модерна демократија во регионот. 
Но, за Израел, таа создава задушувачка политичка атмосфера“, додава тој.
Али Балчи, аналитичар на Универзитетот Сакарја, се согласува дека доколку Израел не се извини за флотилата во Газа, Турција „ќе се обиде да ги реши проблемите, како што се ПКК, Сирија и другите со тоа што нема да се потпре врз Израел“.
„На пример, Турција работеше заедно со Арапската лига за решавање на сирискиот проблем. 
Таа, исто така, добива помош од американските беспилотни летала и ирачката влада во борбата против ПКК,“ вели тој.
Сепак, додава Балчи, во случај Израел да ги прифати условите на Турција, „тоа нема да ги врати двете земји назад кон надворешна политика ориентирана кон безбедноста, како во 1990-тите години“.
„Медениот месец во 1990-тите е веќе историја [извесно време]. 
Израел прво треба да го прифати тоа. 
Новото зближување треба да покаже дека Турција и Израел имаат заеднички интереси но, исто така, и разлики кои треба да се надминат“, истакнува Балчи.
Меѓу разликите кои треба да се надминат, вели тој, е „агресивната политика“ на Израел, која Турција ја смета за една од главните причини за нестабилност во регионот.
Сепак, Нилдаг Гизем Хатајоглу, истражувач во Центарот за стратегиски студии за Блискиот Исток со седиште во Анкара, тврди дека проблемот меѓу двете земји може да се реши ако не се на власт исламизамот во Турција и национализмот во Израел.
„Имам многу пријатели во Израел. 
Ние сите се согласуваме дека нашите народи не можат да бидат непријатели или лесно да се откажат од нивното пријателство“, изјави таа за SETimes, додавајќи дека луѓето во двете земји би можеле да ги надминат нивните проблеми, доколку тие ја игнорираат официјалната пропаганда.
„Луѓето не знаат дали постојат било какви опции за зближување, бидејќи локалните медиуми и во двете земји не зборуваат за тоа, туку само шират негативна пропаганда“, вели таа.
