29/01/2008
(AФП, ФТ, Гардијан, Еуопсервер, Блиц - 29/01/08; Ројтерс, АП, ДПА, ББС, АКИ, Интернешнал хералд трибјун, Балкан инсајт, Бета, Б92, ЕУ - 28/01/08)
Министрите за надворешни работи на ЕУ во понеделникот (28-ми јануари) одлучија да й понудат на Србија привремен политички договор кој ќе обезбеди проширена соработка во областите на трговијата и образованието и ќе ги олесни визните барања за српските патници.
„Усвоивме многу интересет текст кој ја отвора вратата за влез на Србија во ЕУ“, рече словенечкиот министер за надворешни работи, Димитриј Рупел, чија земја претседава со ЕУ, по состанокот во Брисел.
Повеќето министри пристигнаа со намера да го поддржат финализирањето на Договорот за стабилизација и асоцијација (ДСА) на Србија со Унијата, кој беше парафиран во ноември. 
Но, одлуката за таа цел беше блокирана од страна на Холандија, која инсистираше на тоа дека Србија најпрво мора да ги исполни барањата за ЕУ за целосна соработка со Меѓународниот кривичен трибунал за поранешна Југославија (МКТЈ).
Хашкиот суд сé уште бара апсење и предавање на четворицата преостанати бегалци обвинети за воени злосторства од балканските конфликти во 1990-тите, меѓу кои и поранешниот водач на босанските Срби, Радован Караџиќ, и неговиот воен командант, Ратко Младиќ.
На крајот, министрите за надворешни работи на ЕУ се согласија околу новиот предлог за Србија, кој Рупел подоцна го опиша како голем прв чекор кон евентуалното членство во блокот.
Според шефот за надворешна политика на ЕУ, Хавиер Солана, народот во Србија треба да гледа на новиот предлог на блокот како на „исклучително силна порака“ дека нивната земја е важен дел од Европа и има јасни изгледи за пристап во Унијата.
ЕУ планира да го потпише новиот рамковен договор на 7-ми февруари, четири дена по вториот круг од претседателските избори во Србија. 
Брисел се надева дека одредувањето датум ќе ги зајакне шансите на актуелниот претседател Борис Тадиќ, кој е проевропски ориентиран.
ЕУ стравува дека победата на Томислав Николиќ од ултранационалистичката Српска радикална партија би можела да ја врати земјата во изолација и да го отвори патот за регионална нестабилност. 
Партијата на Николиќ ја предводи Воислав Шешељ, обвинетиот за воени злосторства кој моментно се наоѓа во притвор во Хаг.
Некои претставници на ЕУ изразија сомневање во врска со изгледите за потпишување на ДСА или новиот договор, ако Николиќ стане претседател.
„Во случај на победа на Николиќ работите ќе бидат многу тешки“, АФП го цитираше шпанскиот министер за европски работи, Алберто Наваро, кој даде изјава за новинарите на маргините од состанокот во Брисел.
„Многу работи се ставени на коцка за Србија овие денови“, рече комесарот за проширување на ЕУ, Оли Рен. 
„Српскиот народ избира помеѓу националистичкото минато и европската иднина ... 
Верувам дека српскиот народ ќе ја избере и навистина ќе ја прифати својата европска иднина.“
