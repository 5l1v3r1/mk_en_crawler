11/08/2012
Билјана Лајмановска за Southeast European Times во Скопје -- 11.08.12
Под директна закана на ЕУ за укинување на безвизниот статус, Македонија презема мерки за враќање на границата на своите граѓани кои се обидуваат да побараат азил или не можат да го оправдаат своето патување во ЕУ.
Maкедонија, исто така, ја подига свеста за визната политика и последиците од злоупотребата на истата.
Некои Роми во Македонија -- една од најбројните етнички групи што бараат азил во ЕУ -- тврдат дека граничната мерка е дискриминаторска.
„Во Македонија има 57.000 Роми, и скоро 10.000 бараат азил. 
... 
Секој има право да одлучи дали сака да остане тука или не“, изјави за SETimes Самка Ибраимовски, пратеник од Партијата за целосна еманципација на Ромите.
Македонското Министерство за внатрешни работи објави дека од илјадници граѓани кои патуваат во ЕУ, истото врати 4.700 луѓе во изминатата година врз основа на неможноста да докажат дека имаат оправдана цел за патувањето, а не врз етничка основа.
„Министерството не води евиденција за етничката припадност на оние што се вратени од границата. 
Секој државјанин на Република Македонија, без оглед на етничката припадност, е еднаков пред законот“, изјави за SETimes Иво Котевски, портпарол на Министерството за внатрешни работи.
Котевски рече дека властите постапуваат во согласност со Шенген кодексот и македонскиот Закон за гранична контрола, според кои тие имаат право да направат проценка на оправдувањето што граѓаните го даваат за патувањето.
Македонскиот закон е делумно хармонизиран со регулативата на ЕУ и Шенген граничниот кодекс.
ЕУ им додели на Македонија, Србија и Црна Гора безвизен режим во декември 2009 година, по што бран „баратели на азил“ дојдоа во земјите на ЕУ, во потрага по подобар живот.
Повеќето беа набргу вратени бидејќи ЕУ утврди дека нивните барања за азил се неоправдани. 
Но, поради злоупотребата на патниот режим, ЕУ им се закани на трите земји дека ќе го изгубат безвизниот статус и побара да воведат построги правила за да го спречат бранот азиланти.
Нови правила за патувањето беа воведени и во Србија и Црна Гора, но таму нема официјални жалби.
„Од година на година, македонските владини институции се сé поцврсти во решавањето на егзистенцијалните проблеми со кои се соочуваат Ромите -- од образованието до вработувањето. 
Истите не можат да се решат преку ноќ, но напорите за подобрување на работите се видливи“, рече Мустафа за SETimes.
Министерството за внатрешни работи организираше јавни дискусии за подигање на свеста.
„Тие имаат едукативен карактер, при што на граѓаните им се покажува користа од визната либерализација и незаконските тактики на патничките агенции и одредени поединци кои манипулираат со граѓаните за материјална или друга полза“, рече Мустафа.
Но, македонските власти преземаат остри мерки против лажните баратели на азил, при што казните вклучуваат одземање на пасошите, па сé до затворска казна за организаторите на патувањата.
Во првиот случај кој вклучуваше четири лица осудени за организирање патување за лажни баратели на азил минатиот месец, извршителите беа осудени на по четири години затвор.
Мерките значително го намалија бројот на баратели на азил, што й овозможи на Македонија да го задржи безвизниот режим. 
Во 2010 година имаше 6.400 лица кои бараа азил, а досега оваа година овој број падна на 2.200.
