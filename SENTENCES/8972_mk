27/03/2012
Енди Дабилис за Southeast European Times во Атина -- 27.03.12
По скоро 38 години јалови преговори за обединување на Кипар, на водачите на кипарските Грци и Турци им беше речено од генералниот секретар на ОН, Бан Ки-мун, да најдат решение до 1-ви јули.
Но, многу малку луѓе веруваат дека тоа може да се случи пред страната на кипарските Грци да го преземе шестмесечното ротирачко претседателство на ЕУ, настан што всушност ќе ги замрзне сите преговори до 2013 година.
Кипарските разговори се заглавени во едноличност, при што критикуваниот претседател Деметрис Христофиас се соочува со домашни проблеми и драстичен пад на популарноста, поради што е во неможност за каков било напредок во преговорите со својот колега од кипарските Турци, Дервиш Ероглу, во врска со суштинските прашања како што е имотот и заедничката власт.
„Генералниот секретар сака да стави крај на оваа мизерија“, рече за SETimes Ахмет Созен, директор на Кипарскиот центар за политика во Фамагуста, на турската страна од островот.
„Тој мора да преземе решителни чекори наместо само да каже дека двете страни мора да ги интензивираат преговорите.
Тоа не значи ништо“, рече Созен.
Христофиас и Ероглу се состанаа на Лонг ајланд, Њујорк, претходно оваа година, но бавен е напредокот во преговорите шо започнаа во септември 2008 година меѓу Христофиас и тогашниот водач на кипарските Турци, Мехмет Али Талат.
Сега Ероглу вели дека се согласува со одеднаш песимистичниот претставник на ОН, Александер Даунер, кој вели дека разговорите ќе завршат во јуни, обвинувајќи ги Кипарците.
„Дури и да им го дадете на [Кипарците] цел Кипар, не можете да ги задоволите“, новинската агенција АНСА ја објави изјавата на претставникот.
Бан, кој одреди претходни рокови кои дојдоа и поминаа, се чини исто така обескуражен во последно време.
„Сегашниот прозорец на можности не е неограничен и малку работи покажуваат дека иднината ќе донесе поповолни околности за решение“, рече тој.
Даунер е решен да поднесе извештај до Бан за кој Созен вели дека ќе покаже оти разговорите или ќе пропаднат или ќе бидат прекинати.
Тоа ќе ги помести преговорите за 2013 година, откако Кипар ќе го заврши своето претседавање со ЕУ.
Дополнителен притисок прави тврдиот став на Турција, која се закани дека ќе престане да соработува со ЕУ во голем број области откако Кипар ќе го преземе претседавањето со ЕУ.
Кипар -- чии бродови и авиони не можат да влезат во Турција -- постојано го попречува процесот на пристапување на Турција во ЕУ, што ги лути креаторите на политиката и јавноста.
Танос Докос, директор на атинската експертска група Грчка фондација за европска и надворешна политика (ЕЛИАМЕП) изјави за SETimes дека турските водачи и понатаму не се решаваат да отстапат каков било терен.
„Нема решение, но динамиката е бавна.
Нема мотивација, ниту притисок“, рече тој.
„Турција чувствува дека нема причина да покаже добра волја.“
Христофиас е заслабнат од експлозијата на складирана муниција минатата година, а Ероглу има помалку волја да отстапи што било, вели тој.
„Тој прима инструкции и го следи водството од Анкара“, истакна Докос, споредувајќи ја тековната ситуација со Студената војна.
„Тоа е чудно и непријатно.
Нема вистинска борба меѓу страните, така што големите сили може да си дозволат да го остават настрана“, рече тој.
Ставрос Каркалецис, шеф на атинскиот Грчки центар за европски и меѓународни анализи, исто така, вели дека најверојатно ништо нема да се реши.
„Бан се обидува да донесе конечно решение бидејќи Христофиас знае дека по ова нема решение“, рече тој за SETimes.
„Христофиас ќе ја изгуби оваа игра ако го стави ова решение на референдум.
Ќе има повеќе негативни гласови отколку Планот на Анан“, рече тој.
Тој вели дека Христофиас им понудил на кипарските Турци да го делат ротирачкото претседателство за Кипар, и исто така толку многу инсистира на бизонална федерација на две заедници, што е подготвен да направи отстапки на кои многу Кипарци жестоко се спротивставуваат.
Сепак, и покрај непопустливоста на сите страни, Созен вели дека кипарските Грци и Турци крајно сакаат да ја прекинат дилемата.
Посочувајќи на истражувањето што се подготвува да го поднесе до ОН, тој вели дека иако 70 отсто од Кипарците на двете страни веруваат оти разговорите ќе пропаднат, истиот број сака тие да успеат.
„Тие не сакаат да им го остават товарот на идните генерации.“
