08/04/2009
Од Јонилда Коци за Southeast European Times во Тирана – 08/04/09
Премиерите на Албанија и Хрватска, Сали Бериша и Иво Санадер, во вторникот (7-ми април) беа во Брисел, на церемонијата по повод пристапувањето на нивните земји во НАТО. 
Двете балкански држави станаа најновите членки на Алијансата на крајот од минатата недела.
Додека Бериша, Санадер и генералниот секретар на НАТО, Јап де Хоп Шефер, гледаа, беа подигнати албанското и хрватското знаме. 
Според Бериша, ова беше најважен ден за Албанија откако земјата доби независност во ноември 1912 година.
„Му ја должиме на НАТО нашата слобода“, рече премиерот. 
„Процесот на пристапување во Алијансата станува водечко светло за реформите во Албанија.“
Санадер, исто така, ја истакна важноста на приликата. 
„Полноправното членство во НАТО е стратешка цел на Хрватска откако нашата земја прогласи независност, и денешната церемонија е една од најголемите достигнувања во хрватската модерна историја“, рече тој. 
„Хрватското знаме што се вее пред нас ги претставува генерациите Хрвати кои со нетрпение го очекуваа денот кога Хрватска ќе стане модерна држава укотвена во евроатланските структури на мир и демократија.“
Упатувајќи ги своите честитки, Де Хоп Шефер, рече дека пристапувањето претставува сосема заслужена награда за годините подготовки за членството и е од огромна важност за Југоисточна Европа.
Влезот на Албанија и Хрватска, рече тој, ја покажува на само привлечноста на членството во НАТО, туку и визијата и храброста на основачите на Алијансата.
Во Тирана владее воодушевеност. 
Повеќето Албанци, без оглед на политичката партија, гледаат во пристапувањето клучна пресвртница за некогаш изолираната земја. 
Следната станица, се надеваат тие, е членството во ЕУ.
Поддршката на јавноста за членството во Алијансата е огромна. 
Истражувањето спроведено од Институтот за демократија и посредување во јуни 2007 година покажа поддршка од околу 90 отсто. 
Околу 83 отсто од испитаниците веруваат дека членството ќе ја забрза интеграцијата во ЕУ.
Бериша се надева дека гласачите ќе й припишат заслуга на неговата администрација кога ќе излезат на гласање за општите избори на 28-ми јуни. 
Владата се бори за втор четиригодишен мандат.
„Членството во НАТО ја гарантира нашата слобода“, им рече Бериша на насобраните луѓе на плоштадот Скендербег во неделата. 
„Безбедно ќе се движиме кон вториот по големина проект, полноправното членство во ЕУ.“
Но, водачот на опозицијата Еди Рама, тврди дека Бериша и претходните водачи го нарушија процесот, забавувајќи го влезот на Албанија.
„Албанија влезе во НАТО -- но не поради политичарите кои го одолговлекоа процесот повеќе од еднаш во текот на изминатите 18 години“, рече тој на прес-конференција.
