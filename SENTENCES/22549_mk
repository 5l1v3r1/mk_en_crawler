10/09/2008
БЕЛГРАД, Србија -- Главниот обвинител на Хашкиот трибунал, Серж Брамерц, во средата (10-ти септември) пристигна во дводневна посета на Белград, каде што ќе се состане со високи официјални претставници.
Брамерц ќе разговара за соработката на Србија со Хаг, тековните напори за лоцирање и екстрадиција на двајцата преостанати бегалци обвинети за воени злосторства, Ратко Младиќ и Горан Хаџиќ, како и за префрлањето на документите од државните архиви во Трибуналот.
Белград сака позитивен извештај од Брамерц подоцна овој месец, инсистирајќи на тоа дека апсењето во јули на поранешниот водач на босанските Срби Радован Караџиќ докажува оти Србија има намера да ги исполни своите обврски кон Трибуналот, клучен услов за продолжување на процесот на европска интеграција на земјата.
Во вторникот, обвинителот за воени злосторства Владимир Вукчевиќ рече дека Србија ја интензивира потрагата по Младиќ и Хаџиќ, бидејќи владата сака „да го затвори хашкото прашање“.
„Работата на нашите служби е практички невидлива, но многу работи се направени“, изјави тој за новинската агенција АФП.
(Политика, Данас, РТС - 10/09/08;
Бета, АФП, Б92, Танјуг - 09/09/08)
