27/04/2007
Од Георги Митев-Шантек и Наташа Радиќ за Southeast European Times -- 27/04/07
Пред семејството Костелиќ да го трансформира, алпското скијање не беше популарен спорт во Хрватска.
На земјата й недостигаат планини и љубителите на скијањето обично патуваат во соседна Словенија за зимските спортови -- па дури и подалеку, во Австрија и Италија.
Сепак, спортските љубители од цела Хрватска, а и од целиот свет, ги привлече решителноста на Јаница Костелиќ, нејзиниот брат Ивица и нивниот татко Анте.
Јаница е родена на 5-ти јануари 1982 година во Загреб.
Во младоста учествувала и победила на сите јуниорски категории во овој спорт.
Во нејзината последна јуниорска сезона, 1996-1997 година, таа освои Тополино и Пинокио во слалом и велеслалом.
Костелиќ се повлече од скијањето како тројна севкупна победничка на Светскиот куп на Меѓународната скијачка федерација (ФИС) во 2000-2001 година, 2002-2003 и 2005-2006 година, и со четири олимписки златни и две олимписки сребрени медали -- Солт лејк сити 2002 и Турин 2006 година.
Таа беше првата златна медалистка во две аплски скијања на Светскиот шампионат на ФИС -- Сент Мориц 2003 и Бормио/Санта Катерина 2005 година.
На Светскиот куп на ФИС Костелиќ победи на 30 трки во сите пет алпски дисциплини.
Таа освои три златни глобуси во слаломот на Светскиот куп на ФИС.
На Сент Мориц во 1999 година Костелиќ скина четири од седумте лигаменти на нејзиното десно колено.
По бројните повреди, нејзиното враќање на Светскиот куп 2000/2001 година беше извонредно -- таа победи на седум од вкупно осум слаломски трки.
Но, тогаш имаше проблеми со тироидната жлезда, која й беше хируршки отстранета во 2004 година.
Хрватските медиуми сега ги разгледуваат нејзините постигнувања и нејзиното сосема заслужено место во историјата на спортовите.
Повеќето коментари имаат заедничка нишка -- дека можеби еден ден Јаница ќе му се врати на алпското скијање.
Истовремено, коментаторите велат дека нејзината желба за нормален живот е разбирлива.
Наследството на Костелиќ е огромно.
Во Хрватска има нови скијачки принцези кои го чекаат својот ред на тронот и Костелиќ беше инспирација за сите нив.
Не е лошо за мало девојче кое, како што се сеќава нејзината мајка „постојано паѓаше и им го попречуваше патот на другите деца, и ние мислевме дека никогаш нема да научи да скија“.
Секојпат кога Јаница ќе победеше на голем шампионат или ќе се вратеше со златни медали од Олимпијадите, Хрватите се собираа за да ја дочекаат -- нивниот херој.
