10/02/2006
(Разни извори – 03/02/06 - 10/02/06)
Одборот на ММФ го заврши шестиот и последен преглед на продолжениот договор во висина од 937,2 милиони американски долари со Србија и Црна Гора.
Одборот го одобри доделувањето на последната транша од 90,1 милион американски долари и го одобри неследењето на два квантитативни критериуми и пет критериуми на структурната перформанса.
До почетокот на нов аранжман со ММФ државната заедница ќе биде ангажирана за пост-мониторинг програмата.
Европската комисија (ЕК) објави дека ќе отвори истрага за грчкиот финансиски придонес од околу 360 милиони евра во програмата за доброволно пензионирање за државното претпријатие за телекомуникации ОТЕ.
Во соопштение за печатот ЕК укажува дека со ова се прекршени регулативите на ЕУ за конкурентноста и државната помош.
Романското претпријатие за електродистрибуција Транселектрика и нејзиниот турски пандан, ТЕИАС, започнаа заеднички проект за изградба на подводен кабел во Црното Море, кој ќе ги поврзува енергетските мрежи на двете земји.
Проектот вреден 300 милиони евра се очекува да ја зголеми безбедноста на националните системи за енергија во двете земји и да го овозможи извозот на романска струја во Турција.
Три конзорциуми -- „Детекон интернешнал“ и „Голдман сакс интернешнал“, „Меккинсли енд компани“ и „Вест ЛБ“, како и „Бостон консалтинг груп“, „Лазард“ и ЧЕШ Мекон -- поднесоа понуди за вториот тендер на српската влада за советник за приватизацијата на телекомуникацискиот сектор.
Претходната тендерска процедура минатата година беше поништена поради нерегуларности.
Tурција и Светската банка потпишаа договор за заем од 212,9 милиони евра, кој ќе биде искористен за проекти поврзани со општинските услуги.
Средствата ќе бидат распределени преку Илер Банкаси банката на провинциите.
Европската инвестициона банка (ЕИБ) й додели заем во вредност од 86 милиони евра на Босна и Херцеговина (БиХ) за обнова на 172 километри железничка инфраструктура.
Кредитот има период на достасаност од 20 години и 5-годишен грејс-период.
ЕБРД ја претстави својата нова стратегија за Бугарија, во која се истакнати обврските на Банката за инвестирање во различни индустриски области.
Во стратегијата како приоритети се наведени реструктуирањето и капитализацијата на приватниот сектор и понатамошната либерализација на енергетскиот сектор.
Хрватската централна банка ги усвои новите мерки чија цел е намалување на заемите на комерцијалните банки.
Една од нив е и воведувањето на новиот услов за резерви од 55 отсто на сите должнички гаранции издадени од страна на локалните банки.
Централната банка вели дека овој потег е неопходен поради зголемената задолженост на хрватскиот банкарски систем.
