23/04/2009
AНКАРА, Турција -- Министерството за надворешни работи во средата (22-ри април) привремено го отповика својот амбасадор во Канада, Рафет Акгунај, заради консултации. 
Неименуван владин претставник вели дека присуството на канадските владини претставници на неодамнешниот помен за Ерменците убиени за време на Отоманската империја, го поттикнал овој потег. 
Локалните медиуми објавија дека канадскиот премиер Стивен Харпер упатил порака на солидарност до организаторите на церемонијата. 
Во 2004 година канадскиот парламент официјално ги призна како геноцид убиствата на Ерменците во 1915 година.
Во меѓувреме, Турција и Ерменија во средата се согласија за „патоказот“ за нормализирање на нивните долго време заладени односи. 
Тие постигнаа договор за време на билатералните разговори со кои посредуваше Швајцарија. 
Во изјавата на Министерството за надворешни работи се вели дека разговорите резултирале со „конкретен напредок и взаемно разбирање“. 
Анкара одби да воспостави дипломатски врски со Јереван, поради неговата меѓународна кампања за признавање на убиствата од периодот 1915-1917 година на Ерменците, како геноцид. 
Во 1993 година Турција ја затвори својата граница со Ерменија, во знак на поддршка на Азербејџан, кој се бори со Јереван во врска со контролата над регионот Нагорно-Карабах -- ерменска енклава на територијата на Азербејџан. 
(Сабах - 23/04/09; AФП, АП, АПА, Ројтерс - 22/04/09)
