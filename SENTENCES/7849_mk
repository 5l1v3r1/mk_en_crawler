16/05/2013
Игор Јовановиќ за Southeast European Times во Белград -- 16.05.13
Кривичните обвиненија против еден од највлијателните бизнисмени во Србија, Мирослав Мишковиќ, ја зголемуваат поддршката за напорите на владата за судење на измамите и покажуваат дека владеењето на правото почнува да функционира, велат аналитичарите.
„Многумина беа скептични и мислеа дека Мишковиќ нема да биде обвинет. 
Но, сега се случи нешто што за многумина беше незамисливо до пред само неколку денови. 
Сепак, треба да се почека да почне судењето, да се види како е напишано обвинението и дали ќе опстане пред судот“, рече за SETimes Владимир Радомировиќ, уредник на веб-страницата Пиштаљка (Свирче), која се занимава со борбата против корупцијата.
Српското обвинителство за организиран криминал го обвини Мишковиќ за даночно затајување и нанесување финансиска штета на претпријатијата за патишта. 
Мишковиќ и неговиот син Марко, заедно со 10 други луѓе, се обвинети за предизвикување штета од околу 160 милиони евра на претпријатијата и уште 4,7 милиони евра штета на српскиот буџет.
Тие се соочуваат со затворска казна и до 10 години, ако бидат осудени.
Адвокатот на Мишковиќ, Зденко Томановиќ, рече дека обвиненијата против неговиот клиент се политички.
„Избрзаното подигање неосновано обвинение против Мирослав Мишковиќ и неговото притворање поради негово наводно бегство, не е е резултат на истрага и на постојните докази, туку додворување на полошиот дел од правосудството на новата политичка елита, која тоа веројатно и не го бара“, рече Томановиќ за белградската новинска агенција Бета.
Чедомир Чупиќ, член на Антикорупциската агенција, вели дека обвинението е показател оти владеењето на правото почнува да функционира.
„Претпоставувам дека постојат цврсти материјални докази ако е подигнато обвинение, бидејќи во спротивно тоа би било компромитирање на обвинителството и целиот правен систем“, рече Чупиќ за SETimes.
Радомировиќ рече дека обвинението може да послужи како катализатор за понатамошна поддршка на антикорупциските напори на државата.
„Случаите на корупција на високо ниво долго време стоеја во фиоките на полицијата и обвинителството. 
Сега се стекнува впечаток дека почнува сериозно да се работи, а во сето тоа најважен фактор е политичката волја, како и независноста на полицијата и обвинителството од политичко влијание“, рече Радомировиќ.
Тој се согласува со проценката дека борбата против корупцијата почна со ангажманот на првиот потпретседател на владата, Александар Вучиќ, но рече дека политичката волја сега мора да се искористи за градење силни институции.
„Не смее сé да зависи од еден човек и ние сме сé уште далеку од силен систем за борба против корупцијата. 
Истиот нема ни да постои ако граѓаните не бидат уверени дека можат без страв да ја пријавуваат корупцијата, а медиумите не бидат слободни да пишуваат за сите неправилности“, рече Радомировиќ.
Според белградските медиуми, во тек е и финансиска истрага против Мишковиќ. 
Неговиот имот и финансии се замрзнати додека не заврши истрагата.
Семејството на Мишковиќ се претпоставува дека поседува 75 претпријатија, како и луксузни недвижности во Белград, Лондон и Лос Анџелес. 
Имотот чие потекло тие не можат да го докажат и коj е непропорционален со нивните приходи, може да се заплени.
Српските граѓани сметаат дека апсењата се добри за државата.
„Добро е кога во затвор ќе завршат и најбогатите, за кои се мислело дека се недопирливи. 
Ако тоа може да им се случи ним, значи дека нема заштитени, па добро ќе размислат дали да крадат од државата“, рече за SETimes Иван Зориќ, продавач од Белград.
Студентката Тања Огњановиќ изјави за SETimes дека случаите како оној на Мишковиќ го задоволуваат чувството за правда на граѓаните.
„Како некои енормно се богатеа, додека државата пропаѓаше? 
Најверојатно кај нив завршија парите кои беа наменети за болници, училишта ... 
“, рече таа. 
„Затоа е важно таквите луѓе да завршат во затвор, за луѓето да видат дека има правда.“
Дали апсењето на Мишковиќ ќе има големо влијание во антикорупциските напори на Србија? 
Кажете ни што мислите.
