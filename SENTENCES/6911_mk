19/05/2012
Пол Чикои за Southeast European Times во Букурешт -- 19.05.12
Посетата на новоизбраниот молдавски претседател на Букурешт овој месец, значеше промена во дипломатските односи на земјите, кои беа нарушени со тензиите што произлегуваа од комунистичката администрација во Кишињев повеќе од една деценија.
„Претседателот Николае Тимофти дојде во Букурешт за да му каже на својот романски колега Трајан Басеску дека дипломатските грешки од минатото нема да се повторат -- дека непријателството на претходната молдавска администрација кон Романија е историја“, рече за SETimes Владимир Турчану, портпарол на претседателот. 
„Крајно време е двата соседи да имаат коректен однос“, рече тој.
Тимоти беше избран од молдавскиот парламент во март, со што заврши тригодишниот политички ќор-сокак за време на кој делегатите не успеаја да изберат шеф на државата седум пати по ред.
За време на нивните состаноци, Басеску и Тимофти се согласија да ги интензивираат заедничките енергетски проекти, меѓу нив и прекуграничниот гасовод кој ќе ги поврзува романскиот град Иаси и молдавскиот град Унгени.
Басеску рече дека се надева оти гасоводот Иаси-Унгени, кој е делумно финансиран од ЕУ, ќе биде завршен во 2014 година. 
За да го овозможат тоа, двете влади го прогласија гасоводот за проект од национален интерес.
„Преку овој проект, Романија им даде поголема конкретност на билатералните проекти“, рече Турчану. 
„Гасоводот Иаси-Унгени ќе й помогне на Молдавија да ја намали својата енергетска зависност бидејќи енергетската алтернатива е суштинска за Молдавија. 
За нас, ова е како нова декларација за сувереност.“
„Гасоводот Иаси-Унгени ја зајакнува економската соработка меѓу двете земји и претставува најчисто присуство на Романија досега во молдавскиот економски развој и ги дефинира новите стратешки проекти“, рече за SETimes Еуген Томац, поранешен државен секретар.
Во исто време, истакна тој, Молдавија има во Романија најсилен поддржувач на своите европски аспирации. 
„Букурешт досега беше најенергичен поддржувач на западниот поттик на Молдавија. 
Немаше ниту еден Европски совет без Романија да го покрене ова прашање во дискусиите“, истакна Томац.
Освен за гасоводот, двете земји се согласија и за забрзување на другите заеднички проекти -- како што се прекуграничните далноводи што ги поврзуваат Фалчиу-Готести и Сучеава-Балти, модернизацијата на железничката пруга Иаси-Унген-Кишињев и мостовите на реката Прут која ја одбележува границата меѓу двете држави.
Покрај ова, аналитичарите велат дека Молдавија треба да покаже поголема решителност во врска со патот по кој планира да оди.
„Посетата на Тимофти го потврдува привилегираното партнерство што [Кишињев] … вели дека го има со Романија. 
Молдавија треба да знае дека доближувањето на Романија е еднакво на доближување до евроатланскиот простор“, изјави за SETimes Дан Дунгациу, директор на Институтот за меѓународни односи на Романската академија.
„Сé додека Трансдњестарскиот конфлит се уште трае ... 
Молдавија нема да може да биде 100-процентно проевропска. 
Бидејќи сé додека Трансдњестар претставува проблем, Молдавија мора да обрне внимание и на Русија. 
Молдавија не може да продолжи да игра двојна игра“, рече Дунгациу.
