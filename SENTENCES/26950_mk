07/02/2010
АНКАРА, Турција -- Околу 100 луѓе протестираа во петокот (5-ти февруари) во Истанбул, против неформалниот состанок на министрите за одбрана на НАТО, кој се одржуваше во градот. 
Демонстрантите, организирани од екстремнолевичарските организации, се обидоа да стигнат до конгресниот центар, каде што се одржуваа дискусии, но беа запрени од неколку стотици полицајци.
Генералниот секретар на НАТО, Андер Фо Расмузен, кој присуствуваше на состанокот кој заврши во саботата, во петокот рече дека Турција не му го врти грбот на Запад, како и дека постигна импресивен напредок во своите односи со исламските земји во последно време. 
Турција може и треба да игра „институционална улога“ меѓу Централна Азија и Блискиот Исток, на една страна, и Европа и Северна Америка на друга, рече Расмузен во интервју за Заман. 
Неговите разговори со претседателот Абдула Ѓул се фокусираа на Авганистан.
Американскиот секретар за одбрана Роберт Гејтс, исто така, присуствуваше на состанокот и рече дека Вашингтон е подготвен да ја зголеми воената помош за Анкара во својата борба против курдските бунтовници, со седиште во северен Ирак. 
Гејтс се состана со премиерот Реџеп Тајип Ердоган, на разговори околу ситуацијата во регионот и односите меѓу нивните држави. 
Американскиот претставник вети дека ќе ја интензивира размената на разузнавачки информации меѓу неговата држава и Турција во борбата против тероризмот. 
Ердоган и Турција се подготвени да помогнат во обуката на авганистанските војници, и ветија дека ќе испратат повеќе војници во Кабул. 
(Милијет, Џрнал оф тркиш викли - 06/02/10; Заман, МИА - 05/02/10)
