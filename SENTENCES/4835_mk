02/04/2009
Од Пол Чикои за Southeast European Times во Букурешт -- 02/04/09
Повеќе од 350 професионалци на локалната филмска индустрија присуствуваа на третата свеченост за наградите Гопо -- која со задоволство се нарекува и „Романски Оскари“ -- во Букурешт минатиот месец.
Свеченостите го прославија напредокот на романската филмска индустрија во текот на изминатата година.
Јон Попеску Гопо -- режисер кој доби Златна палма на Канскиот филмски фестивал за анимираниот филм „Куса историја“ во 1957 година -- ја основаше манифестацијата Награди Гопо во 2007 година.
Романското здружение за филмска промоција го организираше настанот.
Филмот на режисерот Нае Каранфил „Останатото е тишина“ -- приказна за тешкотите во односот татко-син -- однесе дома девет награди Гопо, вклучително и за најдобар филм и за најоригинално сценарио.
Директорот на фотографија, Мариус Пандуру, ја доби својата втора награда Гопо во три години за најдобра кинематографија.
Французинот Лорен Кузон, композиторот на филмот на Каранфил, стана првиот странец кој освоил Гопо.
„Буги“ -- приказна за маж кој се соочува со внатрешен конфликт кога се среќава со старите пријатели, во режија на Раду Мунтеан -- освои четири награди Гопо оваа година -- за најдобар режисер, најдобра машка главна улога (Драгос Букур), најдобра главна женска улога (Анамариа Маринка) и споредна женска улога (Мими Бранеску).
„Тивка венчавка“, во режија на познатиот романски актер Хоратиу Малаеле, ја освои наградата за најдобра шминка и најдобра фризура.
Тоа е трагикомедија за последиците од колективизмот врз индивидуалните судбини, во кој романски нововенчан пар тајно ја слави својата свадба и покрај периодичните прекини воведени поради националното оплакување на смртта на Сталин.
Наградата на публиката за најдобар успех на кино-благајните во 2008 година ја доби „Преживеан“, додека Гопо за најдобар европски филм дистрибуиран во Романија отиде во рацете на Јири Мензел од Чешка за „Му служев на кралот на Англија“.
Романските филмови беа воодушевено прифаќани во текот на изминатите 50 години, тренд кој доби на интензитет благодарение на надарената млада генерација.
Меѓу неодамнешните успеси е и Златната палма во Кан за „4 месеци, 3 недели и 2 дена“ на режисерот Кристијан Мунгиу.
Сепак, овие филмски работници немаат корист од актуелниот систем на јавно финансирање на филмските проекти.
Романскиот Национален филмски центар (ЦНЦ) ги распоредуваат средствата под покровителство на Министерството за култура.
Во отворено писмо до министерот за култура, Мунгиу ја истакнува желбата на многумина за напуштање на сегашниот систем.
Тој тврди дека членовите на ЦНЦ ги доделуваат средствата под влијание на „[надворешен] притисок, интервенции, закани и уцени“ и повика на формирање експертска комисија која нема да биде „пристрасна во корист на постарата генерација“ филмски работници.
Мунгиу предвиде дека „новиот бран“ во филмската индустрија може да доживее пад на ентузијазмот „премногу рано“ ако „недостатоците во системот не бидат коригирани“.
