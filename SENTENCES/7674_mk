24/05/2013
Линда Карадаку за Southeast European Times во Приштина -- 24.05.13
Порастот на екстремизмот во Европа и неговата можна закана за регионот ги загрижува балканските аналитичари, кои велат дека решението е во тесната политичка, безбедносна и судска соработка.
„Балканот бил отсекогаш една од најризичните области за терористички закани.
Тоа е единствениот дел на Европа [со исклучок на Советскиот Сојуз] кој имаше сурови војни на крајот од 20-тиот век“, рече за SETimes Драган Поповиќ, извршен директор на белградскиот Центар за политика.
Тој рече дека клучниот елемент на борбата против тероризмот е регионалната соработка.
„Невозможно е да се справите со една ваква закана без силна и суштинска соработка на Балканот, вклучително и тесна соработка на политичко, безбедносно и судско ниво“, рече тој.
Поповиќ, исто така, ја истакна улогата на НАТО во регионалната борба против тероризмот.
„Балканот треба да ја искористи најефикасната антитерористичка заштита во светот, НАТО.
Дури и во земјите како Србија, иако се далеку од членството во НАТО, регионалната соработка е клучна во борбата против терористичките закани“, рече Поповиќ.
Зголемениот екстремизам во Европа предизвикува загриженост во државите од регионот со голема дијаспора, како што е Косово.
Ментор Врајоли, аналитичар на безбедноста во приштинскиот Центар за безбедносни студии, рече дека дијаспората е изложена на истите терористички закани како и другите Европејци.
„Досега нашите институции не можеа да направат ништо во врска со оваа закана, бидејќи Косово не е земја на потекло или дестинација на тероризмот“, рече Врајоли за SETimes.
Тој рече дека косовските институции треба да ги зголемат превентивните антитерористички мерки, вклучително и унапредувањето на комуникацијата меѓу косовските институции со косовските имигранти на запад.
Зголемената регрутација на поединци подготвени да извршат тероризам е главната причина за загриженост во Босна и Херцеговина (БиХ).
„Во текот на минатата година имаше забележително зголемување на регрутацијата на поединци подготвени да извршат терористички напади.
Тие се вистинска опасност за безбедноста на земјата и целиот континент“, рече за SETimes Џевад Галијашевиќ, директор на Експертскиот тим на Југоисточна Европа за борба против тероризмот и организираниот криминал.
Галијашевиќ рече дека зголемувањето на опасноста од тероризам и екстремизмам во БиХ произлегува од лошите социјални и економски услови.
Според агенцијата на тајната служба на БиХ, во земјата живеат околу 3.000 исламски екстремисти.
Последниот случај на тероризам беше поврзан со Мевлид Јашаревиќ, кој испука повеќе од 100 куршуми од автоматска пушка кон Американската амбасада во Сараево во октомври 2011 година.
Судот на БиХ, кој ги оквалификува дејствата на Јашаревиќ како „терористички“, го осуди на 18 години затвор во декември минатата година.
Според извештајот на Еуропол од 2012 година, терористичките напади во Европа бележат значително зголемување.
Во 2012 година имаше 219 терористички напади во седум земји-членки на ЕУ.
Поголем дел од нападите се поврзуваат со сепаратистичкиот тероризам.
Во 2012 година вкупно 537 лица беа уапсени за напади поврзани со тероризам во 17 земји-членки на ЕУ, што претставува зголемување од 484 апсења во 2011 година.
Тероризмот се манифестира на најразличен начин и може да биде воден од различни мотиви, вклучително и верски и етно-националистички чувства кои водат до сепаратистички тероризам, се вели во извештајот.
„Еуропол спроведува проект ,патување во врска со терористички активности’ на агендите на актуелниот и идните претседавачи на ЕУ.
Целта е да се опфатат сегашните основни практики во рамките на спроведувањето на правото на ЕУ и разузнавачките заедници“, рече за SETimes Сорен Педерсен, претставник за комуникации на Еуропол.
Поповиќ рече дека е важно да не се преценат терористичките закани, но да се заштити нивото на човечки права и слободи.
„Сите балкански влади можат лесно да ги користат реалните или измислени закани за да го намалат нивото на човечки права или владеењето на правото на Балканот.
Ова може да биде уште поопасно за балканските народи од терористичките закани“, рече Поповиќ за SETimes.
Дописникот Дражен Ремиковиќ во Сараево даде свој придонес за овој извештај.
Како можат да се намалат терористичките закани?
Кажете ни што мислите.
