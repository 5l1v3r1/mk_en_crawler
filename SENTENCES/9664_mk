18/04/2013
Мухамет Брајшори и Ивана Јовановиќ за Southeast European Times во Приштина и Белград -- 18.04.13
Сузбивањето на даночното затајување претставува значаен предизвик за властите во Косово и Србија, каде што неплатените даноци предизвикуваат штета на владините буџети и отвораат простор за нефер конкуренција на кој било пазар. 
Експертите ги повикуваат владите да ги подобрат институциите и процедурите за наплата на даноците.
Според Програмата за развој на ОН, даночното затајување во Косово е првенствено резултат на два фактори: високите трошоци за придржување на сложените прописи и големата неформална економија која функционира безбедно надвор од системот.
Според ОН, даночното затајување вклучува 30 до 40 отсто од претпријатијата во земјата.
Фатлум Гогиќи, извршен директор на Жолтиот центар за обука во Приштина, изјави за SETimes дека сé уште има кревок менталитет, кога станува збор за доброволно пријавување на даноците, и има несоодветен персонал во институциите задолжени за наплата на даноците.
„Недоброволното пријавување на даноците од страна на бизнисмените, резултира со слаба економија каква што денес има Косово“, рече Гогиќи. 
„Осудата на корупцијата и даночното затајување од страна на граѓаните, овозможува развој на здрава економија.“
Примарната цел на владата, вели Гогиќи, треба да биде градењето даночен систем заснован на доброволно придржување на прописите, создавање доверба кај јавноста во објективноста, компетентноста и интегритетот на даночната администрација.
Тој додава дека Косовската даночна управа имаше успешна година во 2012 година. 
Воведен е систем на фискализација, вклучително и инсталирање фискални каси во претпријатијата, за даночните инспектори да ги следат приходите.
Во Србија властите, исто така, се борат да го олеснат системот за даночните обврзници. 
Законите со цел зголемување на даночните наплати, значително го намалија финансискиот товар за бизнисите, генерирајќи наместо тоа приходи од ДДВ, акцизите и данокот на доход.
„Законот за укинување на некои парафискални давачки влезе во сила во септември 2012 година, додека данокот од добивка се зголеми од 10 на 15 отсто во јануари“, рече за SETimes Дејан Стојановиќ, заменик-директор на Српската даночна управа.
Законот за условно отпишување на долгот од каматите и даноците им го одложува на бизнисите даночниот долг за највеќе две години, но со обврска да вршат редовни подмирувања на тековните даноци.
„На тој начин даночните обврзници стануваат ... 
фискално релаксирани, додека даночната управа добива можност да инсистира на редовни плаќања на даноците во 2013 и 2014 година, како и да преземе мерки за принудна наплата во ситуација на непочитување.“
Иако има одредени напори на даночната управа за зголемување на буџетските приходи, некои луѓе се и понатаму незадоволни.
Саша Радуловиќ, сопственик на претпријатието за економски консалтинг ЕМаркет, изјави за SETimes дека Србија годишно добива 5 милијарди евра од даноците на потрошувачка и 4,5 милијарди евра преку даноците од доход. 
Даночно затајување има во двете области, но силните контроли помагаат само кога станува збор за даноците на потрошувачка.
„За да се контролира затајувањето на даноците од доход [како што е социјалното осигурување за работниците] потребно е да се фатат работниците кои работат на [нерегистрирани] работни места и тие да признаат дека добиваат пари без да плаќаат даноци. 
Никој не сака да зборува за ова. 
Ако некој каже нешто, ќе ја изгуби работата или претпријатието ќе биде затворено“, рече Радуловиќ.
„На Србија ѝ треба реформа на даночниот систем“, продолжува Радуловиќ. 
„Без ваква реформа, сите напори за подобрување на наплатата на даноците ќе пропаднат. 
Неразумните даноци не можат да се наплаќаат. 
Да се очекува од некого кој заработува 300 евра, да ѝ даде 120 евра на државата е неразумно.“
Српскиот економист Бранко Драгаш вели дека решението за подобра наплата на даноците е намалување на даночните стапки. 
„За да се стабилизира системот и да има подобра наплата на даноците, државата треба да ги намали сегашните даночни стапки. 
Клучот е во помали даноци, подобра наплата.“* Како Косово и Србија можат да го реформираат нивното даночно законодавство? 
Приклуќете се кон дискусијата со вашиот коментар подолу.
