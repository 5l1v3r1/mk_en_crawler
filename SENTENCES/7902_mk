08/11/2012
Од Ерл Мурати за Southeast European Times во Тирана -- 08/11/12
Поранешен политички затвореник кој се запали на протестот против владата -- и побара од другите демонстранти да не го следат неговиот пример -- беше погребан оваа недела во Албанија.
Лирак Бајко беше погребан во средата (7-ми ноември) откако почина во болница во Италија. 
Бајко (47) се запали на 10-ти октомври, протестирајќи поради доцнењето на владиниот надоместок за дисидентите од комунистичката ера.
Бејко беше дел од групата од 20 поранешни политички затвореници кои отпочнаа штрајк со глад на 22-ри септември.
Татко на две деца, Бејко беше втор демонстрант кој се запали во овој спор. 
Ѓерѓ Ндреца, друг поранешен затвореник, се запали на 8-ми октомври и понатаму се наоѓа во болница.
„[На Бејко] не му треба никаква цена или почест. 
Неговата жртва е поголема од секоја големина. 
Тој стана факел на демократијата“, рече Ндреца за SETimes.
Се работи за неисплаќањето на сумите за поранешните затвореници, на кои имаат право според законот од 2007 година. 
Илјадници Албанци беа убиени или затворени во камповите за работна сила, за време на владеењето на сталинистичкиот водач Енвер Хоџа. 
Околу 3.100 поранешни затвореници сé уште живеат во Албанија.
Законот бара од владата да им исплати на дисидентите по 11,5 евра за секој ден кој го поминале в затвор. 
Групата објави дека само 300 од нив добиле некаков вид надоместок.
Кети Баждари, шеф на групата на Социјалистичката партија за поранешните дисиденти, рече дека премиерот Сали Бериша и неговата влада се одговорни за смртта на Бејко, бидејќи тие беа глуви на барањата на поранешните политички затвореници да го применат законот од 2007 година.
„Нивниот штрајк со глад имаше за цел да ја подигне свеста. 
Тие само бараа дијалог со владата за примена на законот. 
Во 2009 година владата го измени законот од 2007 година кој се однесува на поранешните политички затвореници, правејќи го неуставен“, рече таа за SETimes.
Според Баждари, Демократската партија (ДП) ја продолжува пропагандата од комунистичката ера, обидувајќи се да ја претстави реалноста поинаква од она што е.
Но, владејачката ДП вели дека социјалистичката опозиција ги користи поранешните политички затвореници за изборен профит.
„Изразуваме сочувство до семејството на Лирак Бајко и жалење за оваа загуба. 
Исто така, го осудуваме политичкото искористување на овие поранешни дисиденти. 
Му кажавме на Еди Рама дека животот на Лирак Бејко беше драма во неколку чина, финализирана од самиот Рама. 
Социјалистичката партија ја искористи психолошката состојба на Бејко за политички цели“, рече заSETimesСилви Барди, портпарол на ДП.
Но, опозицијата вели дека владата е виновна.
„Албанската влада мора да ја преземе одговорноста и да преговара со штрајкувачите во врска со нивното законско право на финансиски надоместок, и што е уште поважно, за нивното човечко достоинство“, рече заSETimesЕлиса Спиропали, претседателка на Младинскиот форум на Социјалистичката партија.
Дисидентите ќе продолжат со нивната борба, дури и по цена на смрт, рече Ндреца.
„Никој не го знаеше Лирак како што го знаев јас. 
Заедно бевме во затвор, потоа и надвор од затвор, и ќе бидеме заедно и во смртта. 
Тешко е да се започне војна, но никогаш не знаеш како ќе заврши, но ќе одиме до крај во оваа борба. 
Бараме само правда, која ни беше ускратена повеќе од 72 години“, рече Ндреца.
Дописничката на SETimes Линда Карадаку во Тирана даде свој придонес за овој напис.
