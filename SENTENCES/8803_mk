30/05/2012
Игор Јовановиќ за Southeast European Times во Белград -- 30.05.12
Откако изгуби во вториот круг од претседателските избори минатата недела од водачот на Напредната партија Томислав Николиќ, поранешниот српски претседател Борис Тадиќ рече дека не размислува за можноста да ја предводи владата како премиер.
Но, во неделата (27-ми мај), водачот на Демократската партија рече дека се обидува да состави влада.
Тадиќ во неделата изјави за новинарите дека бил информиран од партиските колеги и граѓаните дека главната цел на Демократската партија -- создавањето поправедно општество во Србија -- не смее да се напушти, што го натерало да се предомисли.
Владимир Радомировиќ од Центарот за стратешки алтернативи вели дека можноста претседателот и премиерот да бидат од спротивставени партии, може да има негативно влијание врз темпото на реформите во Србија.
„Како претседател, Николиќ ќе го преземе раководството на Националниот совет за безбедност, кое досега го користеше Тадиќ за да ја контролира владата и важните настани во државата.
Николиќ може да ги искористи добиените информации на седниците од советот за да го претстави кабинетот на Тадиќ како некомпетентен и корумпиран, што ќе биде вовед за судири околу надлежностите“, рече Радомировиќ за SETimes.
Но, тој смета дека главниот проблем на Тадиќ не мора да биде опозицијата, туку повеќе обемната влада и барањата на неговите коалициски партнери.
„Србија полека се движи кон банкрот и Социјалистичката партија на Србија, која ќе биде помал партнер во владата, бара државата да троши пари, а не да ги штеди.
Проблемот е дека Србија нема пари за трошење.
Исто така, ЕУ повикува на остри мерки против корупцијата, што е практично невозможно со влада која ја сочинуваат десет партии“, рече Радомировиќ.
Рамнотежата на силите во парламентот му дава на Тадиќ шанса да успее.
Пред вториот круг од претседателските избори на 20-ти мај, демократите преговараа за коалиција со третата најсилна партија во парламентот, Социјалистичката партија на Србија.
Сега ним им треба трет партнер за коалицијата, и многумина очекуваат тоа да биде проевропската Либерал-демократска партија.
Но, тоа сценарио ќе ја остави најсилната партија во парламентот, Српската напредна партија, надвор од владата.
Сега партијата убедува дека Тадиќ не е добар кандидат за премиер.
Ова место е „поизискувачко“ отколку претседателското место, а граѓаните јасно покажаа на изборите дека „водачот“ на демократите „не ја врши таа работа доволно добро“, рече за SETimes претставникот на Напредната партија, Марко Ѓуриќ.
„Влада што нема да биде предводена од Напредната партија би била влада што не ужива легитимитет и доверба од граѓаните и не би имала капацитет да ги спроведе неопходните реформи“, додаде Ѓуриќ.
Но, претставниците на Демократската партија не сметаат дека им недостига легитимитет -- владата може да се формира од партија способна да собере мнозинство во парламентот, велат тие.
На состанокот со социјалистите во врска со прашањето на владата во понеделникот, Тадиќ разговараше за приоритетите на идната влада.
„Ги дефинираме суштинските вредности и кодексот на владата, целта, плановите и распределбата на одговорностите, како и нејзините обврски во првите 100 дена на власт -- и, исто така, севкупните цели во врска со преговорите со ЕУ и прашањето на Косово“, рече тој.
Граѓаните се, исто така, поделени.
„Мислам дека Демократската партија не сфаќа што й се случи на изборите.
Мислам дека Напредната партија е победник и луѓето не сакаат да го видат Тадиќ и неговата партија повторно на власт“, рече за SETimes Александар Зекиќ, службеник од Белград.
Но, Драгана Савиќ, продавачка, не се согласува.
„Николиќ освои само неколку десетици илјади гласови повеќе од Тадиќ.
Исто така, Тадиќ има добра репутација низ целиот свет и јас верувам дека неговата влада може да й помогне на Србија“, рече таа за SETimes.
