08/05/2013
Анес Алиќ за Southeast European Times во Сараево -- 08.05.13
Амандманот на законот за судирот на интереси во Босна и Херцеговина (БиХ) ја префрла надлежноста за случаите на парламентарна комисија, измена што аналитичарите и невладините организации велат дека може да го отвори политичкиот сектор за корупција.
Моментно Централната изборна комисија е телото што има надлежност да ја утврдува вмешаноста на функционерите во судири на интереси.
Амандманите се усвоени од државната власт, но мора да се отфрлат од страна на парламентот, велат аналитичарите.
„Предложените измени, ако бидат потврдени од парламентот, ќе значат крај на борбата против корупцијата“, рече за SETimes Срѓан Благовчанин, извршен директор на Трансперенси интернешнал БиХ.
Во 2002 година БиХ усвои закон за судирот на интереси, кој им забранува на избраните функционери, директори и советници во владините институции да вршат одредени активности, вклучително и да ветуваат вработување, да доделуваат привилегии врз основа на партиската припадност, да даваат подароци и да даваат привилегирани информации за државните активности.
Според амандманот, деветчлена комисија составена од членови на парламентот назначени од владејачките коалициски партии, ќе одлучува за судбината на функционерите вклучени во случаи на судир на интереси.
Еден член на комисијата ќе биде од опозицијата.
Според ревидираниот закон, ако еден избран функционер се соочи со ситуација на судир на интереси, парламентарната комисија ќе издаде предупредување до функционерот и ќе одреди краен рок за решение, во согласност со амандманите.
Ако тие не го исполнат тоа, евентуалните санкции ќе бидат казниви, како што е 50 отсто кратење на платата или препорака до парламентот за негово/нејзино суспендирање од функцијата.
Аналитичарите и невладините организации велат дека оваа одлука претставува уште еден начин да се има политичкото влијание, како и дека потегот ќе води до зголемена корупција меѓу функционерите во БиХ.
„Составот на комисијата дозволува директно влијание на политичките партии врз нејзината работа, при што членовите на комисијата ја одредуваат судбината на своите сопствени колеги“, рече Благовчанин за SETimes.
Вехид Сехиќ, поранешен член на Централната изборна комисија, изјави за SETimes дека амандманите ќе им дадат на пратениците во комисијата премногу власт и ќе го отстранат системот на проверка и рамнотежа.
„Новите одредби ги намалуваат казните за функционерите во случаите на судир на интереси и оставаат на нив да одлучат дали ќе поднесат оставка или не.
Амандманите ја продолжуваат политиката на ставање на независните институции под политичка контрола“, рече Сехиќ.
Минатата година Трансперенси интернешнал ја рангираше БиХ на 72-рото место од 176 држави во индексот за перцепција на корупцијата, сигнализирајќи дека земјата е сé уште далеку зад своите соседи во борбата против корупцијата и е една од најкорумпираните во Европа.
Дали се согласувате дека амандманите на државниот закон на БиХ за судирот на интереси треба да се подобрат?
Кажете ни што мислите.
