04/08/2009
(Ројтерс, АФП, ДПА, Новините, БНР, Дневник - 03/08/09; Блумберг, Дневник, БНН - 31/07/09)
Бугарија можеби ќе успее да влезе во еврозоната до средината на 2013 година, изјави министерот за финансии, Симеон Џанков, за софискиот весник 24 Часa, во интервјуто објавено во понеделникот (3-ти август).
„Имаме шанса да го усвоиме еврото во последната година од четиригодишниот мандат на оваа [влада]“, рече тој.
Поранешен главен економист на Светската банка, Џанков беше и вицепремиер во владата на централнодесничарската партија Граѓаните за европски развој на Бугарија (ГЕРБ), која положи свечена заклетва на 27-ми јули.
Пред воведувањето на еврото како официјална валута, Бугарија најпрво мора да пристапи во Европскиот механизам на девизниот курс II (ЕРМ II), двогодишен тест за стабилноста на земјите-аспирантки, кој моментно го сочинуваат 16 членки на ЕУ.
Софија планира да поднесе апликација за учество во ноември, рече Џанков минатата недела.
„Постои голема неизвесност во врска со она што ќе се случува во целиот регион во поглед на финансиската криза“, новинската агенција Блумберг ја цитираше неговата изјава. 
„Тоа не влијае на нашата апликација, но може да влијае на брзината со која истата се разгледува.“
Џанков верува дека Бугарија ќе ги исполни официјалните критеруми за членство во еврозоната до крајот на годинава.
Сега главата задача ќе биде, истакнува тој, да се одржи дефицитот под 3 отсто од Бруто домашниот производ (БДП), границата на еврозоната.
„Моментно сме на 2,2-2,5 отсто (буџетски дефицит) ... 
Ако дефицитот ја надмине границата од 3,0 отсто, тоа ќе го одложи нашиот влез во еврозоната за уште две години“, Ројтерс ја цитираше неговата изјава.
Џанков, исто така, предвидува дека стапките на инфлација ќе продолжат да паѓаат до годишен просек од 2,8 отсто оваа година, што е намалување од 3,7 отсто во јуни.
Во 1997 година Бугарија беше зафатена од сериозна економска и финансиска криза која доведе до голем пад на БДП и личните примања, колапс на банкарскиот сектор во земјата и големи проблеми со девизниот курс. 
По неколкумесечниот хаос, земјата усвои aранжман на монетарниот одбор, со кој беше утврден односот на левот наспрема еврото по фиксна стапка од 1,95583.
Влезот на Бугарија во ЕРМ II може да му дозволи на левот на флуктуира за најмногу 15 отсто околу оваа централна стапка.
Џанков и претставниците на централната банка, сепак, рекоа дека фиксирањето ќе остане непроменето додека Бугарија не пристапи во еврозоната.
Истакнувајќи дека нема итна потреба Бугарија да побара заем од ММФ, Џанков истакна дека Софија има намера да побара учество на Фондот во анализите на буџетот за останатиот дел од годината, а особено за 2010 година.
„Анализата на ММФ може брзо да се искористи за евентуален заем во 2010 година, ако стане јасно дека буџетот од 2010 година не може да се прави само со кратења“, рече тој.
