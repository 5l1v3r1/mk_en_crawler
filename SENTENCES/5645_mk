29/12/2010
Од Мухамет Брајшори за Southeast European Times -- 29\12\10
Американските војници во КФОР се подготвени за распоредувањето во северно Косово на почетокот од следната година, како дел од генералното реструктуирање на силите, изјавија официјални извори за SETimes оваа недела.
Но, „распоредувањето на американските војници во север не значи дека другите земји таму сега ќе бидат повлечени“, рече командантот на КФОР Ерхард Булер.
„Безбедносната ситуација во Косово се подобри во изминативе години“, рече заменик-шефот за јавни прашања на КФОР, Јурген Бретман, за SETimes.
Како резултат на тоа, објасни тој, Советот на НАТО одлучи да го намали бројот на сојузничките сили таму, и КФОР исто така ќе направи прилагодување.
Бројот на војниците ќе биде намален од 8.000 на 5.000, и ќе бидат формирани два баталјони наместо сегашните четири.
„Почнувајќи од март 2011 година, КФОР ќе има две мултинационални борбени групи, една со седиште во кампот Бондстил, предводена од Американците, и една со седиште во Пеќ, предводена од Италијанците“, рече Бретман.
„Сите единици од мултинационалните борбени групи можат да се распоредат низ цело Косово;
тие се флексибилни, мобилни и воздухопловно-мобилни.
Сé на сé, КФОР ќе се состои од трупи од 31 држава распредени во 12 теренски кампови низ цело Косово“, рече тој.
Како дел од реконструкцијата, постојниот сектор 2 на КФОР -- кој се наоѓа во регионот на Гњилане -- ќе биде обединет со делот 4 на КФОР, во Митровица.
Во меѓувреме, минатото лето американските војници ја презедоа контролата на секторот 3, кој го покрива регионот на Приштина.
Командантот на американските војници во КФОР, Франциско Џ.Њуман, рече дека неговите војници се „подготвени да реагираат на секаква ситуација во секој дел од Косово“.
Американските војници имаат повеќе хеликоптери отколку другите контингенти во Косово, што ги прави поспособни да се ангажираат во северниот дел, додаде тој.
Бретман потврди дека американските војници ќе бидат вклучени во чувањето на косовско-српската граница.
„Се разбира, КФОР ќе продолжи со да патролира долж Административната граница, како и другите граници на Косово, како што КФОР правеше досега заедно со косовската гранична полиција, и на Административната гранична линија во тесна соработка со српските вооружени сили“, рече тој.
Промените, истакнаа извори на КФОР, не значат дека Франција ќе ги повлече своите војници.
„Почнувајќи од март 2011 година, француските сили ќе останат во КФОР и ќе останат во кампот Ново Село, како дел од борбената група Исток со седиште во кампот Бондстил.
Според тоа, ситуацијата ќе остане непроменета.
КФОР ќе остане одговорен за безбедната и сигурна средина и слободата на движењето низ цело Косово“, рече Бретман.
„Франција нема да го напушти Косово“, рече командатот на францускиот контингент во заминување, Франк Бариер.
„КФОР моментно се реструктуира и четири баталјони наскоро ќе бидат само два баталјони, кои ќе бидат подготвени да одговорат кога и да има потреба, и француските сили секогаш ќе бидат тука.“
„Американското воено присуство, и исто така на секоја друга држава, е многу важно за безбедноста во северно Косово“, рече Барера, опишувајќи ја ситуацијата таму како „стабилна, но кревка“.
Локалните аналитичари рекоа дека се надеваат оти реструктуирањето ќе помогне за одржување на стабилноста во дел од Косово кој останува во голем дел надвор од контролата на владата.
„Земајќи го под своја контрола северно Косово, американските војници даваат сигнал дека таму ќе се врати владеењето на правото“, рече Рамадан Ќехаја, приштински аналитичар за безбедност.
Генералниот директор на косовската полиција, Решат Малиќи, рече за SETimes дека неговите сили „го поздравуваат секој чекор кој има за цел враќање на владеењето на правото“ во северно Косово.
