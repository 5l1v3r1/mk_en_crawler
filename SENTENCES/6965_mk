16/05/2012
Ивана Јовановиќ за Southeast European Times во Белград -- 16.05.12
Урош Урошевиќ и неговата сопруга Ана избегале од Хрватска во 1989 година и дошле во Србија, оставајќи сé што поседуваат во Задар, Хрватска. 
Нивниот дом е сега Белград. 
По 23 години поминати во колективните бегалски кампови каде што добиле седум деца, семејството неодамна доби нов стан во Белград.
„Многу, многу сме среќни и возбудени ... 
Но, не можам целосно да уживам во нашата среќа бидејќи не знам како ќе ги плаќаме сметките“, изјави за SETimes Урошевиќ, глава на семејството кој работел како професор по филозофија и социологија пред конфликтот.
Но, неговата ќерка тинејџерка Десанка Вера Урошевиќ е воодушевена. 
„Повеќе не се чувствувам како странец“, рече таа за SETimes.
Станот на семејството Урошевиќ е еден од 19-те станови во Белград што беа изградени по цена од 516.000 евра со цел да се обезбедат одржливи станбени решенија и да им се помогне на најранливите бегалци и внатрешнораселени лица да добијат подобра социјална позиција.
Проектот, наречен Социјално домување во заштитени услови, е финансиран од американската влада, како и од УНХЦР, градот Белград и Фондацијата на Ана и Владе Дивац, во соработка со Комисијата за бегалци во Србија.
„Нашиот план е да се доделат субвенции за сите луѓе во колективните кампови во Србија, како и да се потпомогне нивната економска одржливост, како што направивме со нашиот Проект Рејс, рече за SETimes Урош Делиќ, координатор за корпоративна филантропија во Фондацијата на Ана и Владе Дивац. 
„Сите семејства што учествуваа во проектот добија 2.000 евра за отпочнување бизнис и добивање соодветно образование“, рече тој.
„Во 1996 година имавме 610.000 бегалци во 700 колективни центри. 
Денес имаме 74.500 бегалци и 210.000 внатрешнораселени лица. 
Има 39 колективни центри -- 13 од нив се во Косово“, рече за SETimes Јелена Мариќ, советник за јавни односи во Комесаријатот за бегалци на Србија.
Иако Србија има најголем број беглаци, многу од другите поранешни југословенски земји се соочуваат со истата ситуација.
Вкупно 305 раселени лица и 1.061 поединец живеат во колективните центри или другите форми на колективно сместување во Црна Гора.
Според податоците на УНХЦР, 250 домаќинства на бегалци или 800 поединци живеат во колективните центри или другите форми на колективно сместување во Босна и Херцеговина (БиХ). 
Во Хрватска сé уште има 607 бегалци, повратници и внатрешнораселени лица, претежно сместени во петте колективни центри низ целата земја.
Иако земјите имаат внатрешни владини проекти за сместување на бегалците и внатрешнораселените лица, државите се здружија и ја формираа Регионалната програма за домување.
Програмата, чија цел е да се осигури враќањето и реинтеграцијата на бегалците и раселените лица, беше лансирана во април во Сараево, и планот е да им се помогне на најмалку 74.000 поединци.
Програмата ќе биде спроведувана паралелно во четирите држави во текот на еден петгодишен период, почнувајќи оваа есен.
„Регионалната програма за домување претставува уникатен пример за регионална соработка со цел решавање на долготрајната ситуација со раселувањето и може да се искористи како модел за решение на долготрајните бегалски кризи и кризи со внатрешнораселените лица низ целиот свет“, рече за SETimes Весна Петровиќ, портпаролка на УНХЦР.
Но, за некои бегалци, скоро целата надеж е изгубена.
Стана Манигода (60) дошла во Србија од БиХ во 1994 година со нејзината инвалидизирана ќерка. 
Тие оттогаш живеат во колективните сместувачки центри во Крњац.
Манигода добива околу 78 евра месечна пензија од Република Српска. 
Поради тоа што нејзиниот сопруг го продал нивниот стан во БиХ за 3.000 евра пред да почине, Манигода била прескокната од добивање на еден од социјалните станови.
„Се обидувам да го средам овој проблем барајќи соодветна документација и доказ дека не сме добиле повеќе пари за нашиот имот во Херцеговина. 
Сé што сакам е да имам приватен простор за нас и соодветни услови за да се грижам за мојата [ќерка] Oливера“, рече таа за SETimes.
