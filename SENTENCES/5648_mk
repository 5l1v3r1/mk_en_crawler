28/12/2010
Новата регионална иницијатива ги спојува активистите, експертите за политиката и властите, со цел да се најдат решенија.
Уништувањето на животната средина и загадувањето на воздухот стануваат сé поголем проблем низ целиот Балкан, но напорите за нивно решавање честопати пропаѓаат поради националните бариери и бирократијата.
Новото и растечко еколошко движење -- Балкански еколошки водечки стандарди, познато и под акронимот Беллс -- ги премина националните и политичките линии во наоѓањето заеднички решенија.
„За една година Беллс успеа да воспостави парламентарни еколошки лоби групи со 87 членови од целиот Балкан“, вели Душко Христов, координатор на движењето за Македонија.
„Наскоро ќе поднесеме платформа до новоформираниот Директорат за климатските промени во Брисел, кој почна со работа на 1-ви декември“, рече тој за SETimes.
На најновата годишна конференција на Беллс, која се одржа минатиот месец, учесниците дискутираа за еден од најнагласените проблеми на Балканот: загадувањето на воздухот. 
Старите електрични и термоцентрали обезбедуваат енергија и во нив работат илјадници луѓе, но по значителна еколошка цена.
Една ваква централа се наоѓа во македонскиот град Битола. 
Другата е во Обилиќ, Косово. 
Валона, пристанишен град во Албанија каде што се одржа состанокот на Беллс, е местото на планираната термоцентрала за која критичарите велат дека е неекономична, и й штети на животната средина, и се наоѓа премногу близу до населените места.
Делумно како последица на напорите на Беллс, електроцентралата РЕК во Битола се обврза да ги спроведе еколошките стандарди на ЕУ во текот на следните шест години, според македонскиот државен секретар за животна средина Лидија Зафировска.
Во Косово, Беллс работи на изнаоѓање решение за Обилиќ. 
„Целта не е да се затвори централата, туку да им се помогне да го усвојат новиот технолошки напредок, што ќе го спречи загадувањето на воздухот“, рече косовскиот координатор на Беллс, Куштрим Калоши за SETimes. 
Но, потребни се владина регулатива, легислатива и соодветени финансиски средства, додаде тој.
Беллс е претежно финансиран од владата на Холандија. 
Холандскиот амбасадор во Србија, Лорен Луис Стоквис, вели дека неговата земја инвестирала 22 милиони евра во рамките на напорите за подобрување на животната средина во регионот и очекува конкретни резултати.
„Ова е потребно за да се овозможи исполнување на стандардите на ЕУ, и исто така за стабилен и просперитетен регион“, рече Стоквис.
Српскиот државен секретар за животна средина, Ивица Радовиќ, и други владини претставници го искажаа ставот дека регионот „не може да постигне економски и социјален развој ако ги потиснеме еколошките проблеми“.
Властите во Македонија велат дека е постигнат напредок, но дека финансирањето останува пречка. 
„На Македонија й требаат 2 милијарди евра за да ги исполни стандардите на ЕУ за заштитата на животната средина“, вели претставничката на Министерството за животна средина, Јадранка Иванова. 
„Таа усвои 40 закони и 200 акти, но й требаат дополнителни 100 акти за целосно да се префрли на европското право.“
„Македонската легислатива сега ги предводи балканските држави“, рече пратеникот Јован Лазарев за SETimes. 
„Исто така, Македонија има национална еколошка стратегија, и општините усвоија планови за локалната екологија.“
