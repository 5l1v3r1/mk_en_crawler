14/08/2006
Од Даниел Дајану за Southeast European Times во Букурешт -- 14/08/06
Две земји во Југоисточна Европа - Романија и Бугарија - се очекува да пристапат во Унијата на 1-ви јануари 2007 година. 
Хрватска, пак, најверојатно ќе има брз процес на пристапување. 
И покрај загриженоста во врска со посветеноста на ЕУ на процесот на проширување, балканските земји сепак се чини дека се приближуваат до својата цел на пристапување во Унијата. 
Под претпоставка дека така и ќе остане, регионалните влади се тие што ќе треба да ги направат неопходните економски, институционални и политички приспособувања. 
Да ги разгледаме, на пример, импликациите за економската политика.
На почеток, важно е да се направи разлика помеѓу „функционалната пазарна економија“ и онаа која има капацитет да ги апсорбира шоковите во една висококонкурентна средина, како што е Унијата. 
Покрај тоа, економската конкурентност мора да се разбере во подлабока смисла. 
Пристапот во европскиот клуб бара усогласеност со правила што ги загрозуваат привилегиите на традиционалната политика. 
На пример, слободното движење на капиталот (либерализацијата на капиталната сметка) е задолжително во ЕУ, додека предвременото отворање е опасно.
Исто така и новите членки се обврзани да влезат во еврозоната порано или подоцна. 
Економијата која не е доволно конкурентна ќе се соочи со тешкотии во областа со единствена валута.
Императив за земјите што пристапуваат во ЕУ е да имаат клучни институции и механизми: сектор на финансиско посредништво и независна централна банка, широк приватен сектор, каде што имотните права се јасно дефинирани и заштитени, функционално судство и применливи закони. 
Можноста за ефикасна борба против корупцијата и организираниот криминал е исто така предуслов.
Економијата мора да биде стабилна. 
Тоа значи намалување на инфлацијата на разумно ниво на конзистентен начин и одржување на низок буџетски дефицит, додека квази-фискалниот дефицит мора да биде под контрола. 
Предусловите за економската стабилност се постоењето на силните буџетски ограничувања и ширењето на практиката на добро управување, во јавниот и во приватниот сектор. 
Нискиот буџетски дефицит претпоставува сериозно соочување со сé поголемиот притисок врз пензискиот систем.
Претпријатијата за јавни услуги се исто така важна област. 
Не е паметно тие слепо да се приватизираат. 
Всушност, има јавни претпријатија кои треба да останат во јавен домен. 
Она што треба да се направи во нивниот случај е да се воведе добро управување. 
Оние претпријатија за јавни услуги кои ќе се предадат во приватни раце мора добро да се регулираат, за да клиентите не се злоупотребуваат со прекумерни давачки.
Сепак, потребни се некои предупредувачки забелешки во врска со горенаведените анализи. 
Факт е дека економската политика секогаш вклучува компромиси.
Ниската годишна инфлација, од 2 до 3 отсто, не се постигнува лесно во економиите кои сакаат да фатат чекор, додека доходот по глава на жител е 5 до 10 пати понизок отколку просечната цифра на ЕУ (во смисла на паритетот на куповната моќ). 
Во економиите со побрз растеж, притисокот на побарувачката се судрува со дезинфлацијата. 
Ова исто така може да се случи и поради што цените на домашните услуги (нетргувани стоки и услуги) несопирливо растат - т.н. 
Баласа-Семјуелсон ефект. 
Како и во Централна и Источна Европа, така и балканските економии имаа просечен растеж од повеќе од 5 отсто во последниве години. 
Сепак, фер е да се признае дека постојаниот растеж бара создавање на повеќе фиксен капитал и вложување во човечки ресурси.
Сегашните ниски буџетски дефицити може да бидат погрешни од две причини. 
Едната е тоа што тие може да го кријат хронично сериозниот недостаток на финансиски средства за основните јавни добра, како што се инфраструктурата, образованието и здравството. 
Другата причина е таа што по влезот во ЕУ новите членки мора да го зголемат јавното трошење во име на усогласеноста со нивните обврски од авито. 
Значи, може да се создадат ситуации каде што буџетските дефицити излегуваат од контрола.
Ако креаторите на политиката не успеат да го подобрат собирањето на даноци и да ја реформираат социјалната состојба (вклучувајќи го и пензискиот систем), зголемувањето на буџетските дефицити може да ја разниша целокупната економска стабилност. 
Зголемувањето на дефицитите со зголемувањето на дефицитите на тековните сметки не е аномалија во новите економии што брзо се шират. 
Всушност, дефицитите на тековните сметки се зголемуваат во поголем дел од Централна и Источна Европа поради разликите во економскиот растеж, во споредба со старите членки на ЕУ и нагло зголемените банкарски кредити што се доделуваат на приватниот сектор.
Во контекстот на либерализација на капителните сметки, дефицитите на тековните сметки кои не се финансираат главно од внатрешни директни инвестиции носат значителни ризици. 
Големината на екстерните дефицити е она што ја компликува задачата на креаторите на политиката, кога тие мора да одлучат што е мудра буџетска политика. 
Ова објаснува зошто ММФ инсистира на тоа дека Бугарија треба да има буџетски суфицит- дефицитот на тековната сметка изнесува повеќе од 12 отсто од БДП во последно време и валутниот одбор не дозволува флуктуација на девизниот курс.
Тука се враќаме на прашањето на конкурентноста. 
Бидејќи приливите на капитал може да бидат прилично големи, или инфлациските диференцијали прилично високи, девизниот курс може да доживее претерана апрецијација. 
Ова може да ја поткопа конкурентноста и да доведе до затворање на работни места. 
Последиците ќе бидат особено лоши во економиите кои се соочуваат со прекумерна невработеност, како што е на пример во Западен Балкан. 
Ниските плати не го решаваат проблемот кога кинеска и друга азиска стока ги преплавува европските пазари. 
Во голем степен, глобализацијата ја уништува конкурентната предност на ниските плати во Европа. 
Трансферот на нови информации и комуникациски технологии, во комбинација со големите вложувања на човековиот капитал, се неопходни за обезбедување на долгорочна конкуреност.
Последно, но не и неважно, масовната миграција може да донесе значајни бенефиции, но може и да биде непријатност. 
Големите уплати од странство (во висина од милијарди евра за Романија и Бугарија) може да финансираат помеѓу 25 и 40 отсто од трговските дефицити. 
Но, тие претпоставуваат губење на високостручната работна сила и, во голем број случаи, нарушување на семејниот живот. 
Според тоа, за економиите што страдаат од голема невработеност, како оние во Западен Балкан, извозот на работна сила е позитивен во нето смисла.
Суштината е во тоа дека креаторите на политиката во Западен Балкан мора да погледнат подалеку од економските бројки во последниве години, да ги разберат длабоките текови на работите, да бидат прагматични и да учат од искуствата на сегашните членки на ЕУ, како старите така и новите.
