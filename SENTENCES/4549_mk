27/05/2009
Од Блерта Фониќи-Кабаши за Southeast European Times во Приштина -- 27/05/09
Министрите за надворешни работи на Организацијата на исламската конференција (ОИК) ја искажаа својата поддршка за независно Косово на 36-тиот министерски самит во понеделникот (25-ти мај) во Дамаск, Сирија.
Тие го пофалија „напредокот постигнат кон зајакнувањето на демократијата“, во резолуцијата усвоена на самитот.
Албанското Министерство за надворешни работи го подготви документот, а Саудиска Арабија го поднесе.
Албанскиот министер за надворешни работи, Лулзим Баша, рече дека резолуцијата на ОИК претставува голем успех за Косово и за албанската дипломатија.
Според Баша, резолуцијата беше едногласно усвоена од сите 57 членки.
„Ова е многу важна резолуција за Косово и јас сум сигурен дека за многу брзо време Косово ќе биде прифатено од сите членки на ОИК“, рече Баша.
Во резолуцијата се вели дека од еднострано прогласената независност во февруари 2008 година земјата постигна напредок во градењето на демократските институции, модернизирањето на уставот и придонесувањето за регионалната стабилност.
Истата ги повикува членките на ОИК и меѓународната заедница да ја поддржат поранешната српска покраина и нејзината економија.
Иако резолуцијата не ја признава независноста на Косово, ја остава оваа опција отворена за членките.
Покрај ова, во неа се истакнува забрзаната реконфигурација на УНМИК, распоредувањето на ЕУЛЕКС низ цело Косово -- во согласност со насоките на генералниот секретар на ОН Бан Ки-Мун -- и институционалната и законска рамка на Косово.
Според резолуцијата, Бан ќе го поднесе извештајот на следниот самит на ОИК.
Србија лобираше против резолуцијата, но безуспешно.
Но, со поддршка на Сирија, Египет и другите земји под руско влијание, ОИК не ја призна независноста на Косово.
Необесхрабрен, косовскиот министер за надворешни работи, Скендер Хисени, ја поздрави резолуцијата, и ја истакна нејзината важност.
Во вторникот претседателот Фатмир Сејдиу ја нарече резолуцијата чекор во вистинската насока.
„Очекуваме нови признавања и, исто така, ќе ја изразиме подготвеноста на косовските институции за соработка со сите овие земји“, рече тој.
