11/01/2007
Од Зоран Николовски за Southeast European Times во Скопје – 11/01/07
Во неделата (7-ми јануари) македонските царински службеници на граничниот премин Блаце открија 483 килограми кокаин -- рекордна количина -- кој бил пренесуван од Венецуела за Грција. 
Пратката била скриена во 882 канти со бела акрил боја.
Иако уличната вредност се проценува на 46 милиони евра, експерти на македонската полиција велат дека истата може да достигне вредност и до 92 милиони евра, бидејќи уличните дилери ја мешаат дрогата со неутрални супстанци, како што е брашното или пудрата за лице. 
Пратката била подготвена за мешање бидејќи се состоела исклучиво од чист, висококвалитетен кокаин.
Директорот на македонската царина, Ванчо Каргов, рече дека дрогата патувала од Венецуале до црногорското пристаниште Бар, каде што била натоварена на камион со македонски регистарски таблички, со кој управувал македонски државјанин, Алија Азировиќ, кој го возел во Косово.
Според Каргов, македонските царински службеници одговориле на информацијата од царинските власти на УНМИК во Косово. 
Но, македонскиот премиер Никола Груевски подоцна даде друга изјава, велејќи дека македонската полиција независно го откри и лоцираше камионот.
Истиот беше запрен, запечатен и проверен. 
Во кантите со боја беа откриени 400 пакети со прашкаста супстанца, која по лабораториските тестови беше утврдено дека е кокаин.
Регионалните медиуми јавија дека Станислава Чочоровска-Полетан, која е родена во Македонија, но живее во Србија, стои зад операцијата. 
Таа се вели дека е сопственик на двете главни претпријатија кои учествувале во транспортот на дрогата. 
Првото, Макфут, е регистрирано во Србија. 
Второто, Сироуз компани лимитид, е регистрирано во Грција и било претставено како купувач на бојата.
Полетан беше соработник на починатиот српски паравоен водач Жељко Ражњатовиќ-Аркан и „најверојатно го продолжила неговиот бизнис“, новинската агенција Бета го цитираше уредникот на неделникот Времe, Дејан Анастасијевиќ. 
Според македонското Министерство за внатрешни работи, Макфут ги снабдувало со алкохол и цигари фри-шоповите во времето на Милошевиќ.
Откриената пратка кокаин претставува нов балкански рекорд, поголем од претходниот, кој го поставија полициските сили на Италија, Црна Гора и Србија во 2004 година. 
Истиот се однесуваше на фатените 202 килограми кокаин кои беа пренесувани од Венецуела преку Бар до Нови Сад.
