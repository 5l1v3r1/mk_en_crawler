02/10/2012
Сафет Кабашај за Southeast European Times во Приштина -- 02.10.12
Градоначалниците на новоформираните општини со малцинско население во Косово, рекоа дека се подготвени да се придвижат напред во периодот на пост-надгледуваната независност, и покрај загриженоста за безбедноста, основните права и слободи и скоро никакви економски можности.
Новите општини беа создадени врз основа на планот на Марти Ахтисари за решавање на статусот на Косово.
Питер Фејт, шефот на Меѓународната цивилна канцеларија, кој го надгледуваше формирањето на општините, како и локалната децентрализација, ги повика општинските претставници на почетокот од летото да почнат да размислуваат за периодот на пост-надгледувана независност.
Во такви околности, секој нормален човек би бил загрижен, рече заSETimesБојан Стојановиќ, градоначалик на новата општина со претежно српско население Грачаница, во близина на Приштина.
„Сé што е ново предизвикува загриженост за нас на Балканот“, рече тој.
Стојановиќ рече дека е посветен на искористување на новата организација со верба дека локалните водачи можат и треба да ги решат постојните општински проблеми.
„Ќе продолжиме да ги објавуваме на јавен и транспарентен начин сите проблеми со кои се соочуваме, особено оние поврзани со српската заедница“, рече тој.
Ариф Битич, градоначалник на општината со претежно турско население Мамуша, во јужно Косово, рече дека не е загрижен поради крајот на меѓународниот надзор.
„Соживотот меѓу турската и албанската заедница отсекогаш бил позитивен и според тоа, нема простор за загриженост“, рече Битич за SETimes.
Но, Стојановиќ рече дека меѓународната канцеларија не ја заврши својата работа пред да замине.
„Тие требаше да помогнат во подготвувањето на законите за градењето, фискалната децентрализација и во разјаснувањето на [статусот] на државниот имот“, рече тој.
Косово нема план за развој, социо-економска мапа и ефикасна стратегија за помош во егзистенцијата на обичниот народ, рече тој.
„Ако не создадеме услови за нормален и просперитетен живот, добро образование, здравство и работа, не е важно дали [заминувањето] се случува сега, за три или десет години“, рече Стојановиќ.
Канцеларијата го надгледуваше спроведувањето на планот на Ахтисари и ги советуваше локалните власти од 2008 година за развојот на политичките институции и практиката заснована на западните демократски принципи.
„Сега, Косово и неговите институции го имаат неопходниот капацитет за да продолжат да функционираат без тековен надзор од меѓународната заедница“, рече Битич.
Некои Срби не се согласуваат и велат дека заминувањето на меѓународната мисија за надзор ќе ги влоши работите уште повеќе.
„Живеевме во таа реалност, а сега мораме да се приклучиме на косовските институции, што е тешко“, рече за SETimesБојан Тодоровиќ.
Други, пак, како жителот на Мамуша, Есет Мазрек, велат дека не очекуваат промените да имаат некакво практично влијание врз секојдневниот живот.
„Наместо меѓународните претставници, централната власт ќе соработува со нашите водачи, што значи дека нема да има [директно] влијание врз мојот живот“, рече Мазрек за SETimes.
