03/06/2005
БРИСЕЛ, Белгија -- Оли Рен, европскиот комесар за проширување во четвртокот (2-ри јуни) рече дека проширувањето ќе продолжи и покрај отфрлањето на новиот устав од страна на Французите и Холанѓаните. 
Рен призна дека Европа е „заморена од проширување“, но инсистираше на тоа дека тој процес, сепак, ќе продолжи. 
Тој, исто така, откри дека ЕУ ќе испрати предупредувања до Бугарија и Романија. 
Софија, наводно, ќе биде критикувана за доцнењето со судските реформи, недоволната независност на судовите и прашањата поврзани со земјоделството и екологијата. 
Од Букурешт ќе биде побарано да ги засили реформите во судството и внатрешните работи, борбата против корупцијата и граничната контрола. 
Што се однесува до Турција, Рен рече дека властите постигнале значителен напредок во спроведувањето на демократските реформи. 
Турското Министерство за надворешни работи во четвртокот соопшти дека и понатаму се надева дека разговорите за пристап ќе започнат на 3-ти октомври. 
(Медиапул - 03/06/05; ББС АП, АФП, FT.com, СНН, Ројтерс, Сега - 02/06/05)
