17/05/2011
Од Озгур Огрет за Southeast European Times во Истанбул -- 17/05/11
Загрижени поради планираното воведување интернет филтер системи во Турција, неколку илјадници луѓе излегоа на улиците во 25 градови во неделата (15-ти мај), протестирајќи поради системот.
Филтерите ќе бидат воведени почнувајќи од август, во рамките на програмата на земјата „Безбеден интернет сервис“.
Властите велат дека контролите се доброволни и не значат цензура, но противниците на планот не се согласуваат.
Студентката по право Езги Коксал, помогна во организирањето на еден од маршевите во неделата.
Таа вели дека поттикот за протестите дошол од Фејсбук настанот што таа и нејзините пријатели го иницираа.
Истиот привлече 80.000 членови првиот ден.
Тоа е независна кампања на обичниот народ, рече Коксал.
„Се спротивставуваме на [Интернет политиката] на актуелната администрација;
ние не сме поврзани со никаква организација освен нашата“, рече таа.
Од 22-ри август Интернет корисниците во Турција ќе имаат опција да направат избор од трите различни филтер пакети.
„Домашниот“ пакет ќе се состои од веб-страници само од Турција.
„Детскиот“ пакет ќе вклучи веб-страници одредени од државната Телекомуникациска власт (БТК) кои се добри за децата, додека „семејниот“ пакет ќе ги вклучува сите незабранети страници.
Од Интернет провајдерите се бара да ги понудат овие пакети бесплатно.
Обидот да се надминат филтрите ќе се смета за кривично дело.
Ако еден корисник не донесе избор, тој или таа ќе добие стандарден пакет, кој не ги филтрира страниците.
БТК тврди дека планот не значи цензура.
Филтрите, инсистира истата, се по избор и луѓето кои не ги сакаат, ќе можат да продолжат со својата тековна интернет употреба.
Но, Седат Капаноглу, сопственик на популарната социјална платформа Екси Созлук не се согласува.
Тој вели дека „системот на цензура“ е веќе воспоставен, со оглед на тоа што БТК може да ги затвори веб-страниците без судска наредба, како што направи со десетици илјадници веб-страници.
„Дури и да изберете пакет „без филтер“, наречен „стандарден“, се враќате на Интернетот, кој е веќе под цензура“, рече тој за SETimes.
„Најважно од сé, системот на филтри дозволува содржината на вашата врска [да се следи]“, рече тој.
„Не е технички возможно тие да бележат каде сé се поврзуваме, но е лесно возможно да се бележат луѓето кои ќе влезат на непосакувана дестинација или ќе напишат непосакувани работи.“
Адвокатот Мехмет Али Кокса, правен советник на Турското здружение за информатика, рече дека теоретски не е против законската контрола на Интернетот.
Но, БТК не се консултираше со невладините организации и академиците и нејзината експертиза е спорна, додаде тој.
Запрашан во врска со загриженоста дека Турција ги следи чекорите на Кина во врска со Интернет пристапот, Коксал рече:
„Луѓето се навикнаа на забраните што моментно важат.
Откако ќе го прифатат филтерот, она што ќе се случи ако утре владејачката администрација одлучи дека семејниот пакет треба да биде стандарден?“
Коксал рече за SETimes дека неговата загриженост е оти Интернет слободата ќе се скрати до точка на укинување.
