18/05/2009
НИКОЗИЈА, Кипар -- Министерот за надворешни работи, Маркос Кипријану, во петокот (15-ти мај) рече дека Никозија нема намера да стави вето на процесот на пристапување на Турција во ЕУ, „ниту самостојно, ниту со некоја друга земја“.
Сепак, министерот додаде дека владата „се подготвува за сите сценарија“ пред декември, кога Унијата се очекува да го процени напредокот на Анкара во исполнувањето на критериумите за членство во ЕУ.
„Ќе ги разгледаме можните реперкусии за Турција и ќе одлучиме дали ќе ја дадеме нашата согласност за отворање нови поглавја од преговорите [во рамките на нејзините разговори за членство]“, рече Кипријану.
Турција ги започна разговорите за пристапување со ЕУ во октомври 2005 година, но досега отвори само 35 поглавја од преговорите, главно поради тензиите со Кипар и противењето на некои други земји-членки.
Во меѓувреме, генералниот секретар на ОН, Бан Ки-Мун, ги повика кипарските водачи да ги забрзаат разговорите предводени од ОН за повторно обединување на островот.
Во својот извештај за обновување на мандатот на мировната мисија на ОН во Кипар, Бан истакна дека двете кипарски заедници постигнаа „охрабрувачки напредок“ во тековните разговори и ги повика да „ја задржат динамиката“.
Тој, исто така, повика на отворање „без понатамошно одложување“ на нов пограничен премин во близина на селото Лимнитис за да се овозможи слободно движење меѓу турскиот и грчкиот дел од островот.
Во другите вести, Турција во петокот остро ја осуди неодамнешната одлука на Европскиот суд на правдата со која беше поддржано правото на кипарските Грци за враќање на имотот напуштен во северен Кипар по турската интервенција во 1974 година и потоа продаден на странци.
Анкара предупреди дека одлуката може да им наштети на тековните разговори за повторно обединување.
„Обидите да му се наштети на мировниот процес во Кипар со поединечни судски одлуки се неприфатливи“, се вели во соопштението на турското Министерство за надворешни работи.
(Филелефтерос - 17/05/09;
КНA - 16/05/09;
иКипрос, КНА, новинска агенција Анадолу - 15/05/09)
