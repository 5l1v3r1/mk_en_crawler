02/12/2011
Игор Јовановиќ за Southeast European Times во Белград -- 02.12.11
На нешто повеќе од недела до прегледот на српската кандидатура во ЕУ, српскиот претседател Борис Тадиќ ги повика косовските Срби и КФОР да ги смират тензиите и да избегнат жртви околу барикадите што локалните Срби ги подигнаа на крајот од јули, за да се спротивстават на распоредувањето на косовските цариници на граничните премини кон Србија.
Во вторник (29-ти ноември) Тадиќ, исто така, го повика КФОР да престане со отстранувањето на барикадите, велејќи дека операцијата носи ризици, ги загрозува животите на граѓаните и не придонесува за решавање на ситуацијата на северот од Косово.
„Барикадите не помагаат во одбраната на српските национални интереси во Косово и Метохија;
напротив, тие ги загрозуваат.
Блокадата мора да се прекине и мора да се обезбеди транспорт и комуникации, со продолжување на борбата за правата на Србите“, рече Тадиќ.
На состанокот на министрите за надворешни работи на ЕУ во четвртокот, високата претставничка на ЕУ за надворешна политика и безбедност, Кетрин Ештон, го поддржа повикот на Тадиќ.
„Многу сум загрижена за насилството на северот, многу сум загрижена дали и едните и другите ќе можете да постигнете напредок кон Европа“, рече Ештон.
Градоначалникот на Косовска Митровица, Крстимир Пантиќ, изјави за SETimes дека повикот на Тадиќ „претставува непријатно изненадување за мене, како и за другите Срби во северно Косово, кои веќе четири месеци се на барикадите“.
Пантиќ, исто така, рече дека претставниците на општините во северно Косово не можат да одлучат самостојно дали барикадите ќе бидат отстранети -- тие мора да се консултираат со делегатите во нивните општини.
Милош З., жител на Косовска Митровица, изјави за SETimes дека не сфаќа зошто Тадиќ дури сега повика на отстранување на барикадите.
„Веќе четири месеци сме на барикадите.
Зошто не нé повика да се тргнеме од барикадите порано, ако мисли така?
Зошто не нé тргна по судирите со КФОР на 27-ми септември?“, праша тој.
Милош смета дека ова било направено под притисок од ЕУ во врска со потенцијалната кандидатура за членство на Србија во ЕУ, која ќе се одлучува на самитот на ЕУ на 9-ти декември.
„Не е фер да нé жртвувате за кандидатурата.
Се бориме да живееме во државата Србија веќе 12 години и сега сме многу погодени од ставот на Тадиќ“, рече тој.
Некои аналитичари, исто така, сметаат дека ова е голема промена во косовската политика на Тадиќ.
„Повикот на Тадиќ претставува фрлена коцка пред крајниот рок на 9-ти декември, на кој ќе се одлучи дали Србија обезбедила кандидатски статус“, рече за SETimes Јан Банкрофт, коосновач на организацијата Трансконфликт, која се занимава со решавањето на конфликтите на Балканот.
„Тоа е целосна промена на правецот, со цел да се задоволат оние европски земји -- особено Германија -- кои постојано го повикуваат Белград да направи повеќе, според нив, ,за да го скроти’ северот“, рече тој.
„Проблемот за Тадиќ е дека Европа побара од него да направи повеќе отколку што тој може да направи, особено кога станува збор за т.н. ,паралелни институции’ на северот.
Овој последен обид да се смири ЕУ, мала е веројатноста дека ќе биде доволен, и лошо ќе одекне кај електоратот, кој сé повеќе гледа уцена во условите на ЕУ за Косово“, рече Банкрофт.
Сепак, проект-директорот на Косовски компромис, Александар Митиќ, вели дека повикот на Тадиќ не е изненадување, бидејќи е продолжение на „политиката на самоуништување“, која прави потези под притисок.
„Со повикот да се тргнат барикадите, Тадиќ ,играше на сигурно’ -- од една страна, тој сакаше да се ослободи себеси од одговорноста за каков било вид насилство, истовремено покажувајќи му на Берлин дека сторил сé што е во негова моќ, но тоа нема никакво влијание врз Србите во северно Косово“, рече тој.
Според него, можно е дека повикот на Тадиќ ќе биде доволен за Србија да добие кандидатски статус овој месец, но тој статус не е посебно важен без да се одреди датум за почеток на преговорите со ЕУ.
„Сепак, косовските Срби не му веруваат на Тадиќ и ќе продолжат, на овој или оној начин, да го опструираат секое воспоставување на власта на Приштина во северно Косово“, рече Митиќ.
