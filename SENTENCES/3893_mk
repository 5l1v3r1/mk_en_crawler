12/12/2007
Од Марина Стојановска за Southeast European Times во Скопје -- 12/12/07
Членовите на парламентот работат заеднички на исполнување на условите за НАТО, пред потенцијално клучниот самит на Алијансата во април. 
Три услови беа исполнети на 3-ти декември, кога парламентот ги усвои законот за јавното обвинителство, законот за советот на јавните обвинители и законот за комитетот за односи меѓу заедниците.
Пред усвојувањето на законите што беа занемарувани со месеци, премиерот Никола Груевски се состана со водачите на трите други партии -- Радмила Шеќеринска од Социјалдемокатскиот сојуз на Македонија (СДСМ), Мендух Тачи од Демократската партија на Албанците (ДПА) и Али Ахмети од Демократската унија за интеграција (ДУИ).
Законите што беа усвоени се дел од консензусот што беше постигнат помеѓу овие четири водачи, кои, исто така, се согласија да ги решат и сите други нерешени прашања пред пролетниот самит на НАТО во Букурешт.
Според новите закони, државниот обвинител ќе биде избран од парламентот со апсолутно мнозинство, наместо со двотретинско мнозинство, со претходна согласност од советот на јавните обвинители. 
Покрај тоа, мандатите на замениците на државниот обвинител се сега трајни и министерот за правда доби место во советот на јавните обвинители.
Законот за комитетот за односи меѓу заедниците предвидува усвојување 46 закони со користење на Бадинтеровиот принцип, според кој за законите е потребно одобрение од одреден минимум на пратеници од малцинските партии, пред да бидат усвоени.
Иако законот за јазиците кои ДУИ го поддржува беше исклучен, донесена е одредба според која, во иднина, секој закон поврзан со јазикот и културата ќе биде одобрен според Бадинтеровиот принцип.
Еден ден по усвојувањето на законите, Американската амбасада во Скопје ги окарактеризира како охрабрувачки чекор за секого. 
Политичарите беа пофалени за заедничката работа, што беше особено важно за Груевски и Ахмети, бидејќи тие играа водечка улога во постигнувањето консензус, според соопштението за печатот на Американската амбасада.
Усвојувањето на двата закони за јавното обвинителство и за советот на јавните обвинители го заокружи кругот на реформи во судството од изминатиот две години. 
Уставот е изменет и усвоен е нов закон за судовите, што резултира со нова организација на судовите.
Покрај тоа, со работа почна академијата за обука на судии. 
Пред еден месец беа избрани судиите на новоформираниот апелационен суд во Гостивар и административниот суд.
