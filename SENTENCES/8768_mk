01/07/2011
(Taнјуг, Бета, Б92, Emg.rs, Радио Србија, МИА, АНА-МПА, Actualno.com, Банкер, Dnevnik.bg - 30.06.11;
Заман - 29.06.11)
Шефовите на држави и влади од Процесот на соработка во Југоисточна Европа (СЕЕЦП) й честитаа на Хрватска за успешното завршување на нејзините разговори за пристапување со ЕУ, за време на состанокот во Црна Гора во четвртокот (30-ти јуни).
Тој важен финален чекор пред очекуваниот влез на поранешната југословенска република во блокот од 27 држави на 1-ви јули 2013 година ќе ја отвори вратата за другите балкански земји кои, исто така, се надеваат на пристап, се согласија водачите за време на самитот, со кој претседаваше црногорскиот претседател Филип Вујановиќ.
Дванаесетте земји-членки на СЕЕЦП се:
Албанија, Босна и Херцеговина, Бугарија, Хрватска, Грција, Македонија, Молдавија, Црна Гора, Романија, Србија, Словенија и Турција.
Иницијативата беше формирана за време на конференцијата во Софија во 1996 година со цел промовирање на политичката и економската соработка со цел интеграција на регионот во ЕУ.
Состанокот, кој го одбележа крајот на едногодишниот мандат на Црна Гора на чело на СЕЕЦП, се одржа во малиот јадрански туристички остров Свети Стефан, и на истиот присуствуваа претставници на меѓународните организации, како што се ЕУ, ОН, НАТО и Советот на Европа.
Во своето обраќање на форумот, Вујановиќ изрази уверување дека Црна Гора ќе биде следната балканска земја што ќе започне разговори за влез со Брисел следната година.
Хрватскиот претседател Иво Јосиповиќ, чија земја во четвртокот официјално ги заврши скоро шестгодишните преговори со Унијата, ги увери другите аспирантки за ЕУ од регионот дека Хрватска ќе притиска за понатамошно проширување на блокот кога ќе пристапи како нејзина 28-ма членка.
„Хрватска е ваш партнер и пријател“, српската новинска агенција Танјуг ја цитираше неговата изјава.
„Треба да знаете (дека) пристапувањето на Хрватска ќе значи дека ЕУ ќе добие член кој никогаш нема да се измори од заложбите за понатамошно проширување и пристапување во ЕУ на сите регионални држави.“
Тој, исто така, вети дека неговата земја ќе се спротивстави на воведување какви било нови услови или обиди за притисок врз оние што имаат аспирации за членство во ЕУ.
Српскиот претседател Борис Тадиќ, чија земја го презеде ротирачкото претседавање со СЕЕЦП од Црна Гора, ги претстави приоритетите на Белград за неговиот 12-месечен мандат на чело на иницијативата, истакнувајќи ја важноста на градењето доверба во регионот.
„За време на своето претседателствување со СЕЕЦП, Србија ќе стави посебен акцент врз борбата против организираниот криминал и корупцијата“, белградски Б92 ја цитираше неговата изјава на состанокот.
„Нашата идна безбедност лежи во сеопфатната соработка.
Ова е транснационално прашање, кое излегува надвор од границите.
Кога ние не соработуваме, криминалците соработуваат, и тоа мора да се промени.“
Понатамошниот напредок во интеграцијата со ЕУ и решавањето на отворените прашања во регионот ќе бидат другите приоритети на српското претседателствување со иницијативата.
Српскиот претседател рече дека, исто така, се надева оти истрагата во врска со наводите за шверц со органи во Косово ќе се финализирана.
На 30-ти јуни 2012 година Србија ќе й го предаде ротирачкото претседавање со СЕЕЦП на Македонија.
