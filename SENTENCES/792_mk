08/03/2006
(Разни извори – 01/03/06 – 08/03/06)
Бугарскиот двократен олимписки шампион Тању Кириаков освои златен медал во финалето во стрелаштво за мажи на 10 метри со воздушен пиштол на Европскиот шампионат во Москва.
Неговата колешка од тимот Антоанета Бонева, пак, освои два бронзени медали - еден во категоријата за жени јуниори на 10 метри и еден во тимскиот натпревар на жени-јуниори на 10 метри.
Бугарија беше седма на шампионатот, од вкупно 20 земји-учеснички.
Триесетичетвртиот белградски Меѓународен филмски фестивал заврши на 5-ти март со прикажувањето на „Не влегувај со чукање“ на германскиот режисер Вим Вендерс, кој и лично се појави.
Организаторите велат дека на десетдневниот фестивал во главниот град на Србија и Црна Гора присуствувале рекордни 100.000 гледачи.
Изложбата на дела на познатиот словенечки уметник Божидар Јакац (1899-1989) беше отворена минатата недела во Културниот центар во Бања Лука.
Настанот беше организиран под покровителство на Словенечката амбасада во Босна и Херцеговина.
Вториот Меѓународен филмски фестивал во Букурешт ќе се одржи од 27-ми март до 2-ри април во романскиот главен град.
Оваа година на фестивалот ќе учествува данскиот режисер Ларс вон Триер, португалскиот ветеран-режисер Мануел де Оливеира и шпанската актерка Викторија Абрил.
Во Академијата на ликовни уметности во Сараевo до 17-ти март ќе трае изложбата на јапонска графичка уметност и дизајн.
На изложбата се претставени модерни интерпретации на големиот уметник од 19 век на јапонска гравура на дрвени плочи, Тошусаи Шараку.
Професорот Александар Фол, еден од најпознатите бугарски класичари и основачи на меѓудисциплинарното поле на истражување Тракологија почина во Софија на 72-годишна возраст.
Тој беше меѓународно признаен со своите истражувања на историјата и културата на античкиот југоисток од Европа.
Изложбата насловена како „Ван Гог, Мондријан и Хашката школа на сликари“ беше отворена на 3-ти март во галеријата „Кловичеви двори“ во Загреб.
На изложбата се прикажани 83 дела на легендарните холандски сликари од втората половина на 19-тиот век.
Настанот ќе трае до 4-ти јуни.
Во Галеријата ЈТ АРТ во Малме, Шведска, во тек е изложбата на дела на мaкедонската сликарка Марија Светиева.
На изложбата се прикажани 30 графики од циклусот на Светиева „Љубов, страст, живот“ и „Мајчинство“ и истата ќе трае до 19-ти март.
