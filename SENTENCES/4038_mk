02/08/2007
(Блумберг - 02/08/07; Ројтерс, АФП, АП, ББС, прес-центар на ОН, српска влада - 01/08/07)
Генералниот секретар на ОН, Бан Ки-Мун во средата (1-ви август) изрази надеж дека претставниците на Контакт-групата ќе помогнат да се постигне договор со кој ќе се стави крај на актуелниот политички ќор-сокак во врска со статусот на Косово.
Групата од шест нации -- која ја сочинуваат Велика Британија, Франција, Германија, Италија, Русија и САД -- минатата недела одлучи да формира тројка од претставници на ЕУ, САД и Русија, која ќе посредува со преговорите помеѓу српските претставници и претставниците на косовските Албанци.
„Ја поздравувам оваа иницијатива на Контакт-групата“, рече Бан во изјавата од средата. 
„Се надевам дека новиот период на проширување ќе доведе до договор за идниот статус на Косово, кој останува приоритет за Обединетите нации.“
Тој рече дека бил информирам од страна на Контакт-групата за модалитетите на новите разговори, но не даде никакви понатамошни објаснувања.
Говорејќи на маргините од азискиот состанок за безбедност во средата во Манила, шефот за надворешна политика на ЕУ, Хавиер Солана, рече дека разговорите, најверојатно, ќе отпочнат „околу средината на август“.
Претставниците на шесте нации одлучија за составот на тројката за преговорите, само неколку дена откако беше објавена предлог-резолуцијата за Косово, спонзорирана од Запад, пред потенцијалното руско вето во Советот за безбедност на ОН.
Русија се закануваше дека ќе ја блокира секоја резолуција што е неприфатлива за Белград, кој се противи на планот на поранешниот специјален претставник на ОН, Марти Ахтисари, за надгледувана независност. 
Во средата српскиот министер за надворешни работи, Вук Јеремиќ, рече дека Косово би можело да добие „најширока можна автономија во светот“, наместо државност. 
Србија е подтотвена да се откаже од некои од своите предуслови во врска со покраината, рече тој, но не може да прифати независност.
„Подготвени сме да се откажеме од многу, но тие треба да бидат подготвени, исто така, да се откажат од некои работи, рече Јеремиќ. 
Косовските етнички Албанци, кои сочинуваат 90 отсто од населението во покраината, се за целосна независност. 
Четиринаесетмесечните разговори минатата година не ја премостија разликата помеѓу двете страни.
Ветувајќи дека ОН би можеле и понатаму „да играат конструктивна улога“ на престојните разговори, Бан ја истакна потребата за решение.
„Меѓународната заедница мора да најде решение кое со текот на времето ќе ги реши главните причини за загриженост на сите заедници што живеат во Косово и ќе обезбеди јасност во врска со статусот на Косово“, рече шефот на ОН. 
„Состојбата на статус кво не може да се одржи“, додаде тој.
Бан, исто така, рече дека очекува Контакт-групата да го информира за резултатите на новите разговори „до 10-ти декември“.
Како и Бан, генералниот секретар на НАТО, Јап де Хоп Шефер, исто така ја истакна потребата прашањето на конечниот статус на Косово да биде решено наскоро за да се спречи потенцијалното насилство во регионот.
„На Европа, и особено на Балканот, му треба некое решение за ова прашање“, новинската агенција Блумберг ја цитираше неговата изјава. 
„Незавршените работи во Косово мора да се решат наскоро, наместо подоцна ... 
Не можеме да си дозволиме да имаме политичка неизвесност насред овој континент. 
Претходно видовме што тоа може да донесе.“
Потврдувајќи ја поддршката на Вашингтон за планот на Ахтисари, во средата заменик-портпаролот на американскиот Стејт департмент, Том Кејси, рече дека решението ќе „овозможи целиот регион да се оддалечи од конфликтите во 1990-тите и да се придвижи кон посветла евроатланска иднина“.
