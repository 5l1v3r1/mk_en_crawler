10/09/2004
(Ројтерс, АФП, Танјуг - 09/09/04; ЕУобсервер - 08/09/04)
Србија и Црна Гора нема да добие пристап во ЕУ и во НАТО ако не соработува целосно со Меѓународниот кривичен трибунал за поранешна Југославиј (МКТЈ), изјави во четвртокот (9-ти септември) министерот за надворешни работи на земјата.
За време на посетата на Италија, Вук Драшковиќ ја посочи евро-атланската интеграција како еден од главните приоритети на неговата земја
„Ние имаме една голема пречка која мора да ја надминеме, ако сакаме да влеземе во НАТО и во ЕУ. 
Зборувам за соработката со Хашкиот трибунал“, рече Драшковиќ. 
Тој додаде дека ако се отстрани таа пречка, економијата ќе се подобри, со што ќе биде отворан патот за побрз напредок кон членството во ЕУ.
Белград постојано е критикуван за неисполнувањето на своите меѓународни обврски за апсење и предавање на МКТР на осомничените за воени злосторства за време на балканските конфликти во 1990-тите.
Поранешниот југословенски претседател Слободан Милошевиќ и некои од неговите сојузници веќе се на оптуженичката клупа, но Белград не презеде дејства за екстрадиција на другите клучни осомничени во Хашкиот трибунал, вклучувајќи ги и четворицата високи српски генерали обвинети минатата година поради нивната улога во косовскиот конфликт 1998-1999 година. 
Воените водачи на босанските Срби, Радован Караџиќ и Ратко Младиќ, сé уште се наоѓаат на слобода.
Истакнувајќи дека сите осомничени кои ги бара МКТЈ мора да бидат испратени во Хашкиот трибунал веднаш, Драшковиќ рече дека тие й нанеле срам на неговата земја и не заслужуваат да бидат заштитувани.
„Нема причина тие да се заштитуваат“, АФП ја цитираше неговата изјава за новинарите во Рим во четвртокот. 
„Нашата српска национална обврска мора да биде градење на еден вид кинески ѕид помеѓу Србите и следбениците на Милошевиќ. 
Србија и Црна Гора й припаѓа на Европа и Европа й припаѓа на Србија и Црна Гора“, рече тој.
Во меѓувреме, српскиот министер за финансии, Млаѓан Динкиќ, изјави дека проблемот на соработката на Србија со МКТЈ треба да се реши со консензус.
„Ние го имаме републичкиот претседател (Борис) Тадиќ, го имаме премиерот (Воислав) Коштуница, ние од Г17 Плус сме, исто така, во Владата, и сите мораме да застанеме зад единствената одлука“, српската новинска агенција Танјуг ја цитира изјавата на Динкиќ дадена во средата во јужниот српски град Ниш.
Во четвртокот, координаторот на МКТЈ за Србија и Црна Гора ги отфрли извештаите во медиумите во кои се наведува можен договор помеѓу Трибуналот на ОН и Белград за да се дозволи четворицата српски генерали да бидат судени дома.
Со оглед на несоработката на Белград со Хашкиот трибунал, „несоодветно“ е воопшто да се разговара за ова прашање, рече Александра Миленов. 
„Политичарите кои сé уште говорат за можноста за постигнување на еден таков договор ја доведуваат во заблуда јавноста, или што е уште полошо, придонесуваат за погрешното верување дека Трибуналот е политичка институција со која тие можат да се пазарат“, додаде таа.
