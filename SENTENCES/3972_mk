09/11/2007
Од Јоргос Анагностопулос за Southeast European Times во Атина - 11/09/07
Потребата за решавање на долготрајниот спор околу името „Македонија“, станува сé понеодложна, поради престојниот самит на НАТО во Букурешт, во април 2008 година.
Република Македонија се надева дека ќе добие покана за членство на самитот, но Грција предупреди дека ќе го блокира ваквиот чекор ако спорот не биде решен.
За време на посетата на Лондон претходно оваа недела, грчкиот министер за надворешни работи, Дора Бакојани, й рече на групата на лондонскиот Факултет за економија дека не може да постојат партнерски релации, вклучително и воени сојузи, додека не биде постигнат договор.
Грчкиот премиер Костас Караманлис нема многу простор за маневрирање.
На последните избори неговата влада доби послаба позиција, па дури и да биде постигнат договор, постои ризик парламентот да не го ратификува.
Партијата Нова демократија (НД) на Караманлис сега има само мало мнозинство во парламентот -- 152 од вкупно 300 места.
Новите пратеници на НД отворено ги критикуваа големите одлуки на владата во врска со домашните прашања.
За најголемата опозициска партија, ПАСОК, ситуацијата е дури понесигурна.
По неодамнешниот изборен пораз, партијата се соочува со една од најголемите внатрешни кризи во својата историја, при што нејзиниот актуелен претседател Јоргос Папандреу се бори да ја зачува позицијата.
Ниту една од двете партии не може да си дозволи оттуѓување на гласачите.
Анкетите на јавното мислење покажуваат дека две третини од Грците се противат на какво било име за својот северен сосед кое ќе го вклучува зборот „Македонија“, според Athens News.
Од левицата, Папандреу го обвинува Караманлис и НД дека седат беспомошни додека „лавина земји“ го признаваат името Република Македонија.
Неспособноста на НД за справување со прашањето го охрабрува Скопје да заземе цврст став, обвинува тој.
Лево од ПАСОК, коалицијата Синаспизмос и Комунистичката партија ја поддржаа идејата за комбинирано име.
Од друга страна, националистичката десничарска партија ЛАОС -- која влезе во парламентот за првпат -- се противи на какви било отстапки.
Караманлис и неговата влада можеби ќе беа поподготвени за компромис ако власта на партијата беше помалку деликатна.
Со оглед на тоа што некои веќе зборуваат за предвремени избори, партијата е можно да освои големо мнозинство, со што ќе го добие потребниот мандат за постигнување решение.
Сепак, досега комплексната политичка сцена на Грција претставува уште една пречка за дипломатскиот процес.
