11/08/2012
Линда Карадаку за Southeast European Times во Приштина -- 11.08.12
Растечкиот број високообразовани луѓе во некои земји од Југоисточна Европа ги поттикнува многумина да ја доведат во прашање валидноста на дипломите.
Во голем број случаи во Албанија, универзитетската диплома или професионалните титули се покажа дека се само средство за наоѓање работа, но не и гаранција за академско знаење или професионални вештини.
На 25-ти јули, албанскиот премиер Сали Бериша побара целосен преглед на критериумите за докторските титули.
Бериша рече дека е од исклучителна важност да се премине од квантитет на квалитет на академските титули, особено ако оваа балканска држава сака да влезе во меѓународната конкурентност.
„Ако продолжиме со сегашниот тренд, еден ден може да имаме повеќе доктори на наука од студенти“, предупреди Бериша.
„[Студентските] дипломи повеќе не одразуваат вистинска вредност, тие се само дипломи.
Тоа, исто така, има влијание врз квалитетот на образованието и долгорочни социо-економски последици за земјата“, изјави за SETimes Деме Хоти, професор на Филозофскиот факултет при Универзитетот во Приштина.
Регип Ѓоши, портпарол на косовското Министерство за образование, се согласува.
„Има намалување на критериумите за квалитет од еден универзитет до друг“, изјави тој за SETimes.
Ардијана Гаши, студентка по економија на Универзитетот во Приштина, рече дека има студенти што не се појавиле на испити, а подоцна добиваат диплома.
„Канцеларијата на деканот треба да се справи со ваквите прашања, бидејќи тоа има влијание врз [aкадемскиот] квалитет на студентите“, рече таа за SETimes.
Приштинскиот универзитет, основан во 1970 година, ќе запише 9.221 нов студент за академската година 2012-2013.
Истиот моментно има 41.800 редовни студенти:
37.800 студенти на додипломски студии и 3.500 студенти на магистерски студии.
Во 2008 година Косово почна да го регулира своето високо образование со формирање агенција за акредитација.
„Целта сé уште не е целосно постигната, но е постигната подобра [aкадемска] дисциплина“, рече Ѓоши.
Тој признава дека има голем број дипломирани студенти, особено во правото и економијата.
Но, тој предупредува за несовпаѓање меѓу бројот на дипломираните студенти и побарувачката на пазарот на труд, со вишок на дипломирани студенти.
„Пазарот на труд во [земјата] не е соодветно испитан [за вработување на многуте дипломирани студенти по право и економија]“, рече тој за SETimes.
Практиката на продажба и купување универзитетски дипломи, како додипломски, така и постдипломски дипломи, е исто така проблем за академскиот свет во регионот.
Рензо Боси, син на италијански политичар, дипломирал во 2011 година на бизнис менаџмент на приватен универзитет во Тирана, без воопшто да ја премине албанската граница.
Албанските обвинители отворија истрага за овој случај.
Ѓоши рече дека косовското Министерство за образование било алармирано за случајот на Боси.
„Имаме 300 студенти кои дипломираа на истата институција и побараа верификација на своите дипломи“, изјави Ѓоши за SETimes, додавајќи дека нивните дипломи беа темелно проверени.
Во соседна Србија, „Интер прес сервис“ објави во јуни „голема онлајн трговија со украдени дипломски трудови“.
Онлајн рекламата нудеше „дипломски трудови за 27 до 90 евра, во зависност од дисциплината“.
Трудовите беа нудени од различни области, од куси есеи на српски писатели до истражувачки трудови по меѓународни односи и текстилната индустрија.
„Клиентите имаат опција да платат онлајн користејќи српски динари, хрватски куни, босански марки и евра за Црна Гора, со оглед на тоа што базата на податоци е лесно достапна за Србите, Хрватите, Босанците и Црногорците, поради сличноста на нивниот јазик“, објави Сервис.
Во друг случај, српскиот дневен весник Вечерње новости, објави во јуни дека поранешен српски полицаец бил уапсен за фалсификување и продажба на дипломи од техничкото училиште во Смедерево, Србија.
Поранешниот полицаец Миодраг Станковиќ добивал меѓу 500 и 3.000 евра за услугата.
