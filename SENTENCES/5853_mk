18/01/2011
Од Алкбар Рауфоглу за Southeast European Times -- 18/01/11
Надминувајќи ги владините цели и пазарните предвидувања, економијата доживеа побрз раст од очекуваниот во 2010 година, објави турскиот Институт за статистика на почетокот од годината.
Во исто време, владата на премиерот Реџеп Тајип Ердоган, која ќе бара реизбор во јули, ги претстави амбициозните цели за 2011 година.
Турција има најголема национална економија во Централна и Источна Европа, според ММФ. 
Нејзината економија порасна за 5,5 отсто во третото тримесечје од 2010 година. 
ММФ очекуваше Турција да има раст од 6,3 отсто за таа година.
Стапката на растеж за целата година ќе биде објавена во март, но проекцијата е 6,8 отсто. 
Владината цел е раст од 4,5 отсто во 2011 година.
Некои локални аналитичари, како професорот Омер Фарук Чолак, истакнат турски економист, велат дека има повеќе работи што треба да се земат предвид.
„Ова се само бројки, но има и други бројки за кои владата не сака да разговара“, рече за SETimes Чолак, кој е претседател на Здружението за истражување на вработувањето и предавач на неколку универзитети. 
„Турскиот народ не може да има соодветна корист од овој развој.“
„Тие велат дека невработеноста изнесува 11 отсто, но околу 2,6 милиони луѓе работат скоро без никаква плата“, рече тој.
Според Чолак, Турција сé уште не може да развие просперитетна средна класа, поради бавните реформи на малите бизниси.
Финансискиот експерт-ветеран и истражувач од Истанбул, Чавит Кемал, вели дека општеството станува сé повеќе поларизирано како што станува побогато и сиромашните имаат намалени шанси.
„Сите велат дека се развиваме, но сé уште не е така“, рече тој за SETimes. 
„Не мора да бидеме водач во Европа или во светот; ни требаат работни места, пари.“
Ајше Каплан (38), поранешна банкарска службеничка од Адана, еден од најголемите градови во Турција, ја изгуби работата во 2001 година, кога кризата го погоди банкарскиот сектор. 
Оттогаш таа работи одвреме-навреме како улична продавачка. 
Кога аплицирала за кредит минатата година за да отвори мал бизнис, банката ја одбила.
Секоја година станува потешко и потешко образовани луѓе да најдат работа, додаде таа.
Официјалните статистички податоци покажуваат дека едно од четири лица во Адана изгубило работа минатата година. 
„Но, всушност, еден од двајца останал без работа“, рече Каплан за SETimes.
„Турција е земја-шампион кога станува збор за давање кредити по највисоки каматни стапки. 
Само во Истанбул, каде што 70 отсто од населението се странци, луѓето имаат корист од ваквата политика“, рече таа.
Сепак, некои економисти, инсистираат на тоа дека владата се движи во вистинската насока и дека понатамошниот напредок е само прашање на време.
Каан Назли е специјалист за Турција и Југоисточна Европа на њујоршката група Медли глобал советници. 
Тој вели дека владата се соочила со минати кризи и дошла до стабилна стратегија за годините што следат. 
Прашањата во банкарскиот сектор со кои Турција се соочува сега се рутински, додаде тој.
„Сé додека се зголемуваат банкарските приходи за 20 отсто, заемите, исто така, ќе се зголемуваат за 30 отсто. 
Економскиот растеж е реален, макар што има свои сопствени ризици“, рече тој за SETimes.
Мехмет Чавли, економист со седиште во Анкара, се согласува дека економијата се подобрува. 
Но, меѓународните притисоци ќе продолжат да вршат силно влијание оваа година, предупредува тој.
„Во 2011 година светската економија ќе биде разнишана и ова ќе влијае на секоја одделна земја што учествува во глобалната трговија“, рече тој за SETimes.
