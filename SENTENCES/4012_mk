04/07/2007
Од Наташа Радиќ за Southeast European Times во Загреб – 04/07/07
Надевајќи се дека ќе му се спротивстави на силниот предизвик на опозициската Социјалдемократска партија, хрватската владејачка партија претстави нова платформа. 
Со слоганот „3x7“, партијата ветува раст на БДП од 7 отсто, стапка на невработеност од 7 отсто и спроведување на седум големи проекти.
Програмата беше претставена на годишната генерална конференција на Хрватската демократска заедница (ХДЗ), која започна на крајот од јуни. 
Премиерот Иво Санадер, кој ќе се бори да добие втор мандат на функцијата, одржа полн со емоции, едночасовен говор, во кој тој ги бранеше остварувањата на својата администрација.
„Веќе ги остваривме целите за кои нашите противници може само да сонуваат,“ рече премиерот. 
„Гласањето за ХДЗ претставува најдобра можна инвестиција во иднината на Хрватска.“
Раководството на Санадер беше главниот фокус на конференцијата. 
Според медиумските аналитичари, на настанот беше искористен модел во американски стил, со широка употреба на мултимедијата, вклучувајќи снимки од состаноците на премиерот со меѓународните водачи.
Голем број популарни фигури во Хрватска, вклучувајќи ги и атлетичарите Дино Раѓа, Горан Иванишевиќ и Ивано Балиќ, како и музичарите Мишо Ковач и Жак Хоудек, беа присутни како симпатизери на ХДЗ. 
Нивната поддршка беше истакната за време на конвенцијата.
Предлог што привлече значително внимание кај јавноста беше идејата за намалување на возраста за гласање од 18 на 16. 
ХДЗ, исто така, вели дека ќе го направи средното образование задолжително, фокусирајќи се на образовните реформи и социјалните прашања.
Во своето обраќање пред делегатите, Санадер рече дека партијата вложила огромни напори за зајакнување на хрватската економија и подобрување на меѓународниот имиџ на земјата. 
Хрватска моментно остварува разговори за пристап со ЕУ и очекува да добие покана за влез во НАТО на следниот самит на Алијансата.
„Државниот буџет доби дополнителни 30 милијарди куни [4 милијарди евра], го намаливме дефицитот од 6,3 отсто на 2,6 отсто, почнавме да го враќаме долгот кон пензионерите [и] отворивме 85.000 нови работни места и 200 инвестициони зони во Хрватска“, рече Санадер.
Опозицијата ја критикуваше конвенцијата на ХДЗ како политичко шоу. 
Според Зоран Милановиќ, водач на социјалдемократите, владејачката партија само сакала да го покаже единството и водството на Санадер. 
Во меѓувреме, Хрватската народна партија (ХНС) тврди дека ХДЗ ја копира нејзината реформска платформа.
Санадер и ХДЗ нема да можат да ја спроведат украдената платформа, вели ХНС, бидејќи нема да бидат на власт по изборите.
