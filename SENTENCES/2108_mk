18/01/2005
Од Арди Пулај за Southeast European Times во Тирана -- 18/01/05
Албанските власти изразија решеност за елиминирање на резервите хемиско оружје собирани во текот на неколку децении, во следните две години.
САД ветија 18,3 милиони американски долари како помош во тој процес.
Минатата недела албанскиот министер за одбрана, Пандели Мајко, се состана со шефот на Агенцијата за намалување на опасноста во одбраната на американскиот Стејт департмент, Клисен Викоф, кој во Тирана ја предводеше американската воена мисија, на разговори во врска со процедурите кои ќе доведат до уништување на оружјето.
Мајко рече дека неговата Влада е подготвена да ја оствари оваа важна цел и е посветена на спроведувањето на Конвенцијата за хемиско оружје.
Во 1993 година Албанија стана една од 167-те земји кои ја потпишаа конвенцијата со која се бара отстранување и уништување на сето хемиско оружје и агенси.
Албанија објави дека поседува резерви хемиско оружје во 2003 година, по што започнаа разговорите со Вашингтон за тоа како да се обезбеди оружјето и како да се уништи истото.
Хемикалиите беа донесени од Кина во текот на 1970-тите од страна на поранешниот комунистички диктатор Енвер Хоџа.
„Со уништувањето на хемиските агенси се елиминира можноста за нивно користење за злодела и тоа претставува показател за придонесот на нашата земја за безбедноста и мирот во регионот“, рече заменик-министерот за одбрана Бесник Барај.
Неговото министерство работи заедно со Министерството за животна средина и другите институции на спроведувањето на процесот.
„Ние сме подготвени да го спроведеме овој проект за уништување на овие отровни супстанции преку почитување на ригорозните критериуми.
Во наш интерес е влијанието на оваа активност врз животната средина да биде на нулта ниво“, рече министерот за животна средина Етхем Рука, кој минатата недела се состана со претставници на Министерството за одбрана и со американската делегација со цел да се одредат следните чекори.
Земјата се очекува следната година да купи специјално вградена печка за палење, која ќе се користи за уништување на резервите.
Портпаролот на американскиот Стејт департмент, Адам Ерели, рече дека со меѓународниот договор од Албанија се бара да ги уништи хемикалиит до 29-ти април 2007 година.
