30/07/2012
Билјана Пекушиќ за Southeast European Times во Белград -- 30.07.12
Субјект, познат само како Истмедиа груп купи 50 отсто од сопственоста на најстариот и најетаблиран медиум во Србија, весникот и списанието Политика, од германскиот медиумски концерт ВАЦ, но оваа зделка ја поттикна новата влада на Србија да објави дека ќе го испита случајот.
Откривањето на сопственоста на медиумите не се бара, според Законот за информации од 2003 година, кој беше усвоен за време на сегашната влада во заминување на Демократската партија.
Практиката постојано предизвикува јавни шпекулации за тоа дали политичарите, всушност, ги поседуваат медиумите.
„Овој случај покажува дека практиката на криење на сопствениците на медиумите и контрола на медиумите продолжува“, изјави за SETimes Данило Шуковиќ, член на Советот за борба против корупцијата.
Во извештај на советот, кој испитува 30 медиуми, се вели дека сопствениците на девет од 11 медиумски куќи кои работат во целата држава, не се познати.
Сопствениците на дополнителни 18 медиуми се офшор претпријатија чии сопственици, исто така, не се познати.
Директорот на Истмедиа груп, која беше формирана во Москва претходно оваа година, е Урош Стефановиќ, но здружението на новинари на Србија тврди дека вистинскиот сопственик е Мирослав Богичевиќ, финансиер на Демократската партија.
„Демократската партија се обидува да ги стави сите медиуми во Србија под своја контрола.
Тие го прават тоа со години и купувањето на Политика сега е најочигледниот пример“, рече за SETimes Небојша Стефановиќ, претседател на владејачката Српска напредна партија.
Богичевиќ негираше дека има каква било врска со купувањето на акциите на Политикa.
„Би сакал да знам од каде доаѓа идејата да се крене толку многу прав со користење на моето име“, рече тој.
Првиот вицепремиер Александар Вукиќ рече дека властите веднаш ќе ја испитаат продажбата на акциите на Политика.
„Криминалот нема да се толерира во оваа земја“, рече тој.
„Приватизацијата на Политика треба да биде јавна работа, исто како што беше кога ВАЦ стана нејзин косопственик“, рече главниот уредник на Политика Драган Бујошевиќ.
Другите докажани новинари на Политика, како што е коментаторот за надворешна политика, Бошко Јакшиќ, рекоа дека продажбата била извршена на начин кој „смрди на сомнителната српска приватизација“.
Шуковиќ вели дека иако овде се работи за приватна зделка што владата не може да ја контролира, истата може да ја направи потранспарентна.
„Исто така, Анти-монополската комисија треба да одреди дали купувањето ја нарушува концентрацијата на сопственоста на пазарот и дали е монопол“, рече тој.
Аналитичарите велат дека случајот претставува можност за исполнување на ветувањето на новата влада дека ќе се бори против корупцијата и ќе го промени контроверзниот закон за информации.
„Новата влада може, исто така, брзо да го усвои Законот за потекло на имотот, кој ќе специфицира дека ништо не може да се продаде ако сопственикот не е познат или ако не се знае од каде му се парите“, рече за SETimes Чедомир Чупиќ, професор по политички науки на Универзитетот во Белград.
Демократската партија, која поголем дел од јавноста ја смета за одговорна за нетранспарентните зделки, објави дека е за тоа да се испитаат промените во сопственоста.
