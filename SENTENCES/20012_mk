17/02/2008
САРАЕВО, Босна и Херцеговина (БиХ) -- Косовското прогласување независност ќе биде „преседан“ за Србите и Хрватите во БиХ, предупреди српскиот член на босанското претседателство, Небојша Радмановиќ, во саботата (16-ти февруари). 
Истиот ден водачот на Социјалистичката партија на Србија, Ивица Дачиќ, рече дека ако Косово прогласи независност без одобрение од Советот за безбедност на ОН, Србија ќе го повика парламентот на Република Српска (РС) исто така да прогласи независност.
Во петокот, бошњачкиот член на претседателството, Харис Силајџиќ, рече дека целиот регион „е во период на нестабилност“. 
Тој посочи дека ако ЕУ ја признае независноста на Косово, масовни протести се очекува да бидат организирани во РС со барања за независност на српската заедница во Босна. 
Според Силајџиќ, поранешните муслимански и хрватски бегалци кои се вратија во своите домови во РС ќе бидат „најзагрозениот дел од населението“ ако тензиите и насилството ескалираат. 
Претходно во петокот, полицијата во БиХ објави дека безбедносните сили се подготвени да спречат какви било инциденти. 
(Дневни аваз, Фена, БХРТ, АФП, Танјуг - 16/02/08; AФП, Дневни аваз - 15/02/08)
