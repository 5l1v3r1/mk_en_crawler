12/07/2011
Менексе Токјај за Southeast European Times во Истанбул – 12.07.11
Откако Советот на ЕУ одлучи на 30-ти јуни да ги затвори поглавјата од преговорите со Хрватска -- и да го отвори патот за спогодбата за пристапување до крајот на годинава -- беше воведен нов мониторинг механизам за да се загарантира исполнување на обврските на Хрватска преземени за време на преговорите.
Комисијата, следејќи ги подготовките на Хрватска за преземање на сите обврски од членството, сака да избегне повторување на Бугарија и Романија, кои влегоа во ЕУ во 2007 година и покрај значителните проблеми со криминалот и корупцијата.
„Мониторирањето на реформските напори до пристапувањето ќе им ја даде неопходната сигурност на Хрватска и актуелните земји-членки“, рекоа водачите на ЕУ во извештајот на Советот за Хрватска, издаден на 24-ти јуни.
Хрватска ќе биде првата земја-кандидатка за ЕУ што ќе биде ставена под новиот мониторинг систем на Советот, кој ќе продолжи до очекуваниот датум на пристапување на 1-ви јули 2014 година.
„Иако Хрватска постигна голем напредок, земјата сé уште треба да продолжи да работи на намалување на нерешените судски случаи и да осигури целосна примена на правниот систем за сите граѓани“, рече заменик-претседателката на ЕК и комесарка за правда, Вивиен Рединг, во интервју за Дојче велe.
Обврските преземени во областа на судството и основните права, вклучително и континуираниот развој на судските реформи и ефикасноста, непристрасното водење на случаите на воени злосторства, и борбата против корупцијата, ќе бидат објавувани секои шест месеци во извештаите за напредокот на Хрватска.
Комисијата ќе испрати рани предупредувања до хрватските власти ако заостанат зад релевантните услови.
Механизмот дозволува „благ притисок“ од страна на ЕУ во периодот меѓу крајот на преговорите и пристапувањето.
Неколку влади на ЕУ, особено Франција, Велика Британија и Холандија, се залагаат за строг мониторинг на Хрватска за време на овој процес.
Јасно е дека ЕУ ја научи лекцијата од своето искуство со Романија и Бугарија, каде што враќањето назад почна пред нивното пристапување.
Давид Флориан Бибер, професор на Студиите за Југоисточна Европа на Универзитетот во Грац, вели дека има уште една причина зад новиот мониторинг механизам.
„Разговорите со Хрватска беа завршени многу брзо на крајот, така што некои ветувања, особено борбата против корупцијата и владеењето на правото мора да се исполнат“, рече тој за SETimes.
Хрватските државни власти се оптимисти и сметаат дека новиот механизам претставува поттик за продолжување со релевантните реформи.
„Мониторинг вежбата и севкупните резултати на Хрватска во затворените поглавја веќе ја потврдија нејзината решителност и способноста за исполнување на сите нејзини обврски, надминување на различните пречки по патот и станување доверлива членка на ЕУ“, рече за SETimes портпаролот на хрватското Министерство за надворешни работи и европска интеграција.
„Останатото гарантира дека овој став ќе продолжи со подеднакво силна посветеност во годините што доаѓаат.“
„Овој нов механизам е добар знак;
истиот покажува дека ЕУ може да мисли за нови и поконструктивни начини за завршување на разговорите за членство и сé уште има начини за следење на напредокот“, вели Бибер.
Од поширока перспектива на проширувањето на ЕУ, новиот мониторинг механизам во Хрватска претставува модел за идните разговори со другите земји на Балканот.
