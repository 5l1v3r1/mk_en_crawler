18/03/2007
САРАЕВО, Босна и Херцеговина (БиХ) -- Комесарот за проширување на ЕУ, Оли Рен, во петокот (16-ти март) ја повика БиХ да го надомести -- оваа година -- изгубеното време минатата година во поглед на спроведувањето на клучните реформи. 
Во говорот на заедничката седница на парламентот Рен го критикуваше долгиот изборен процес во 2006 година. 
„Многу повеќе можеше и требаше да биде постигнато“, рече тој, наведувајќи го реструктуирањето во полицискиот сектор и целосната соработка со Трибуналот на ОН за воени злосторства. 
ЕУ нема да ја потпише Спогодбата за стабилизација и асоцијација (ССА) со БиХ додека не се исполнат двата услови.
Исто така во петокот во Сараево се одржа 7-мата пленарна седница на Мониторингот на реформскиот процес. 
По состанокот Осман Топчагиќ, шеф на Директоратот на БиХ за интеграција во ЕУ, за медиумите изјави дека Европската комисија потврдила оти очекува Република Српска да преземе конкретни чекори за апсење на бегалците обвинети за воени злосторства. 
Што се однесува до Федерацијата на БиХ (ФБиХ), претставниците на ЕУ ги повикаа пратениците брзо да го усвојат законот за реформа на јавниот радиотелевизиски сервис, уште еден услов во процесот на ССА. 
(Дневни аваз, Независне новинe - 17/03/07; веб-страница на ЕУ, извори на ОХР, ПБС БиХ - 16/03/07)
