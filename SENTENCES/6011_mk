08/06/2011
Автор:
Линда Карадаку за Southeast European Times, Тирана – 08.06.2011
Од аспект на туризмот, годината беше одлична:
Албанија имаше околу 3,5 милиони туристи минатата година;
огромно зголемување од 32% во однос на претходните години.
Властите очекуваат дека истото ќе се случи и годинава.
„Основа за нашите очекувања се направените подобрувања во инфраструктурата и општата туристичка клима“, вели Ендри Јоргони, шеф на кабинетот на Министерството за култура и туризам.
„Сепак“, признава тој, „политичката ситуација може да има негативен ефект“.
Веќе 8 години, Дритан Џенго, 35, води туристичка агенција во Тирана што нуди сè - од билети и пакети, до патничко осигурување.
Џенго, кој студирал во Обединетото Кралство и во Словенија, се согласува дека политичката ситуација може да влијае врз бројот на туристи што би ја посетиле Албанија, сепак, забележува тој, „добро е, сега за сега“.
Вели дека туристи од Европа доаѓаат во Албанија во двојки, групи или поединечно, и дека има „исклучително позитивна промена“ во споредба со претходните неколку години.
Повеќето туристи од западните земји претпочитаат образовни екскурзии, посети на места интересни од културен и археолошки аспект.
Голем број се од Британија, Италија, Финска и Данска.
„Ним им е евтино во Албанија“, вели Џенго.
Сепак забележува дека во Албанија „извозот“ на туристи е сè уште поголем од „увозот“.
Вели дека причина за тоа е релативно понискиот квалитет на услугите во Албанија, но и желбата да се видат другите европски култури.
„Ако се спореди цената на услугите со нивниот квалитет, поевтино се поминува во странство, отколку дома“, вели Џенго.
Албанците претходно избираа да патуваат во земјите за кои не им беа потребни визи, како на пример Турција, но сега, поради визната либерализација, изборот се префрла на Хрватска, Шпанија и Грција.
Јоргони вели дека не е запознаен со расчекорот меѓу „извозот“ и „увозот“ во туризмот, но признава дека основните проблеми со кои се соочува Албанија се постојаниот недостиг на инфраструктура, како и патишта до најпопуларните атракции.
„Досега стануваше збор за спонтан туризам“, вели Јоргони и додава дека Владата сега прави напори да го институционализира туризмот.
Една од целите е зголемување на инвестициите во туризмот.
Новиот нацрт-закон „нуди поволни услови за инвестирање во туризмот и неговата цел е Министерството за туризам и култура да стане основен шалтер и основно управно тело за туризмот “, вели Јоргони (Jorgoni).
Во нацрт-законот е наведено дека туристичкиот сектор „потенцијално може да придонесе многу за општествениот и економскиот развој на земјата, да ги зголеми приходите, да ја зајакне валутата и да создаде нови работни места“.
Енкелејда Беќо од Тирана, вели дека одлучила да оди на одмор во разни земји бидејќи сака да запознава нови луѓе, да се среќава со нови култури и да посетува места богати со историја.
„Исто, убаво е одморот да се помине на места во кои не познаваш никого...
и каде што квалитетот и цените на услугите се усогласени“, рече Беќо.
