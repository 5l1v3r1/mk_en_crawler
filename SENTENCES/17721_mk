23/07/2007
САРАЕВО, Босна и Херцеговина (БиХ) -- Делегација на членови на американскиот конгрес се состана со членовите на трипартитното претседателство на БиХ во неделата (22-ри јули), при што ги увери дека БиХ е американски приоритет во надворешната политика.
Претставниците Мелиса Бин, Керолин Мелоуни, Мајк Рос, Стив Шабот, Рус Карнахан, Џим Купер, Џим МекДермот и Бен Чендлер, исто така, рекоа дека американските експерти може да й помогнат на БиХ во подготвувањето на нејзиниот нов устав.
Делегацијата, исто така, ја истакна потребата за политички дијалог за остварување на реформите поврзани со ЕУ и напредок во евроатланската интеграција.
Во петокот американскиот амбасадор во БиХ, Даглас МекЕлхани, коментираше дека сегашниот уставен поредок на БиХ не е одржлив и мора да се измени.
Тој ја отфрли секоја можност за евентуална поделба на земјата на национални заедници, во време кога Хрватите се жалат за ниска застапеност.
Во другите вести од петокот, високиот претставник во БиХ, Мирослав Лајчак, го повика министерот за безбедност Тарик Садовиќ на разговори околу работата на неговото министерство и функционирањето на Министерскиот совет.
Лајчак го потсети Садовиќ дека непристрасните и професионални безбедносни служби ќе бидат од суштинска важност за полициските реформи.
(Дневни аваз, Независне новине - 23/07/07;
Фена, ОХР, РТРС - 20/07/07)
