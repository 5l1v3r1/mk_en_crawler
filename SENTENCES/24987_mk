01/07/2009
БРИСЕЛ, Белгија -- Tурција и ЕУ отворија преговори во Брисел во вторникот (30-ти јуни) за ново поглавје -- кое се однесува на даноците -- во рамките на процесот на пристапување на Анкара во ЕУ. 
Поглавјето за даноците е единаесетто поглавје отворено досега. 
Главниот преговарач на Турција, Егемен Багис, на прес-конференција рече дека ЕУ треба да ги почитува своите обврски. 
„Турција е подготвена да ја игра играта според нејзините правила, но кога се воведуваат нови правила додека е играта во тек, тоа, нормално, предизвикува реакции“, истакна тој, потврдувајќи дека Турција нема да прифати ништо помалку од полноправното членство.
Во другите вести од вторникот, комесарот за правда на ЕУ, Жак Баро, вети дека Европската комисија ќе обезбеди финансиска помош за Турција, со цел да помогне во запирањето на приливот на илегална имиграција. 
„Ќе сториме сé за да ја убедиме Турција да се бори против мрежите на илегална имиграција, а тоа вклучува и финансиска помош“, изјави Баро за новинарите за време на посетата на Атина. 
„Не можеме да прифатиме дека Турција ги затвора очите пред трговците со луѓе, кои ги искористуваат потенцијалните имигранти“, додаде тој. 
(Новинска агенција Анадолу, Хуријет, АФП, Ројтерс, АП, ДПА - 30/06/09)
