07/03/2006
(Сега, Новинар, Монитор - 07/03/06;
AФП, Ксинхуа, Софиска новинска агенција, Медиапул - 06/03/06)
Бугарија во понеделникот (6-ти март) ја претстави својата нова стратегија за демографски развој, чија цел е спречување на евентуална криза, што би довело до драстично намалување на населението во текот на следните децении.
Според американското Биро за попис, населението во Бугарија би можело да се намали на околу 4,7 милиони до 2050 година.
Според проценките на различни извори моментно во земјата има помеѓу 7,5 и 7,8 милиони жители.
Хроничната демографска криза во земјата стана национален безбедносен проблем, изјави во јануари претседателот Георги Парванов, повикувајќи ја владата да подготви план за решавање на истиот.
Претставувајќи ја стратегијата во понеделникот, министерката за труд и социјална политика, Емилија Масларова, рече дека една од целите е до 2020 година да се зголеми животниот век за две години.
Според податоците на Светската здравствена организација, животниот век во Бугарија е 69 години за мажи и 76 години за жени.
Според Министерството за социјална политика, тој се зголемил за само 8 месеци во текот на изминатите 14 години.
Стапката, пак, на морталитет се проценува на 14,3 смртни случаи на секои 1000 во 2005 година.
Оваа стратегија, која мора да биде одобрена од парламентот за да можат да се одвојат средства од буџетот за 2007 година, исто така, предвидува мерки за усогласување на стапките на наталитет и морталитет со стандардите на ЕУ.
„Демографските тенденции во Бугарија се екстремни во споредба со ЕУ“, АФП ја цитираше Масларова.
Главната цел на стратегијата е да се постигне „репродукција на квалитетот“ преку различни мерки, како што се подобрувањето на здравствата заштита за децата и трудниците, обезбедување на финансиски стимул за младите парови, како што се станбените кредити, како и воспоставување на мрежа за згрижување на децата.
Министерството сака сите идни мајки да добијат соодветна лекарска грижа уште од првиот месец на бременоста, со што ќе се намалат и ризиците од смрт, вели Министерството за социјална политика.
Две конкретни цели во планот се:
намалување на морталитетот на новороденчињата од 12,3 на секои 1000 (во 2004 година) на 9,5 во 2015 година и 7 во 2020 година, како и зголемување на стапката на раѓање кај жените од 1,2 деца на жена во периодот на родоспособност на 1,5 до крајот на следната деценија.
Друга амбициозна цел е да се намали бројот на абортусите во земјата од сегашното ниво на 750 прекинати бремености на секои 1000 родени деца на 550 на секои 1000 до 2015 година.
Министерството за социјална политика, исто така, сака да се намали бројот на вонбрачните деца, кој моментно изнесува 48 отсто од сите деца што се родени, како и на тинејџерските бремености.
Повеќе од 70 отсто од бугарските бебиња се родени во многу сиромашни семејства и им се „заканува социјално исклучување“, според Масларова.
Мнозинството бугарски Роми, кои сочинуваат од 5 до 9 отсто од вкупното население во земјата, според различни податоци, се исто така помеѓу најсиромашните луѓе во земјата.
Истовремено, стапката на наталитет кај таа заедница е повисока отколку кај другите етнички групи во Бугарија.
Предвидените мерки, исто така, имаат за цел драстично намалување на бројот на високообразованите млади луѓе што ја напуштаат земјата.
Во просек, околу 16.000 луѓе заминуваат од Бугарија секоја година, според Министерството, кое сака да ја преполови тој бројка до 2015 година.
