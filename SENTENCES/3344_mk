21/02/2007
Од Бекир Греицевци и Берта Фониќи-Кабаши за Southeast European Times во Приштина – 21/02/07
Три возила на УНМИК и едно цивилно возило беа оштетени во понеделникот вечер како резултат на експлозијата во Приштина, потврди полицијата во вторникот (19-ти февруари).
Во кусиот извештај доставен по имејл до локалните медиуми, групата што се нарекува себеси Ослободнителна војска на Косово (ОВК) вели дека „ги реактивирала своите структури“ и дека спроведува напади врз имот на ОН како одмазда за смртта на двајцата Албанци, убиени за време на судирите со полицијата на 10-ти февруари.
Експлозијата требало да оштети имот на УНМИК, а не да предизвика жртви, вели групата.
За време на конфликтот во периодот 1998-1999 година, ОВК се бореше со српската армија и полиција.
Но, потоа беше трансформирана во цивилна структура, наречена Косовски сили за заштита, под надзор на УНМИК и КФОР.
Сé уште не се знае дали има некаква поврзаност помеѓу извршителите на бомбашкиот напад во понеделникот и старата ОВК.
Портпаролот на Косовската полициска служба (КПС), Ветон Елшани, за SETimes изјави дека автентичноста на извештајот сé уште не е утврдена.
Нема уапсени.
„Само слушнав многу силна детонација, бидејќи живеам во близина на местото“, рече Алберт Камбери, локален жител.
Тој рече дека полицијата и персоналот на КФОР биле на местото на настанот во рок од неколку минути.
Експлозијата се случи десет дена откако протестот за независност -- во организација на движењето „Ветевендосје“ (Самоопределување) -- се претвори во насилство.
Косовската полиција и полицијата на ОН одговорија со гумени куршуми и солзавец.
Двајца демонстранти беа убиени.
„Ветевендосје“ ги објави плановите за други демонстрации на 3-ти март.
Веднаш по експлозијата, косовскиот премиер Агим Чеку го посети местото на настанот и го осуди бомбашкиот напад.
„Овие дејства се против косовската независност“, рече Чеку.
„Но, тие не треба да го попречуваат процесот на независност за Косово“, додаде тој.
Косовскиот претседател Фатмир Сејдиу ја повика полицијата брзо да ги најде извршителите и да ги изведе пред лицето на правдата.
„Овие криминални дејства се апсолутно неприфатливи за народот на Косово и неговите институции.
Тие му штетат на имиџот на Косово и не го претставуваат народот на Косово“, рече тој.
