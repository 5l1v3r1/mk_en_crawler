20/03/2012
Линда Карадаку за Southeast European Times во Приштина -- 20.03.12
Судењата на воените злосторства кои произлегоа од распадот на поранешна Југославија и конфликтите што уследија, сé уште се предизвик за Косово, како и за сите земји во регионот. 
ЕУЛЕКС, кој има извршен мандат да ги испитува, следи и суди воените злосторства, вели дека мисијата го прави тоа „без да земе предвид кои се авторите на овие злосторства“.
„Обвинителите и истражителите на ЕУЛЕКС моментно испитуваат вкупно 76 случаи на воени злосторства. 
Од нив, 51 се во фаза на прелиминарни истраги, а 25 се официјално под истрага“, рече за SETimes Блерим Красниќи, портпарол на мисијата, додавајќи дека судиите на ЕУЛЕКС досега издале 20 пресуди.
Од највисок профил е т.н. 
случај Лимај. 
Фатмир Лимај, поранешен министер за транспорт и телекомуникации на Косово -- и висок член на косовската Демократска партија на премиерот Хашим Тачи -- се суди со деветмина свои соборци за воени злосторства врз Србите и Албанците во затворот во селото Клечка во 1999 година.
Сите се изјаснија за невини по обвиненијата што ги поднесе обвинителот на ЕУЛЕКС, Маурицио Салустро. 
Еден од главните сведоци во судењето на Лимај, Агим Зогај, познат и како „сведок ИКС“ изврши самоубиство во Германија. 
Лимај се наоѓа во куќен притвор.
„Судењата од ваков вид, и пресудите што се донесуваат за случаите на воени злосторства, се неопходен чекор за обнова на општеството и отпочнување на помирувањето“, рече за SETimes Никола Гаон, портпарол на мисијата на ОБСЕ во Косово.
Мисијата го објави својот последен извештај за судењата за воени злосторства во 2010 година. 
„Случаите на воени злосторства се тешки за испитување, обвинение, одбрана и судење. 
Утврдувањето приоритет на случаите на воени злосторства е честопати во фокусот на јавниот дискурс, но тоа е приоритет само по името“, се вели во извештајот.
Гаон истакнува дека треба да се одвојат доволно ресурси, и дека судиите, обвинителите, одбранбените советници и истражителите сé уште немаат севкупна компетентност во оваа специјализирана област на правото.
„Покрај тоа, недоволната регионална соработка го попречува процесот на судење на случаите на воени злосторства. 
Можно е некои луѓе обвинети за воени злосторства да избегале од Косово и да се судат во друга јурисдикција“, рече тој.
Гаон вели дека за да го прошират овој процес и да ги судат осомничените кои избегале од Косово „на обвинителите и истражителите надвор од Косово ќе им треба пристап до сведоците и доказите во Косово“. 
Тој додаде „Тоа ќе бара соработка меѓу официјалните претставници во и надвор [од земјата], која е моментно недоволна“.
Бекир Блакај, извршен директор на Центарот за хуманитарно право во Косово, вели дека домашните судови суделе само 58 случаи на воени злосторства. 
Меѓу нив, 23 случаи се однесуваат на вкупно 31 српски обвинет, додека шест случаи вклучуваат вкупно 18 албански обвинети.
Блакај прави дистинкција меѓу двете тековни судења, т.н. 
случај Блака 2, заснован на сведочењата на поранешниот припадник на ОВК, Назим Блака, и случајот Клечка.
„Јасно е дека правниот систем во Косово е неуспешен, особено во гонењето на осомничените за воени злосторства и отпочнувањето на судските процедури“, рече Блакан за SETimes, подвлекувајќи дека Центарот го докажал убиството или исчезнувањето на 13.100 луѓе во Косово.
Блакај вели дека судењата за воени злосторства се клучни за семејствата на жртвите и општеството, кое мора да знае за овие воени злосторства. 
„Тоа ќе биде цврста основа за спречување на повторувањето на овие кривични дела во иднина“, рече Блакај.
Судењето на воените злосторства се одвива бавно и во остатокот од регионот.
Во Србија 385 луѓе се судени; 145 се обвинети, а 2.616 се жртви. 
Српското Обвинителство за воени злосторства беше основано на 1-ви јули 2003 година.
Според последниот извештај на Хјуман рајтс воч „домашните судења на воените злосторства се одвиваат во континуитет, иако српската Комисија за воени злосторства се соочува со зголемени критики за ограничен напредок во домашните судења на кривични дела поврзани со војна, и за обвиненијата на поединци за воени злосторства кои крајно се отфрлени поради недостиг на докази“.
Во Хрватска, само 109 од вкупно 490 воени злосторства биле судени целосно, според извештајот што пред парламентот го претстави хрватскиот државен обвинител Младен Бајиќ. 
Тој истакна дека со минувањето на времето, станува сé потешко да се испитуваат воените злосторства.
Во Босна и Херцеговина, Специјалниот оддел за воени злосторства беше основан откако парламентот усвои серија закони во декември 2004 година. 
Специјалниот оддел за воени злосторства е одговорен за судење на случаите извршени за време на вооружениот конфликт во периодот 1992-1995 година.
Меѓу септември 2010 година и 2011 година домашната Комисија за воени злосторства во БиХ ги донесе конечните пресуди во 24 случаи, зголемувајќи го вкупниот број на завршени случаи на 75, според Хјуман рајтс воч.
