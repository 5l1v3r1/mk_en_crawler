26/01/2007
(Канцеларија на високиот претставник - 26/01/07; Економист, АКИ - 25/01/07; Гардијан, ФЕНА, Вол стрит џрнал - 24/01/07; AП, ДПА, АКИ, ХИНА, Канцеларија на високиот претставник - 23/01/07)
Помалку од една година по преземањето на функцијата, високиот претставник во Босна и Херцеговина (БиХ) оваа недела рече дека планира да се повлече, но ќе препорача неговата канцеларија и понатаму да остане отворена.
„По моите разговори со (германската) канцеларка Ангела Меркел на 11-ти јануари, јас й пишав да ја информирам дека нема да барам продолжување на мандатот и по 30-ти јуни оваа година“, рече во вторникот (23-ти јануари) Кристијан Шварц-Шилинг.
Во својата неделна колумна, објавена во петокот, тој ја бранеше својата одлука да го избегне користењето на Бонските овластувања „за решавање на прашањата што се во надлежност на избраните водачи во Босна и Херцеговина“.
Ако ги користел овластувањата посистематски, пишува Шварц-Шилинг, „можеби ќе оставев впечаток на напредок, но тоа ќе беше погрешен впечаток. 
Исто така, во никој случај немаше да може да се утврди реалната ситуација во БиХ или да се знае дали земјата има капацитет да оди напред без високиот претставник“.
Поранешен германски министер за поштенски служби, Шварц-Шилинг го наследи Британецот Педи Ешдаун на функцијата висок претставник на 31-ви јануари 2006 година. 
Како и неговиот претходник, тој беше назначен и за специјален претставник на ЕУ (ЕУСР).
Меѓународната заедница се надеваше дека ќе ја затвори ОХР на крајот од јуни 2007 година, заменувајќи ја со помалку моќната ЕУСР. 
Но, компликациите во БиХ и во регионот, беа причина за преиспитување на одлуката.
Со прогласувањето на независноста на Црна Гора и во очекување на решението за конечниот статус на Косово, водачите на босанските Срби -- особено премиерот на Република Српска (РС) Милорад Додик -- посочија дека нивниот ентитет треба, исто така, да добие право на самоопределување.
Во меѓувреме, некои бошњачки политичари повикаа на укинување на двата ентитета во земја, создадени со Дејтонскиот мировен договор.
„Оваа земја сé уште може да направи јасен чекор напред, но тој процес на транзиција ќе трае подолго време“, пишува Шварц-Шилинг во својата колумна од петокот. 
„Кривината на наученото беше остра и меѓународната заедница мора да покаже трпеливост.“
Во натписот на босанскиот весник Дневни аваз се вели дека германскиот дипломат ветеран побарал продолжување на својот мандат до крајот на оваа година, но дека неговото барање било одбиено.
Советот за спроведување на мирот -- комисија која ја сочинуваат 55 земји и агенции кои го поддржуваат мировниот процес во БиХ -- треба да одлучи за иднината на ОХР на состанокот на крајот од февруари.
