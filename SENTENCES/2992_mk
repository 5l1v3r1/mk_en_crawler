19/05/2006
Од Берта Фониќи за Southeast European Times во Приштина – 19/05/06
Заменик-специјалниот претставник на ОН за Косово, Алберт Рохан, во четвртокот (18-ти мај) пристигна во Приштина, по разговорите во Белград за постигнување на договор за децентрализација на покраината.
Не е постигнат напредок во однос на бројот и видот на српските општини што треба да се формираат во Косово, рече Рохан. 
Сепак, додаде тој, Белград не даде уверување дека не бара формирање на еден вид српски ентитет во Косово преку процесот на децентрализација.
Српските преговарачи и понатаму се држат на своето инсистирање за 14 нови општини и проширување на постојните четири , рече Рохан. 
„Помеѓу овие предложени општини најмалку пет не одговараат на критериумите на 5.000 лица или 70 отсто Срби“, рече тој.
На пример, рече Рохан, „српската страна предложи создавање на општина околу Газиместан, а тоа е споменик. 
Очигледно дека намерата е да се создаде хотел за аџии. 
Тоа не е вистинска општина, но тоа е она што тие го предлагаат.“
Друга предложена општина ќе биде во Велика Хоџа, каде што има „пет или шест многу важни, многу вредни цркви“, рече Рохан.
Прашањето на српските повратници е важен фактор, вели претставникот. 
Сепак, тој додаде дека границите на општините мора да претставуваат одраз на актуелните цифри на населението и не можат да се базираат на бројките пред 1999 година, додаде тој. 
Во спротивно, рече тој, „Ќе создадеме виртуелни општини, кои не одговараат на актуелната ситуација на распределеност на населението.“
Заштитата на историските објекти и верските места не треба да биде дел од прашањето на децентрализацијата, туку треба да се обезбеди преку други мерки, додаде тој.
На разговорите во средата во Белград, српските официјални претставници рекоа дека немаат намера да воведат трето ниво на власт помеѓу државата и општините, ниту, пак, да ја искористат децентрализацијата за формирање на српски ентитет.
Српската страна се согласи да „има улога, најпрво, на косовските институции во одредувањето на децентрализацијата, второ, да има рамковна легислатива од косовскиот парламент што ќе ги одредува активностите во оние области каде што надлежностите ќе бидат во рацете на општините“, рече Рохан.
Рохан се состана со преговарачите од косовските Албанци во четвртокот во Приштина, како и со претставниците на Србите и другите малцински заедници. 
Тој рече дека позицијата што ја зазеде косовската страна не претставува голема тешкотија, но, исто така, мора да се прифати дека општините имаат право да формираат партнерства во областите како што се здравството или образованието. 
Ова е „во согласност со Европската повелба за самоуправа“, им рече Рохан на новинарите.
Тој, исто така, го поздрави предлогот на косовската страна за создавање на три нови општини и за модифицирање на една постојна. 
„Ова е мошне позитивен предлог кој ние го цениме и мислиме дека ако се погледне во бројките ќе може да се оди во детали во однос на овој предлог“, рече Рохан,
„Ние се согласивме, всушност, двете страни се согласија, дека овде во Приштина следната недела или две, ќе се состанат експерти. 
Бидејќи не можете со овој голем тим на маса да разговарате за прецизни граници и ограничувања“, рече Рохан. 
„Мора да се има мапи или дури и да се оди во општините и да се види каква е ситуацијата. 
Затоа, ќе има експертски состаноци во следните неколку недели во Белград и Приштина, кои ќе ја спроведат оваа работа.“
