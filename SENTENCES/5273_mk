24/03/2010
(Еурактив, Nine O'clock - 24/03/10;
Европска комисија, АФП, ДПА, Блумберг, Еуопсервер, Софија ечо, Софиска новинска агенција, Dnevnik.bg, Медиапул, Медиафакс - 23/03/10)
Иако Бугарија и Романија преземаат чекори кон стандардите на ЕУ во судските реформи и борбата против организираниот криминал и корупцијата во последниве шест месеци, Европската комисија (ЕК) во вторникот (23-ти март) објави дека мерките не даваат видливи резултати.
Коментарите беа дадени во двегодишните технички извештаи на ЕК за напредокот на двете држави во овие критични области.
Извештаите, изготвени во рамките на Механизмот за соработка и верификација, ги критикуваа Бугарија и Романија и заради недостатокот на пресуди во случаите на корупција на високо ниво од 2007 година, кога двете држави пристапија во ЕУ.
„Европската комисија ги повикува властите во Бугарија и Романија да ги зајакнат своите напори, и посебно да ги претворат апсењата и обвиненијата во конечни пресуди“, рече портпаролот на комисијата, Марк Греј, во вторникот, претставувајќи ги документите на новинската конференција во Брисел.
Во извештајот за Бугарија се вели дека бројните нови иницијативи покажуваат волја -- ако не и резултати -- од страна на централно-десничарската влада за реформи.
Овие проекти вклучуваат воспоставување заеднички истражни тимови за корупција, организиран криминал и злоупотреба на средствата на ЕУ.
Од другите напори „што заслужуваат пофалби“ се и реформите на Националната агенција за приходи и Државната царинска агенција.
„Иако нивните заслуги може да се проценуваат само од аспект на нивниот ефикасен придонес во борбата против корупцијата и организираниот криминал откако ќе бидат спроведени, последните напори на Бугарија покажуваат признание дека се потребни суштински и далекусежни реформи“, вели ЕК.
Извештајот беше уште покритичен во поглед на улогата на бугарското судство во борбата против организираниот криминал и корупцијата.
„Обвинувањата за сериозна корупција во врска со неколку назначувања на високи позиции во судството, вклучително и членови на Врховниот судски совет, треба допрва да бидат целосно испитани“, истакна извршното тело на ЕУ.
„Потребно е да се спроведе побрз и покомплетен административен одговор на прашањата кои ја загрижуваат Комисијата, во врска со нерегуларностите, конфликтот на интереси и измамата во примената на средствата на ЕУ, пред следната оценка.“
Таа оценка се очекува во јули.
Во извештајот се наведуваат шест препораки за Бугарија.
Тие вклучуваат усвојување уставни амандмани со кои ќе се отстрани двосмисленоста во врска со независноста и одговорноста на судскиот систем, чекори кои ќе обезбедат потранспарентен и поефикасен судски процес, и други поправки.
Во извештајот за Романија, иако е помалку критичен, се наведува неспособноста на земјата да го одржи темпото на реформи што го воспостави до средината на 2009 година.
Неодамнешните претседателски избори и тешкотиите околу формирањето нова влада, беа наведени како причини за одложувањето на парламентарните расправи околу клучните закони, особено предлог-законите за граѓанска и кривична постапка.
Препораките за Романија вклучуваат подобрување на транспарентноста и ефикасноста на судскиот процес, воспоставување агенција за интегритет и гарантирање дека истрагите за случаите на корупција на високо ниво се вршат на професионален, непристрасен начин.
„Можат да се покажат само ограничени резултати во судските реформи, а не може да се забележи ефикасно подобрување на тешката ситуација со човечките ресурси во судството, при што капацитетот на судскиот систем е изложен на голем притисок поради крајните загуби на персоналот“, вели ЕК.
Според извештајот, паричните казни што ги применуваат романските судови за корупцијата на високо ниво се „генерално премногу благи“.
