01/10/2009
Од Христос Рингас за Southeast European Times во Атина – 01/10/09
Грчкиот премиер Костас Караманлис од владејачката партија Нова демократија (НД), кој помина половина од својот втор мандат, бара обновување на мандатот на предвремените избори в недела (4-ти октомври).
Сепак, ако актуелните анкети се покажат точни, изборите би можеле да значат победа за неговиот главен политички противник, Јоргос Папандреу, од левичарската Панхеленистичка социјалистичка унија (ПАСОК).
НД веќе доживеа удар претходно оваа година, губејќи од ПАСОК на изборите за Европскиот парламент. 
Партијата доби 32,68 отсто од гласовите, во споредба со 36,75 отсто за ПАСОК.
Иако разликата не беше доволна за социјалистите да добијат дополнителни места во ЕП, истата се сметаше за јасен доказ во врска со намалените политички шанси на премиерот. 
Гласачите ја казнија НД поради серијата политички скандали, како и економските проблеми на земјата.
Моментно НД има најмало парламентарно мнозинство -- 151 од 300 места -- и има малку простор за маневрирање.
„Кога партијата има 151 место, реалноста е дека секое остро конфронтирање со пратеник може да ја доведе земјата во избори“, изјави Караманлис за <i>Real News</i> во неделата (27-ми септември).
По два неуспешни обиди, Папандреу сега е можно да го преземе водството. 
Но, дури и ако ПАСОК триумфира в недела, не се знае дали ќе може да ја постигне потребната разлика меѓу пратениците. 
Според грчкиот изборен систем, партијата може да победи на избори и сепак да нема јасно парламентарно мнозинство.
Во меѓувреме, прагот од 3 отсто за парламентарна застапеност може да влезе во игра. 
Помалите партии се борат да го исполнат тој услов, при што анкетите покажуваат дека Сириза ќе го постигне, но Екозелените можеби нема да успеат. 
Шансите на ПАСОК за формирање влада може да зависат од нивните резултати.
