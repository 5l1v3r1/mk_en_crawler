13/05/2013
Марина Стојановска за Southeast European Times во Скопје -- 13.05.13
Неодамнешното апсење на пет лица во заедничката полициска акција против синџирот на перење пари ја покажа моќта на координираната борба против организираниот криминал, велат аналитичарите.
Владимир Пивоваров, професор на Факултетот за детективи и безбедност на Универзитетот ФОН, рече дека координираните дејства испраќаат сигнал на единство и соработка на полицијата во регионот, кога станува збор за борбата против организираниот криминал.
„Со апсењето [луѓе] во многу земји, тука се работи за оперативна соработка која вклучува извршители на неколку нивоа од оваа криминална организација“, рече Пивоваров.
На 8-ми мај македонската полиција уапси пет лица во рамките на тековната акција „Диригент“, која започна во 2010 година.
Во координација со германската и австриската полиција, акцијата беше насочена против група која продаваше наркотици и переше пари преку македонските банкарски сметки.
Синџирот, наречен Франкфурт мафија, е особено активен во германскиот банкарски сектор и во Виена.
Овие градови се на крајот од Балканскиот пат, по кој се шверцува хероинот од Авганистан преку Бугарија, Македонија, Србија и други балкански држави, пред да заврши во големите европски градови.
По 8-ми мај бројот на луѓе уапсени во последната акција се зголеми на 13.
„Македонската полиција има улога во помагањето на австриската и германската полиција.
Доказите за уапсените лица во случајот се претежно обезбедени од Германија и Австрија“, рече за SETimesФросина Ременски, професорка на Факултетот за безбедност во Скопје.
Според Ременски, меѓународната полициска соработка овозможува координирана акција во разбивањето на меѓународните криминални мрежи.
„Фактот дека странски државјани се вклучени во меѓународен организиран криминал со дрога е показател за вмешаноста на многу луѓе со различни улоги во синџирот на нелегална трговија (набљудувачи, транспортери, примачи, дилери) од многу држави“, рече Ременски.
Според полицијата, осомничените припаѓаат на криминална група од Велес.
Нивната улога била да ги примат и подигнат парите од продажбата на хероинот, кои биле испраќани од членовите на криминалната група од Австрија, Словачка и Германија на нивно лично име преку брз трансфер на пари.
Во 2010 година координираната акција на македонската, австриската и германската полиција резултираше со апсење на 69 членови на групата.
Според властите, операцијата била високософистицирана, и вклучувала поединци или децентрализирани ќелии.
Многу дилери не ги знаеле идентитетите едни со други и едноставно добивале инструкции по телефон.
Дали координираните полициски напори ќе резултираат со помалку меѓународен криминал?
Кажете ни што мислите во коментарите.
