14/11/2006
(ФТ, ЕУ обсервер - 14/11/06; AФП, АП, Ројтерс, Блумберг, ДПА, АКИ, Еурактив, Заман - 13/11/06)
Неколку дена по извештајот со критики за напредокот на Турција во однос на пристапот, неколку земји-членки на ЕУ во понеделникот (13-ти ноември) повикаа на прекин на разговорите за членство на Унијата со Анкара, поради нејзиното одбивање да ги отвори своите пристаништа и аеродроми за бродовите и авионите на кипарските Грци.
Барајќи од Турција да ги заштити човековите права и да ги интензивира реформските напори, извештајот на Европската комисија (ЕК) објавен минатата недела й дава на Анкара рок до самитот на ЕУ на 14-ти и 15-ти декември за исполнување на нејзините обврски од царинскиот договор, потпишан минатата година со блокот. 
Според тој договор, Турција се согласи да ја прошири својата царинска унија со сите земји-членки на ЕУ, вклучувајќи го и Кипар.
Турција нема дипломатски односи со администрацијата на кипарските Грци и е единствената земја која ја признава отцепената држава на кипарските Турци на северниот дел од овој медитерански остров. 
Таа инсистира на тоа дека ќе ја укине забраната за бродовите и авионите на кипарските Грци само откако ЕУ ќе стави крај на својот економски бојкот на заедницата на кипарските Турци.
Пред состанокот на министрите за надворешни работи на ЕУ во понеделникот во Брисел, висок австриски дипломат изјави дека паузата во разговорите за членство со Турција би била добра идеја.
„Ако нема важен чекор до декември, тогаш можеби е мудро да се постигне согласност за пауза со цел да се намалат тензиите“, изјави Урсула Пласник за новинарите, мислејќи на самитот на ЕУ следниот месец.
Нејзиниот фински колега, Ерки Туомиоја, чија земја моментно претседава со ЕУ, изрази надеж дека сепак е можно да се постигне договор во текот на следните неколку недели. 
Во обид да стави крај на ќор-сокакот во врска со Кипар пред крајниот рок во декември, Финска предложи компромисен договор. 
Според тој план, пристаништето Фамагуста, кое се наоѓа на делот од островот окупиран од Турција, би можело да биде отворено за трговија со ЕУ, во замена за дозвола од страна на Турција на влез за бродовите и авионите на кипарските Грци на нејзините пристаништа и аеродроми.
Како дел од договорот, поранешните жители - кипарски Грци на округот Вароша во Фамагуста -- сега напуштен град -- ќе можат да се вратат. 
„Ние имаме повеќе од три недели за изнаоѓање решение прифатливо за сите“, беше цитиран Туомиоја по состанокот во понеделникот. 
„Не можам да гарантирам никаков успех во ова. 
Постои веројатност да не постигнеме договор во овој рок.“
Ако последните напори за ставање крај на ќор-сокакот пропаднат, можни се две сценарија, според извештаите на медиумите. 
Некои членови на ЕУ се вели дека се за „целосен прекин“ на разговорите за влез со Турција, додека други го поддржуваат прекинот на преговорите само за релевантните поглавја поврзани со трговските и царинските прашања.
Али Бабаџан, главниот преговарач на Турција со ЕУ, предупреди дека прекинот на разговорите со неговата земја би имал последици.
„Знаеме дека секоја пауза во овој процес би можела да има прилично негативни последници не само за Турција и ЕУ, туку за целиот регион“, рече тој на панел-разговорите во Брисел.
Сепак, комесарот за проширување на ЕУ, Оли Рен, на истиот состанок изрази оптимизам.
„Одбивам да верувам во тоа дека не е можна ситуација на двајца победници во источниот Медитеран“, рече тој. 
„Досега успеавме да избегнеме судир и јас сметам дека сé уште имаме шанси тоа да не се случи во декември.“
