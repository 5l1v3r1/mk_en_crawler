31/05/2005
САРАЕВО, Босна и Херцеговина (БиХ) -- Босанската единица за отстранување на експлозивни направи в среда (1-ви јуни) ќе й се придружи на меѓународната мировна мисија во Ирак. 
На прес-конференцијата во понеделникот началникот на Генералштабот на босанските вооружени сили, Сифет Поџиќ, рече дека единицата ќе замине за Кувајт на десетдневна дополнителна обука пред да биде ставена под американска команда во Фалуџа. 
Поџиќ посочи дека распоредувањето на оваа единица ќе ја засили кандидатурата на БиХ за влез во НАТО.
Во другите вести од понеделникот, обвинителите во БиХ објавија дека започнале судска постапка против шестмина офицери на армијата на Република Српска за наводното оставање на обвинетиот за воени злосторства Ратко Младиќ на платниот список од 1-ви јули 1999 година до 31-ви декември 2001 година. 
Обвинителите очекуваат дополнителни информации за ова прашање од Државната агенција за истраги и заштита.
Исто така во понеделникот, белградската новинска агенција Танјуг објави дека обвинителите на Трибуналот на ОН се спротивставиле на обидите за условно ослободување сé до почетокот на судењето на поранешниот началник на Генералштабот на Југословенската армија, Момчило Перишиќ. 
Тој се соочува со обвиненија во врска со опсадата на Сараево, бомбардирањето на Загреб и масакрот во Сребреница. 
(Независне новине - 31/05/05; Фена, РТРС, Танјуг - 30/05/05)
