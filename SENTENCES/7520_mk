27/12/2012
Клаудија Лутовска за Southeast European Times во Скопје -- 27.12.12
Македонија има буџет за 2013 година, но нејзиниот парламент врие откако членовите на опозициската партија се степаа со нивните провладини колеги и беа избркани од законодавниот дом, што й овозможи на владејачката партија да усвои контроверзен буџет речиси едногласно.
„Вината е кај двете страни, како кај опозицијата, така и кај владата“, изјави Жидас Даскаловски, професор по јавна политика и масовни медиуми на Битолскиот државен универзитет, заSETimes.
„Непримерно е за политичките водачи [на опозицискиот Социјалдемократски сојуз на Македонија] да ги пробиваат барикадите и да се борат со граѓаните, како и да го нарушуваат физичкиот интегритет на претседателот на собранието“, рече тој. 
„Апсолутно неприфатливо е да се исфрлаат [од] парламентот опозициските пратеници и новинарите. 
Двете страни оставија долгорочни лузни на македонската демократија.“
Лошиот инцидент во понеделникот (24-ти декември) се случи додека илјадници демонстранти се судрија надвор од парламентот, за време на седницата на пратениците на која владејачката ВМРО-ДПМНЕ требаше да го усвои буџетот од 2,4 милијарди евра. 
Опозициската СДСМ побара кратење на буџетот за 196 милиони евра, како причина наведувајќи ја проблематичната економија.
Демонстрантите беа охрабрени од претседателот на СДСМ, Бранко Црвенковски, кој вети дека владејачката партија „ќе добие борба“, ако се обиде да го усвои буџетот неизменет. 
Толпите народ се гаѓаа меѓусебно со камења, јајца и шишиња, при што 11 лица беа повредени.
Во парламентот опозициските пратеници се обидоа да го блокираат усвојувањето на буџетот со предлагање на повеќе од 1.200 амандмани. 
Дојде до мешаница, поради што обезбедувањето мораше да го евакуира претседателот на парламентот, Трајко Вељановски, а потоа и да ги исфрли опозициските пратеници.
Буџетот беше усвоен со 64 наспрема 4 гласови во парламентот од 120 места.
Противниците на владата сега ветуваат кампања на граѓанска непослушност, во знак на протест поради буџетот и, како што сметаат, суровата тактика за прекинување на секаква дебата. 
Група која се нарекува себеси Сојуз за иднината, која го вклучува раководството на СДСМ, организираше блокади на патот во вторникот во Скопје, Струмица и Охрид, како прв чекор од кампањата.
„Од денес во Македонија нема устав, нема парламент, нема влада. 
Има диктаторски режим од една страна и народот од друга“, рече Црвенковски пред поддржувачите, како што извести Ројтерс.
Премиерот Никола Груевски го обвини Црвенковски за конфликтот.
„Приказната за буџетот ... 
е параван за последната лична битка на [Црвенковски] за преживување во политиката. 
Ова е првиот неуспешен насилен обид за рушење на демократските институции и легитимно избраната власт на слободни и фер избори пред година и половина“, рече Груевски.
Илија Димовски, пратеник од ВМРО-ДПМНЕ, рече дека СДСМ создава криза „а потоа [партијата и] Црвенковски ќе се понудат како спасители. 
Сценарио што неколку пати досега во овие 20 години сите заедно сме го гледале“.
