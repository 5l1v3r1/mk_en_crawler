16/07/2009
Од Зоран Николовски и Светла Димитров за Southeast European Times -- 16/07/09
Граѓаните на Србија, Македонија и Црна Гора се чекор поблизу до тоа да можат да патуваат во земјите на ЕУ без виза.
ЕК во средата (15-ти јули) даде зелено светло за безвизен режим во трите земји, и рече дека рестрикциите се очекува да бидат укинати до почетокот на следната година.
„Нашиот предлог им носи навистина добри вести на луѓето од Западен Балкан, особено на граѓаните на поранешната југословенска република Македонија, на Црна Гора и Србија. 
Знам колку им значи безвизното патување“, рече комесарот за правда на ЕУ, Жак Баро, по соопштението за ова во Брисел.
Според претставниците на ЕК, Србија и Црна Гора постигнаа „значаен напредок“ во процесот на визната либерализација, но мораат да ги исполнат „сите преостанати отворени услови“.
Властите во Белград рекоа дека одлуката од средата е „одлична вест“, но истакнаа дека останува уште работа.
„Ова е решавачки чекор во нашата борба за бел Шенген, [но] ние не смееме да се отпуштиме, бидејќи овој предлог сега оди во две насоки“, истакна српскиот вицепремиер Божидар Ѓелиќ.
„Ние сме тие што треба да продолжиме со реформите, да го завршиме она што го започнавме толку фантастично и да обезбедиме укинување на визите за нашите граѓани 17 години по нивното воведување“, рече Ѓелиќ. 
Македонија, од друга страна, ги исполни сите услови за безвизен режим.
„Ќе продолжиме посветено да работиме на добивање позитивен извештај за напредокот од страна на Европската комисија [оваа есен] и добивање датум за почеток на преговорите за пристапување, како и на овозможување подобар живот за сите граѓани“, рече македонскиот премиер Никола Груевски.
„[Визната либерализација] ќе значи понатамошна европеизација на граѓанските општества во Западен Балкан“, рече комесарот за проширување на ЕУ, Оли Рен, велејќи дека ова е „важен“ ден за балканскиот регион.
Единствената пречка што остана на патот кон визната либерализација е одобрението од земјите-членки на ЕУ во Шенген зоната -- одлука која се очекува подоцна оваа година.
ЕУ отпочна програма за визна либерализација минатата година со сите земји од Западен Балкан што не се на Шенген листата. 
Косово беше исклучено бидејќи не е признаено од сите 27 членки.
Условите за ова вклучуваат: воведување биометрички пасоши, зајакнување на пограничната контрола, зајакнување на институционалната рамка за поефикасна борба против организираниот криминал и корупцијата, како и подобрување на надворешните односи и основните права.
