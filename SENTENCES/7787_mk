13/11/2012
Бојана Миловановиќ за Southeast European Times во Белград -- 13.11.12
Иако сцената не е иста со онаа во Грција или Италија, членовите на синдикатите излегоа на улиците на Србија да протестираат поради сé почестите отпуштања и проширувањето на законот што ги ограничува платите во јавниот сектор. 
Синдикатите не се задоволни ниту со социјалниот дијалог со владата и повикуваат на подобра комуникација со највисоките државни институции.
Минатата недела членовите на синдикатите одржаа протести пред зградата на владата, упатувајќи предупредувања и најавувајќи порадикални протести.
„Се собравме пред зградата на владата, бидејќи само од таму може да нé слушнат. 
Тие се глуви на нашите барања, кои се оправдани и сакаат да ги загрозат оние што се веќе загрозени“, рече за SETimesсиндикалниот водач Милан Грујиќ.
Претставниците на синдикатот на вработените во комуналните претпријатија и Конфедерацијата на слободните синдикати велат дека ограничените плати ќе им наштетат на најсиромашните делови од населението.
Синдикалниот водач Милан Грујиќ изјави за SETimes дека законот уште повеќе ќе ги намали платите на продавачите на кафе, возачите и куририте, кои веќе заработуваат мининална плата. 
Синдикатите велат дека ќе ги радикализираат своите протести ако владата го усвои законот и одредија рок до крајот на месецов за разговори.
Министерот за финансии и економија, Млаѓан Динкиќ, одговори дека законот нема да се однесува на вработените со најниска плата, туку само на менаџментот.
„Целта е да се ограничат прекумерните приходи на менаџментите на јавните претпријатија, а не на луѓето со најниски плати“, рече Динкиќ за медиумите.
Синдикатите велат дека чекаат владата да го докаже ова тврдење.
Околу 2.000 членови на Конфедерацијата на слободни синдикати носеа транспаренти со слогани како: „Стоп за корупцијата“, „Стоп за продажбата на јавните претпријатија“ и „Сакаме законите да се применуваат“.
„Само 1 отсто од членовите на Конфедерацијата дојдоа овојпат, но следниот пат ќе нé има многу повеќе. 
Во првите 100 дена од работата, владата не направи ништо за работниците, освен што објави намалување на платите, отпуштања и укинување на правото на штрајк“, рече за SETimesсиндикалниот водач Ивица Цветановиќ.
Но, не се согласуваат сите со барањата.
Небојша Атанацковиќ, претседател на Синдикатот на работодавачи на Србија, рече дека земјата мора да штеди за да се избегне прекумерен долг и дека треба трошењето да се држи во рамките на реалните капацитети.
„Веруваме дека разликите меѓу највисоката и најниската плата треба да се намалат и усогласат“, рече Атанацковиќ за SETimes.
Тој посочи дека вистинската економија го носи товарот на трошоците на буџетскиот сектор и предложи, како решение, редистрибуција на средствата на државните претпријатија.
„Сé може да се среди во рамките на тие институции, на тој начин што оние со најниски примања ќе добијат нешто повисоки плати, со истовремено усогласување на платите многу повисоки од оние на вработените во реалниот сектор, за истите позиции“, рече Атанацковиќ.
Претставниците на Министерството за труд и социјална политика велат дека проблемите ќе се решат низ социјален дијалог и разговори со синдикатите и работодавачите.
„Нема да се донесе ниту една одлука без согласност и договор со социјалните партнери, а синдикатите ќе имаат активна улога во создавањето на сите нови закони и прописи. 
Ниту еден предлог нема да биде на штета на вработените и нема да ги лиши од правата што веќе ги имаат“, рече Зоран Мартиновиќ, државен секретар во министерството. 
Тој, исто така, објави дека ќе се одржат поинтензивни разговори и консултации со претставниците на синдикатите на почетокот од 2013 година.
