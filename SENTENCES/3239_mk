01/03/2006
Од Ерлис Селимај за Southeast Times во Тирана -- 01/03/06
Лека Зогу, синот на поранешниот албански крал Зог, минатиот месец се повлече од јавниот живот во Албанија, велејќи дека неговото семејство ќе го следи примерот на другите европски кралски семејства и ќе се држи настрана од политиката.
Националното движење за развој (НДР), политичката партија што ја формираше Зогу, ќе биде „водена од избрани структури“, вели тој во соопштението за печатот.
„Со оглед на политичката ситуација во Албанија, се повлекувам од јавниот живот и нема да се вклучувам во политиката“, рече Зогу. 
„Тоа е во интерес на албанската држава и нејзиниот народ. 
Тоа ќе биде добро и за државата и за народот.“
Зогу имал само два дена кога неговото семејство избега од Албанија за време на италијанската инвазија во 1939 година. 
Неговиот татко беше соборен од престолот од страна на комунистите во 1946 година, а својот син го назначи за свој наследник пред смртта во 1961 година.
Откако претходно живееше во Шпанија, Родезија (сега Зимбабве) и Јужна Африка, синот се врати во Албанија во 1997 година, по падот на комунизмот, надевајќи се дека ќе си го поврати тронот. 
Но, две третини од гласачите во Албанија го отфрлија обновувањето на монархијата на референдумот истата година и Зогу ја напушти земјата за време на немирите. 
Судот во Тирана подоцна го осуди во отсуство за организирање на вооружени немири.
Сепак, тој можеше да се врати по добивањето на амнестија за неговата улога во немирите. 
Другите членови на кралското семејство се вратија во 2002 година, и владата во 2003 година година одлучи да им даде дипломатски пасоши.
Во текот на изминатите две години кралското семејство бараше да му биде вратен имотот конфискуван по падот на монархијата и воспоставувањето на комунистичкиот режим потоа. 
Според адвокатот на семејството, Шефкет Диздари, администрацијата на премиерот Сали Бериша го одобри враќањето на дел од имотот - Палатата на принцезите, во која некогаш живееја сестрите на кралот Зог.
„Ние бевме во контакт со персоналот на владата на Бериша еден месец. 
Тој не може да го врати имотот со оглед на тоа што тоа е задача на специјалното тело. 
Но, владата одлучи да му дозволи на семејството да живее на еден од имотите. 
Во тек се правните постапки, така што сметаме дека наскоро ќе имаме одлука“, објасни Диздари.
„Објектот е на површина од 32.000 квадратни метри, вклучувајќи ја и територијата на неколку околни објекти. 
Ние, исто така, се надеваме дека кралското семејство ќе го поврати и својот имот во Драч“, додаде тој.
Администрацијата на Бериша не коментираше во врска со разговорите. 
Сепак, властите подготвуваат нацрт-закон за враќање на имотот на поранешните сопственици.
