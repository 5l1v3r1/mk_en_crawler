20/06/2006
Од Берта Фониќи за Southeast European Times во Приштина – 20/06/06
Локалните избори во Косово, закажани за подоцна оваа година, во саботата (17-ти јуни) беа одложени за најмногу 12 месеци од страна на шефот на УНМИК, Сорен Јесен-Петерсен.
Одлуката за одложување на општинските избори во Косово, потпишана од Јесен-Петерсен, повикува на одржување на гласањето три до шест месеци по одлуката на Советот за безбедност за статусот на Косово.
„Ја донесов оваа одлука откако внимателно размислив и ги зедов предвид консултациите во текот на изминатите месеци со политичките партии, претставникот за статусот и меѓународните претставници“ рече Јесен-Петерсен. 
„Убеден сум дека одлуката за одложување на изборите е во интерес на сите заедници во Косово.“
Овој потег ќе помогне да се задржи политичкиот фокус на разговорите за статусот, додаде тој.
Реакциите на косовските политички партии беа различни. 
Демократската лига на Косово (ЛДК) и Сојузот за иднината на Косово (ААК) го поздравија одложувањето. 
„Ние сметаме дека изборната кампања не смее да го засени процесот на одредување на конечниот статус на Косово“, рече портпаролот на ААК, Ернест Лума.
Лума изрази уверување дека изборите ќе бидат одржани веднаш по решавањето на прашањето на статусот. 
„Ние мора да се подготвиме за третите избори, имајќи го предвид процесот на децентрализација во Косово, кој е во тек“, рече Лума.
Сепак, Демократската партија на Косово (ПДК) и Реформистичката партија (ОРА) се произнесоа против одлуката на Јесен-Петерсен. 
На Косово сега, повеќе од кога и да е, му се потребни избори, велат тие.
„Имајќи ги предвид извештаите за Генералната ревизија во Косово, кои идентификуваа злоупотреба на функцијата и лошо раководење во косовската влада, ние сметаме дека треба да имаме избори во Косово што е можно побргу“, рече портпаролот на ПДК, Влора Цитаку.
Одлуката за одложувањето беше донесена без консензус помеѓу политичките партии, истакна таа.
Според календарот на изборите, третите локални избори требаше да се одржат ова лето.
Опозициските партии, исто така, изразија загриженост дека несигурноста во врска со временските рамки на разговорите околу статусот би можеле да доведат до неограничено одложување на изборите. 
Но, според УНМИК, таквата загриженост е решена со одредување на конкретен распоред за одржување на изборите.
