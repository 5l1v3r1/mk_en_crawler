26/08/2005
Од Алан Чове за Southeast European Times -- 26/08/05
По неодамнешното зголемување на нападите од страна на терористите на Курдистанската работничка партија (ПКК), властите во Анкара започнаа нова стратегија за решавање на проблемот.
За време на посетата на Дијарбекир претходно овој месец премиерот Реџеп Тајип Ердоган изјави дека решението лежи во зајакнувањето на демократијата. 
Турскиот Национален совет за безбедност (НСБ) потоа одржа состанок на кој се разговараше во врска со новите мерки кои имаат за цел зајакнување на економскиот развој на југоисточна Турција, кој беше попречуван со 20-годишните судири со ПКК.
Според извештајот подготвен од страна на Генералниот секретаријат на НСБ повторното избивање на насилството делумно претставува одраз на внатрешните поделби во ПКК, чии водачи се расправаат во врака со идните насоки на групата. 
Друга причина е претстојното усвојување, кое се очекува во септември, на новиот закон против тероризмот на Турција.
Како резултат на сепаратистичката кампања на ПКК загинаа десетици илјадници луѓе. 
Во 1999 година, по апсењето на нејзиниот водач, Абдула Оџалан, групата прогласи унилатерален прекин на огнот и подоцна го промени своето име. 
Но, во јуни 2005 година групата одлучи да стави крај на прекинот на огнот и да продолжи со вооружениот конфликт, особено во областите со претежно курдско население во југоисточна Турција.
Загрижени дека старите лоши денови на крвопролевање и остри мерки на владата би можеле да се повторат, невладините организации и некои курдски интелектуалци побараа од ПКК да го положат оружјето, истовремено повикувајќи ја Анкара да даде широка амнестија. 
Новото курдско политичко движење предводено од поранешните заменици на Демократската партија (ДП), Лејла Зана, Орхан Доган, Селим Садак и Хатип Дикле, побараа од ПКК да прогласи безусловен и неограничен прекин на огнот.
Во меѓувреме, изјавите во кои премиерот ја нагласува демократијата ја зголемија надежта дека заканата од насилство може да се смали преку помирувањето. 
Петнаесет курдски здруженија, 30 сојузи, 18 бизнис групи и Демократската платформа на Дијарбекир го поддржаа Ердоган, кој ризикуваше да биде жестоко критикуван од страна на турските националисти и некои опозициски политичари со признавањето дека „курдското прашање“ мора да се реши. 
Малцинските права се помеѓу прашањата со кои Турција мора да се соочи во рамките на својата кандидатура за влез во ЕУ, при што разговорите за членство се очекува да започнат на 3-ти октомври. 
Земјата веќе спроведува некои реформи во тој правец, вклучувајќи го и укинувањето на забраните за емитување програма и образование на курдски јазик.
Барем еден водач на ПКК се чини дека позитивно одговори на иницијативите на владата. 
Зубејир Ајдар, кој е и поранешен пратеник на ДП, објави писмено соопштение во кое се прогласува едномесечен прекин на огнот и во кое се вели дека чекорите што ги презема Анкара се доказ за искреноста на владата.
