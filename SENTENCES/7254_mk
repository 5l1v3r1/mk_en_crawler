11/07/2012
Ивана Јовановиќ за Southeast European Times во Белград -- 11.07.12
Обвинителите во Белград поднесоа обвиненија против 12 лица за нивните наводни улоги во немирите од 2008 година, при кои беше запалена Американската амбасада, додека лутите демонстранти протестираа против косовската декларација за независност.
Мажите беа обвинети за вршење дејства против општата безбедност и „предизвикување општа опасност“, рече Владо Ѓорѓевиќ, висок претставник на обвинителството. 
Осомничените, кои беа идентификувани преку видео-снимката од инцидентот, се соочуваат со 12 години затвор, ако бидат осудени, според Асошиејтед прес.
„Овој сериозен чин на вандализам го загрози меѓународниот кредибилитет на нашата земја во однос на една од најважните земји, со која сакаме да имаме добри меѓународни односи“, рече за SETimes Игор Исаиловиќ, адвокат од Белград.
Екстремистите ја нападнаа амбасадата на 21-ви февруари 2008 година, лути поради американската поддршка за независноста на Косово. 
Напаѓачите фрлаа камења и сигнални ракети, кршаа прозорци и палеа делови од зградата. 
Едно лице загина во немирите.
Некои во Србија сé уште сметаат дека насилството беше барем делумно оправдано со кампањата на бомбардирање на Србија од страна на НАТО во 1999 година, со која заврши косовскиот конфликт.
„Немам оправдување за нападот врз амбасадата, но тоа беше само ,колатерална штета’ на ист начин како и бомбардираниот воз со цивили, за време на агресијата на НАТО врз Србија; ,колатерална штета’ за американските момци што го бомбардираа“, рече за SETimes Зоран Вукашиновиќ (52) од Белград.
Благица Трајковиќ, пензионирана административна службеничка од Врање, рече дека лутината на луѓето околу амбасадата таа ноќ, беше разбирлива.
„Ако живеете со некој во вашиот дом и го сметате за близок, а потоа истиот тој донесе некој друг во вашиот дом и, потоа, заедно ви ги украдат личните работи и ве избркаат од вашиот дом, вие имате право да бидете лути на двајцата“, рече Трајковиќ за SETimes.
Но, другите во Србија се засрамени од нападот и пожарот, како и од фактот дека на обвинителството му требаa повеќе од четири години.
„Не можам да поверувам дека тие не можеа да го направат ова порано, со оглед на тоа што сите ние знаеме дека имаше и сé уште има камери во амбасадите, како и дека и таа вечер камерите беа, исто така, таму“, рече Марија Павловиќ (41) од Белград, „Се сеќавам дека бевме шокирани додека гледавме телевизија“.
Фактот дека на обвинителството му требаа четири години да подигне обвинение, ја покажува политичката важност на случајот, рече за SETimes Милан Антонијевиќ, извршен директор на Адвокатската комисија за човекови права.
„Ова е првиот дел од проблемот, кој покажува дека обвинителството е многу контролирано, дури и во вакви случаи каде што политиката мора да биде многу одговорна“, рече тој. 
„Вториот дел е фактот дека изгубивме четири години и дека трпеше нашата репутација, иако Србија е држава која мора да се справи со сите кривични дејства, дури и со оние [кои вклучуваат луѓе] кои беа, во тој момент, блиски до владата. 
Ова е шанса да се открие кој стоеше зад тоа и да се утврди одговорноста, дури и за оние од државата.“
