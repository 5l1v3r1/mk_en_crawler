17/04/2012
Анес Алиќ за Southeast European Times во Сараево -- 17.04.12
По 15 години донации за фондот за повоена реконструкција на Босна и Херцеговина (БиХ), станува нејасно колку, всушност, пари земјата добила од различни донатори, или колку средства се потрошени, што доведе до формирање четврта последователна парламентарна комисија, која треба да одговори на ваквите прашања.
Комисијата има задача да ја испита употребата на странските донации, кредити и буџетски средства наменети за реконструкцијата.
Комисијата, исто така, ќе препорача мерки за продолжување на истрагата, идентификување и судско гонење на вклучените во злоупотребата на средства.
Трите претходни комисии не успеаја да ја комплетираат својата работа, претежно поради опструкции од страна на политичарите.
Една комисија во 2010 година издаде прелиминарен извештај дека земјата добила 3,8 милијарди евра во донации од странски земји и организации, но само 1,7 милијарди евра се документирани.
Околу 300 невладини организации кои беа приматели на таа помош, повеќе не постојат.
Парламентот никогаш не ги разгледа заклучоците на овој извештај, ниту, пак, истиот беше обелоденет во јавноста.
Актуелната комисија беше првично формирана во 2010 година, но назначувањето на нејзините членови заглави додека политичките водачи се расправаа околу формирањето на новите државни институции по општите избори во октомври 2010 година.
Вообичаено комисијата би имала четиригодишен мандат.
И покрај фактот дека истата не функционираше во првите две години, мора да ја заврши својата работа до средината на 2014 година.
Семсудин Мехмедовиќ, заменик-претседател на комисијата, очекува да се соочи со исти пречки како и претходните комисии, но сепак истанува оптимист дека овојпат ќе има поголем успех.
„Со цел да се утврди колку пари се донирани и колку се потрошени, планираме да ги направиме барањата за документација задолжителни како за странските донатори, така и за локалните институции“, рече Мехмедовиќ за SETimes.
Сефер Халиловиќ, водач на опозициската Патриотска партија на Босна и Херцеговина (БПС) и претседател на претходната комисија, изјави за SETimes дека заклучоците на неговата комисија не мора да значат дека оние што не одговориле на прашалниците се виновни за корупција, но дека покрена сомневања.
„Комисијата со која претседавав утврди дека од 1996 до 2010 година Босна и Херцеговина доби 3,8 милијарди евра донирани од земјите на Западна Европа, САД, ОН, муслиманските земји и различни светски организации за помош.
Ние се сомневаме дека тоа претставува само 30 отсто од вкупната сума донирана за нашата земја од крајот на војната.
Јасно е дека голем дел од тие пари завршија во приватниот сектор, или на сметките на политичките партии.
Заради репутацијата на БиХ, странските даночни обврзници и граѓаните на БиХ, ние мораме да откриеме каде отишле тие пари“, рече Халиловиќ.
Тој додаде дека го испратил својот прелиминарен извештај до обвинителството на БиХ и Државната агенција за истраги и заштита (СИПА), барајќи истрага за раширената проневера на донациите.
„Откривме дека некои министерства и други државни институции нелегално отвориле банкарски сметки во западните земји, каде што тие депонирале донации.
Покрај тоа, има случаи во кои локалните невладини организации со тесни врски со политичките партии ги користеле донациите за да купат претпријатија, како што се бензиски пумпи, и ги регистрирале на имиња на членови на семејството, или ги распределувале парите на различни приватни банкарски сметки“, рече Халиловиќ.
Како член на опозицијата во претходната влада, Халиловиќ се обиде да ги убеди владејачките партии да формираат трета истражна комисија, но доделувањето 15.000 евра за работата на комисијата наиде на жестоки критики.
Откако беше договорена комисијата, средствата и зеленото светло за именување на нејзините членови дојде околку четири месеци пред истекот на нејзиниот мандат.
„Не можам да кажам дека искусивме политички притисок или закани, но стратегијата на владејачките партии беше и сигурно сé уште е, да се блокира работата на комисијата“, рече Халиловиќ.
Тој додава дека новата комисија може да постигне поголем напредок отколку претходните, со оглед на тоа што има уште година и пол од својот мандат, но тој се сомнева дека истрагата може да заврши дури и со пет дополнителни мандати, поради чувствителната природа на задачата.
Наместо тоа, Халиловиќ препорача да се назначи независно тело, кое ќе ја испита транспарентноста на странските донации.
Иницијативата за подобро и хумано вклучување (ИБХИ), локална невладина организација, спроведе студија во 2007 година, во која проценува дека вкупните трошоци на меѓународната заедница во хуманитарна помош, спроведување на мирот и економска реконструкција, изнесуваа 49 милијарди евра од 1995 до 2000 година.
Директорот на ИБХИ, Жарко Папиќ, рече дека сумата ги вклучува и трошоците за меѓународните мировници и други трошоци поврзани со работењето на меѓународната заедница во земјата.
Тој рече дека директната помош за реконструкцијата, вклучително и меѓународната помош, изнесуваше меѓу 16 и 20 милијарди евра.
„Кога ќе го споредите овој број со 3,8-те милијарди евра на државната комисија, го гледате степенот на проневера на донациите, бидејќи голем дел од ова не беше ниту регистриран“, рече Папиќ за SETimes.
