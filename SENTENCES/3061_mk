16/10/2006
Од Марина Стојановска за Southeast European Times во Скопје – 16/10/06
Децентализацијата во Македонија, сé на сé, се спроведува успешно, без тешкотии во повеќето области, според градоначалниците опфатени во новото истражување на мониторинг мисијата на ОБСЕ.
Сепак, повеќето градоначалници велат дека фискалната децентрализација претставува голем предизвик.
Главните тешкотии во финансиската област се администрацијата на локалните даноци и давачки, според спроведеното истражување.
Со оглед на тоа што наплатата на приходите е основа за нормално функционирање на единицата на локалната самоуправа, помошта во оваа област ќе биде од суштински значење за продолжување на децентрализацијата.
Истражувањето на ОБСЕ има за цел да ги утврди резултатите од пренесувањето на власта од централно на локално ниво, кое започна во јули 2005 година.
Истото беше спроведено во Скопје, кое функционира како одделна единица на локалната самоуправа, и во 80 други општини.
Македонија има вкупно 84 општини, по новиот закон за територијална организација, кој стапи на сила во 2004 година.
Претходно, Македонија беше поделена на 123 општини.
Истражувањето се фокусираше на финансискиот менаџмент, урбанизмот, образованието, меѓуопштинската соработка, локалните заедници, односите помеѓу заедниците и еднаквоста на половите.
Резултатите покажуваат значителен напредок во овие области.
„Ние не само што ги анализиравме и проценивме сегашните услови, туку и нудиме препораки за идните активности на локалните власти, кои може да бидат поддржани од мисијата на ОБСЕ и другите членови на меѓународната заедница, со цел подобро фокусирање и зголемување на ефикасноста на дадената помош“, рече Филип Стил, шеф на Одделот за реформи во јавната администрација во мисијата на ОБСЕ.
„Резултатите од истражувањето и препораките се важни насоки за сите ентитети на патот на децентрализацијата.
Како главен партнер на владата, ние ќе продолжиме да им служиме на општините како лобисти за нивните интереси и ќе продолжиме да ги развиваме капацитетите на нашите членови, рече Андреј Петров, претседател на Заедницата на единиците на локалната самоуправа.
Децентрализацијата во Македонија официјално започна на 1-ви јули 2005 година, кога беа пренесени повеќето надлежности од централно на локално ниво.
Меѓу нив и наплатата на даноците на имот и дел од ДДВ.
Со одлуката на претходната влада, општините менаџираат со некои спортски објекти.
Општините Охрид и Струга, исто така, управуваат со брегот на Охридското Езеро, со цел зајакнување на туризмот.
