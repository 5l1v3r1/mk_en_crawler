28/11/2011
Мухамет Брајшори за Southeast European Times во Приштина -- 28.11.11
Студија објавена од Институтот за напредни студии (ГАП) во средата (23-ти ноември) покажа дека повеќе од 2.000 Косовари што моментно работат за странски претпријатија и меѓународни организации во Авганистан испраќаат придонес од 42 милиони евра во девизни дознаки годишно.
Дијаспората, главно во Западна Европа, според експертите, и понатаму е главен извор на приходи за многу косовски семејства.
Едита Красниќи, економист, изјави за SETimes дека дијаспората не се фокусира на пошироката национална економија во моментов.
„Нивната првична цел е да ги поддржат своите семејства во Косово, што [од друга страна] придонесува за пониско ниво на сиромаштија [во земјата]“, вели Красниќи.
Таа вели дека Косово нема инвестициски фонд што би се фокусирал на инвестиците на дијаспората.
„Многу земји, како Ерменија, создадоа инвестициски фондови, како средство за концентрирање на инвестициските ресурси од Косоварите што живеат во странство, што може да ги зголеми севкупните државни инвестиции, и да гарантира конкретна косовска политика за неговиот народ што живее во странство“, вели Красниќи.
Себ Битичи, извршен директор на Институтот за балканска политика (ИПОЛ), рече за SETimes дека околу 15 отсто од БДП на земјата зависи од девизните дознаки.
„Без девизните дознаки би било невозможно Косоварите да го задржат својот животен стил, кој е повисок од нивните приходи и БДП по глава на жител, како што покажуваат статистичките податоци“, вели Битичи.
Тој додава дека финансиската криза имала влијание врз девизните дознаки, но додава дека доаѓаат подобри денови за оние што живеат во земјите кои не се повеќе во криза.
„Светската финансиска криза имаше влијание врз девизните дознаки, но тоа сега заврши.
Нејзиното влијание беше посилно по нејзиното завршување, кога градежниот сектор беше погоден во земјите каде што живее косовската дијаспора.
Земјите како Германија, Швајцарија и Австрија сега се добро, така што нивото на девизните дознаки се зголеми по намалувањето“, рече Битичи.
Леке Ѓонај, шеф на Косовско-германското економско здружение, изјави за SETimes дека многумина што живеат во странство се нестрпливи да инвестираат во Косово, но не можат да најдат соодветна бизнис клима.
„Слушам многу поплаки од оние што сакаат да инвестираат во Косово, дека кога одат и ги планираат своите инвестиции, поради бирократските процедури, тоа е невозможно.
Требаат месеци за да се отвори бизнис во Косово;
луѓето немаат толку време“, вели Ѓонај.
Тој додава дека владата мора да усвои политика што ќе привлекува инвестиции од дијаспората.
„Ако водат подобра политика која ќе овозможи побрзи процедури, сигурен сум дека многумина ќе инвестираат.
Во наш интерес е да се инвестира таму [во Косово], бидејќи парите им се испраќаат на нашите невработени семејства.
Ако некој инвестира пари во секторот, можеме да ги вработиме членовите на нашите семејства и други, и тие ќе имаат приход“, вели Ѓонај.
Битичи вели дека има многу начини со кои дијаспората може да биде привлечена да инвестира.
„Девизните дознаки испратени во Косово се користат за потрошувачка.
Косово мора да создава иницијативи за користење на девизните дознаки за инвестиции.
Може да се направат неколку работи.
Централната и локалната власт може да создадат „спојувачки фондови“, на пример за спојување на парите што дијаспората ги испраќа за развојни проекти, како што се училиштата, водата и патиштата“, вели Битичи.
Тој посочува на потребата за национална стратегија за раководење со парите на дијаспората, и за поактивна улога на локалната власт.
„На Косово му треба национална стратегија, со оглед на тоа што владата нема никаква, време е локалните власти да ја преземат иницијативата.
Дијаспората може, исто така, да биде првенствен извор на Гринфилд странски директни инвестиции.
За ова, Косово мора да ја подобри правната рамка, владеењето на правото и инфраструктурата [особено електричната енергија]“, вели Битичи.
Податоците на Косовската централна банка покажуваат дека девизните дознаки на дијаспората за првите три месеци од 2011 година се зголемија за околу 4 отсто, во споредба со истиот период во 2010 година.
Според банката, Косоварите што живеат во странство испраќаат повеќе од 500 милиони евра до своите семејства во Косово годишно.
Сокол Хаволи, економист во Централната банка, изјави за Коха дека во првиот квартал од оваа година девизните дознаки достигнаа 111,3 милиони евра, во споредба со 103 милиони евра во истиот период минатата година.
