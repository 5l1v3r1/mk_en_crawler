17/03/2010
AНКАРА, Турција -- Обвинителството побара 15 години затвор за секој од тројцата адмирали осомничени дека ковале заговор за дестабилизација на владата на премиерот Реџеп Тајип Ердоган, објавија локалните медиуми во вторникот (16-ти март). 
Адмиралите се дел од групата од 33 осомничени споменати во обвинението, кое, исто така, вклучува полковници и други армиски офицери. 
Во јануари Турција отпочна истрага за наводниот заговор наречен „Кафез“. 
Операцијата започна по извештајот на весникот Тараф, според кој заговорот вклучувал предизвикување конфликт со Грција во Егејското Море и бомбашки напади на некои од најпопуларните џамии во Истанбул. 
Овие акции, наводно, имале за цел создавање впечаток дека владата не може да ја загарантира националната безбедност и дека армијата треба да се вклучи во справувањето со хаосот. 
Случајот „Кафез“ се очекува да биде споен со друг сличен случај, наречен „Појразкој“ в петок во истанбулскиот 12-ти Суд за сериозни кривични дела. 
Судот претходно ги прифати двата случаи одделно. 
Појразкој е директно поврзан со случајот на криминалната мрежа на Ергенекон, во кој се испитува организацијата за соборување на власта. 
Муниција која й припаѓала на војската беше пронајдена во истанбулската област Појразкој минатиот април. 
Цивилните обвинители побараа спојување на случаите, кои потоа ќе ги поврзат двата со Ергенекон. 
Ако обвинението за „Кафез“ биде споено со случајот Појразкој в петок, можен е нов бран апсења во текот на следните денови, предвидуваат аналитичарите. 
(Ројтерс, Сабах - 16/03/10)
