27/10/2006

Мисија на ММФ, која е на разговори во Тирана за буџетот за 2007 година, ја предупреди албанската влада да не прави понатамошни заеми во трговска смисла, велејќи дека во моментов тоа не може да си го дозволи. 
Предупредувањето дојде набргу откако владата го потпиша договорот во висина од 418 милиони евра со американско-турскиот конзорциум Бечтел-Енка, кој ќе гради дел (Решен-Калимаш) од автопатот Драч-Кукеш. 
Властите не посочија како ќе го финансираат проектот. 
Шефот на мисијата на ММФ, Истван Жекели, рече дека не би било паметно за Тирана да ја надмине границата што може да си ја дозволи -- околу 50 милиони евра годишно -- за трговските кредити.
***
Владата на Косовo објави дека распишала тендер за доделување на лиценца за втор мобилен оператор во покраината. 
Министерот за телекомуникации, Ќемајл Ахмети, рече дека сите заинтересирани страни треба да ги поднесат своите понуди помеѓу 3-ти ноември и 17-ти јануари. 
Победникот ќе биде објавен на крајот од февруари. 
Локалното претпријатие Вала-900 ја доби лиценцата за ГСМ во 2001 година. 
Истото ја избра француската фирма Алкател за свој снабдувач на опрема.
***
„Хемус ер“ беше официјално избран за победник на тендерот за приватизација на „Бугарија ер“, објави агенцијата за приватизација. 
Имаше уште само еден понудувач, италијанскиот „Ер ван“. 
„Хемус ер“ понуди цена од 6,6 милиони евра и презеде обврска да инвестира уште 82 милиони евра во текот на следните пет години во бугарскиот национален авиопревозник.
***
Србијa ќе добие финансиска помош во висина од 144 милиони евра од ЕУ со програмата КАРД за 2006 година, според договорот потпишан во понеделникот (23-ти октомври) од страна на српскиот министер за меѓународни економски односи, Милан Париводиќ, и шефот на делегацијата на Европската комисија во Белград, Јосеп Ловерас. 
Парите ќе бидат искористени за проекти за демократска стабилизација, реформи во јавната администрација и економски и социјален развој.
***
Barr Pharmaceuticals во понеделникот (23-ти октомври) објави дека го финализираше купувањето на водечкиот хрватски производител на фармацевтски произвори „Плива“. 
Вредноста на договорот се проценува на околу две милијарди евра. 
Barr Pharmaceuticals контролира повеќе од 95 отсто од акционерскиот капитал на „Плива“ и планира да иницира купување на преостанатите акции.
***
Мисија на ММФ, предводена од Марк Грифитс, пристигна во Maкедонијa за вториот преглед на стенд-бај аранжманот во висина од 75,8 милиони американски долари. 
Двонеделните разговори ќе се фокусираат на спроведувањето на буџетот за 2006 година, буџетските проекции за 2007 година и плановите на новата влада за даночни реформи. 
По пристигнувањето Грифитс рече дека Фондот не се согласува со предлогот на владата за зголемување на горната граница за дефицитот во буџетот од 0,6 отсто на 1,5 отсто од БДП.
***
Италијанската „Санпаоло ИМИ груп“ објави дека ќе купи 80 отсто од акциите во Американската банка на Aлбанијa од албанско-американскиот фонд за претпријатија, со договорот вреден 124,9 милиони евра, кој, исто така, предвидува опција за понатамошен откуп на преостанатите 20 отсто. 
Договорот ќе го зајакне присуството на „Санпаоло ИМИ груп“ во земјата. 
Претходно оваа година истиот ја купи италијанската Албанска банка.
***
Бугарската влада успеа да ја договори последната рата од финансирањето на предпристапната програма на ЕУ, САПАРД. 
Средствата, во висина од 82,4 милиони евра, ќе бидат искористени за различни проекти до 2008 година, при што 27,5 милиони евра од кофинансирањето ќе ги обезбедат бугарските власти.
(Разни извори – 20/10/06-27/10/06)
