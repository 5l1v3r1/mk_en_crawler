12/09/2012
Бојана Миловановиќ за Southeast European Times во Белград -- 12.09.12
На почетокот од новата учебна година, властите низ целиот Балкан велат дека препознале многу предизвици со кои се соочуваат образовните програми во регионот.
Во многу случаи, проблемите може да се решат само со силна економија.
Во Србија владата инвестира 3 отсто од својот бруто национален производ во образованието, а дури 95 отсто од тоа оди за плати, изјави за SETimesминистерот за образование Жарко Обрадовиќ.
Србија има околу 8.000 професори во основните и средните училишта, за 900.000 ученици.
„Со ваков буџет не е лесно да се развие и зајакне образованието во Србија.
Ние немаме многу можности.
Се надевам дека целокупниот развој и подобрата економска ситуација во земјата на крајот ќе ни овозможат поголемо инвестирање“, рече Обрадовиќ.
Тој, исто така, рече дека Србија треба да инвестира во подобри средства за образование и училишна опрема, како и дека додека не бидат обезбедени пари за тоа, треба да се развиваат наставни програми и на учениците треба да им се обезбеди најдоброто и најпрактичното можно знаење.
„Во оваа учебна година успеавме да обезбедиме бесплатни учебници за четири генерации од основното образование, и тоа е нашиот придонес за полесно надминување на економската криза“, рече Обрадовиќ.
Премалото трошење на објектите станува значителен проблем, рече Драган Матијевиќ, претседател на Синдикатот на наставници на Србија.
„Не сме задоволни со нашите плати, но тоа е многу помал проблем отколку генерално катастрофалната состојба на образованието.
Во 21-виот век, имаме училишта без тоалети и гимнастички сали“, рече Матијевиќ за SETimes.
Романските училишта имаат слични проблеми со застарени објекти.
Околу 15 отсто од 21.200 образовни институции во земјата нема да имаат здравствена дозвола оваа година и имаат проблеми како што е недостигот на водоводен или канализациски систем, или зградите се реновираат, велат властите.
„Училиштето во кое оди мојата ќерка Ана, заедничкото училиште Вињу Маре, изгледа исто 50 години“, рече за SETimesРаду Тудор, родител на дете во Вињу Маре.
„Чудо е што клупата каде што мојата ќерка оди на училиште не е истата на која јас учев кога одев во петто одделение.“
Романската министерка за образование, Екатерина Андронеску, неодамна беше спречена да посети едно 100 години старо рурално училиште кое беше преплавено со болви.
Училиштето има одделенија за 320 деца.
Ново училиште за учениците се гради од 2008 година.
Андронеску одвои 1,2 милиони леи (267.000 евра) за завршување на проектот.
„Лута сум на оние што не го завршија новото училиште за да се преместат децата од стотици години старото училиште.
Да видиме како можеме да го решиме проблемот“, изјави Андронеску за новинарите, истакнувајќи дека во училиштето живеат кучиња и мачки.
Учениците во Босна и Херцеговина (БиХ), исто така, се соочуваат со прашањето на националната сегрегација.
Поимот „две училишта под еден покрив“ значи дека децата од различна националност учат по целосно различни школски програми.
Муневера Тасков, една од професорките кои работат во вакво училиште во Столац, во близина на Мостар, вели дека бошњачките и хрватските деца влегуваат во училиштето низ два одделни влезови и дека секои си имаат своја сопствена наставна програма.
„Во училишниот двор има две игралишта, исто така и две кантини за јадење.
Тоа е многу лоша практика и сите едвај чекаат да заврши.
Не можете да ги обвинувате професорите за ова, а особено не децата.
Само политичарите“, рече Тасков за SETimes.
Властите во Брисел ја предупредија БиХ во 2002 година да стави крај на поделеното образование, но најмалку 50 училишта сé уште ги одвојуваат учениците.
Во мај оваа година судот во Мостар донесе одлука дека системот „две училишта под еден кров“ во градовите Столац и Чапљина, претставува кршење на босанскиот закон против дискриминацијата и им наредија на властите да формираат мешани училници за бошњачките и хрватските деца до септември.
Образовните власти, наместо тоа, рекоа дека училиштето ќе биде интегрирано за две години.
„Тоа значи едно училишно ѕвонче и еден влез, планирање заеднички школски и воншколски активности и, како последен чекор, формирање мултиетнички одделенија и единствени книги“, изјави за новинарите Дамир Масиќ, министер за образование на Федерацијата на БиХ.
Во Македонија некои училишта немаат пари, електрична емергија или пари за нови учебници.
Исто така, се доцни со добивањето пари од владата за финансирање на училиштата, рече градоначалникот на Скопје, Коце Трајановски.
Учениците се, исто така, поделени, рече Емине Исмаилова, чие дете оди во основно училиште во Битола.
„Децата и младите луѓе се длабоко поделени по етнички линии.
Тие се поделени на смени, а сега се одвоени и во различни згради“, рече таа.
И покрај овие проблеми, македонскиот министер за образование, Панче Кралев, вели дека ова е рекордна година на инвестирање во образованието.
„Во тек се голем број инфраструктурни работи за подобрување на квалитетот на училиштата насекаде во земјата“, рече Кралев.
Дописниците на SETimes Дражен Ремекивиќ во Босна, Клаудија Лутовска во Скопје и Габриел Петреску во Букурешт, дадоа свој придонес за овој извештај.
