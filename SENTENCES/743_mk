21/04/2006
(Разни извори - 14/04/06 - 21/04/06)
Управниот директор на ММФ, Родриго де Рато, и првиот заменик управен директор, Ане Кругер, ја пофалија турската eкономија на заедничката прес-конференција во четвртокот (20-ти април), фокусирајќи се особено на пакетот реформи во социјалното осигурување, изгласан од страна на парламентот претходниот ден. 
„Турција е многу добар пример за земја која спроведува добра макроекономска политика и очекува многу силен раст и промена во иднината на земјата“, рече Де Рато. 
Кругер предвиде силен економски раст во следните години. 
Наскоро во земјата ќе пристигне и мисијата на ММФ за да го заврши својот преглед на тригодишниот стенд-бај аранжман.
***
Грчката меѓуминистерска комисија објави дека ќе подготви нацрт-закон за програмата која ќе може да се квалификува за финансирање од пакетот Четврта рамка на ЕУ за поддршка на општините, во висина од 20 милијарди евра, која го покрива периодот 2007-2013 година. 
Средствата ќе бидат насочени кон инфраструктурните проекти во регионите надвор од главниот град, од кои некои се помеѓу најсиромашните во ЕУ.
***
Европската комисија одлучи да покрене прекршочни постапки против пет земји-членки на ЕУ, вклучувајќи го и Кипар, за да осигури дека тие точно го спроведуваат правото на внатрешниот пазар на ЕУ. 
Другите земји се: Чешка, Финска, Франција и Италија.
***
Индустрискиот раст во Федерацијата на БиХ (ФБиХ) е забавен од 7,9 отсто за период од една година во февруари, на 5,9 отсто за период од една година во март, според последните податоци на заводот за статистика на БиХ. 
Еден од главните фактори беше намаленото производство во рударската индустрија, кое беше забавено од 26,5 отсто за период од една година во февруари на 7,6 отсто за период од една година во март. 
Статистичките извештаи од другиот ентитет на БиХ, Република Српска (РС), покажуваат дека индустриското производство е намалено од 23,9 отсто за педиод од една година во февруари на 17,2 отсто за период од една година во март, главно поради послабите остварувања во рударската индустрија и секторот на јавните услуги.
***
Албанијa ќе добие заем во висина од 15,3 милиони евра од Италија за реконструкцијата на југозападното јадранско пристаниште Валона. 
Парите, што ќе бидат исплатени на крајот од годинава, ќе бидат наменети за проширување на карго и патничките капацитети.
***
Бугарското Национално претпријатие за електрична енергија (НЕЦ) ќе започне разговори со два кандидата за изградба на втора електроцентрала во земјата -- чешкото претпријатие Шкода и руското Атомекспортстрој -- објави генералниот менаџер на НЕЦ, Љубомир Велков на 18-ти април. 
Тој навести дека идното градежно претпријатие ќе биде избрано до крајот на јуни.
***
Царинските приходи во Бугаријa се зголемија за 34,9 отсто за период од една година на 758 милиони евра во првото тримесечје од 2006 година, објави царинската агенција. 
Само во март приходите забележаат рекордна висина од 287 милиони евра, зголемување од 34,5 отсто за период од една година. 
Од ова, 83,8 отсто се од приходите за ДДВ.
***
Романската влада ги одобри амандманите на фискалниот законик поврзани со процесот на пристап на земјата во ЕУ. 
Измените вклучуваат зголемени акцизи за цигарите, алкохолот и јавните услуги, како и нов механизам за избегнување на двојното оданочување.
