31/10/2012
Мики Трајковски за Southeast European Times во Охрид -- 31.10.12
Околу 100 велосипедисти од Македонија и Албанија учествуваа на обиколката околу Охридското Езеро на 20-ти октомври, како апел за толеранција, взаемно почитување, регион без граници и заштита на природните ресурси.
Рекреативниот велосипедски маратон започна во Охрид, преку Струга, па низ Лин и Поградец во Албанија, пред да се врати во македонскиот дел од езерото, кое се протега на двете страни од границата на двете држави.
Жанко Голабоски, претседател на Велосипедскиот клуб „З’ш“ од Охрид и организатор на маратонот, изјави за SETimes дека сакал активноста да ги охрабри граѓаните од двете страни на езерото почесто да ја преминуваат границата.
Со децении, за време на комунистичкиот период на Албанија, преминувањата на границата беа ретки. 
Во поново време за поминување на границата беше потребен пасош, но од април албанската и македонската влада се договорија да им дозволат на луѓето да преминуваат само со лична карта.
„Главната цел на оваа обиколка беше да се промовира регионот како регион без граници, бидејќи границата сега може да се премине само со лична карта“, рече Голабовски. 
„Ова беше одлична можност да се види езерото од двете страни.“
Љупчо Митрески, член на велосипедското здружение „Бајк стар“ од Скопје, рече дека настанот бил продуктивен бидејќи им овозможи на македонските граѓани подобро да ја разберат Албанија.
Некои од учесниците се потсетија на времето кога границата беше затворена, но сега кога луѓето можат слободно да се движат меѓу двете земји, областа околу езерото стана туристичка дестинација. 
Патувањето со автомобил од Охрид или Струга до Поградец трае помалку од еден час.
Велосипедската обиколка покри околу 100 километри и велосипедистите завршија за помалку од седум часа.
„Имавме [предрасуди] за Албанија“, рече Митрески. 
„Но, по она што го видовме, можам да кажам дека тие мислења се минато. 
Поградец е прекрасен град, луѓето се пријателски расположени и гостопримливи. 
Многу луѓе доаѓаат во Охрид, но никогаш не го виделе целото езеро. 
Затоа тие мора да видат како изгледа езерото од албанската страна и како е да се живее таму.“
„Уште од дете имав голема желба да преминам на другата страна од границата, бидејќи сум дел од онаа генерација која живееше во времето кога границата со Албанија беше затворена“, рече Мишо Таневски, жител на Охрид. 
„Поградец е прекрасен град, кој забрзано се развива. 
Многу луѓе говорат македонски и во рестораните можете да платите со денари, македонската валута.“
Жителот на Поградец Фатон Османи рече дека велосипедската обиколка покажала оти „иако живееме во различни земји, има многу работи што не поврзуваат и кои не прават слични, на пример, желбата за комуникација и соработка“.
Иако учесниците рекоа дека уживале во пејзажот, истовремено рекоа и дека виделе помалку посакувани глетки, фотографирајќи депонии со ѓубре кои можеле да се видат покрај патот и езерото.
Жанко Голабоски изјави за SETimes дека групата планира да контактира со локалните власти.
„Ние, исто така, сакаме да ја пробудиме јавната свест за важноста на чистата и здрава животна средина“, рече Голабоски. 
„Има толку убави места покрај езерото, а се полни со ѓубре. 
Во албанскиот дел не ми се допадна тоа што на секои 10 метри рибарите ловат риба, се фрлаат огромни мрежи, а пастрмка, плашица и јагула се продаваат во аквариуми покрај патот.“
Велосипедистите велат дека нивната следна иницијатива ќе биде да се организира велосипедски маратон низ трите соседни држави, Македонија, Грција и Албанија. 
Тие, исто така, се надеваат дека ќе ги убедат властите да изградат велосипедска патека покрај езерото, што ќе придонесе за развојот на туризмот.
