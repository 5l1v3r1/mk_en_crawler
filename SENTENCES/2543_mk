17/11/2005
Од Антонио Прленда за Southeast European Times во Сараево – 17/11/05
Игор Давидовиќ, поранешен амбасадор во САД, доби широка поддршка од цела Босна и Херцеговина како најдобар избор да го предводи преговарачкиот тим на земјата во разговорите за Спогодбата за стабилизација и асоцијација (ССА) со ЕУ.
Претседателот на Република Српска (РС) Драган Чавиќ официјално го номинираше Давидовиќ на 8-ми ноември.
Тој доби поддршка не само во РС туку и во Федерацијата на БиХ.
„Давидовиќ е избран како наш прв кандидат земајќи го предвид највисокиот степен на политички консензус во врска со неговата компетентност во бизнисот, на дипломатско и на институционално поле“, рече Чавиќ.
Прифајќи ја номинацијата Давидовиќ рече дека е „спремен да даде поддршка на патот од изолација до интеграција како на РС така и на БиХ“.
Давидовиќ, кој е адвокат, ја предводеше владата на РС за време на администрацијата на Милорад Додик, водачот на Сојузот на независните социјалдемократи.
Пред тоа тој девет години водеше едно трговско претпријатие во БиХ.
Течно говори англиски, француски и руски јазик.
„Давидовиќ е компетентен и доволно професионален и ние целосно ја поддржуваме неговата номинација“, рече Додик.
„Амбасадорот се докажа како извонреден професионалец и ние имаме одлично мислење за него“, рече Горан Милојевиќ, заменик-претседателот на Партијата за демократски напредок.
„Тој е, едноставно, идеален за задачата“, рече Златко Лагумџија, претседател на опозициската Социјалдемократска партија (СДП) од Сараево.
„Давидовиќ беше еден од најдобрите амбасадори на БиХ.“
Премиерот на БиХ Аднан Терзиќ, исто така, изрази поволен став во врска со кандидатурата на Давидовиќ, која треба да биде одобрена од Министерскиот совет на БиХ.
БиХ сега ја очекува официјалната одлука на ЕУ со која ќе се даде зелено светло за разговорите, кои се очекува да започнат во декември.
„Од најголема важност е БиХ да има една заедничка преговарачка позиција за сите сегменти од ССА.
Се надевам дека нашите политичари ќе ја увидат важноста на процесот и ќе заборават на нашите вообичаени разлики во името на напредокот на целата земја“, рече Терзиќ.
