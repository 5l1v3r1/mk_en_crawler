29/08/2005
Од Антонела Крстовиќ за Southeast European Times - 29/08/05
Земјите од Југоисточна Европа прават значаен чекор напред кон интеграција на регионалниот енергетски сектор, клучен елемент за економски развој и обнова. 
Иницијативата за регионален енергетски пазар во Југоисточна Европа има за цел да создаде единствен регулативен простор за енергија на Балканскиот Полуостров со цел да се доведе националната законска регулатива на земјите-членки во согласност со европската законска регулатива за енергија.
Зголемувањето на рамнотежата помеѓу понудата и побарувачката на енергија е клучна за зголемување и потпомагање на економскиот развој во Југоисточна Европа, велат аналитичарите. 
Еден регионален приод кон понудата на енергија нуди значителни предности, како во поглед на подобрено искористење на постоечката понуда и производствените капацитети, така и во поглед на оптимизирање на идните инвестиции.
Овој процес беше инициран во 2002-та година во Атина со потпишувањето на Меморандумот за разбирање (МЗР) за регионалниот пазар на електрична енергија во Југоисточна Европа. 
Ова беше потврдено една година подоцна со МЗР во 2003-та година во Атина. 
Во декември 2004-та година, претставници на 25 земји-членки на ЕУ и на земјите од Југоисточна Европа ги одредија основните начела на договорот за енергија и одлучија да основаат енергетска заедница.
Со потпишувањето на договорот, земјите од Југоисточна Европа се подготвени да привлечат повеќе инвестиции. 
Американските инвеститори се веќе присутни на Балканот; енергетската компанија АЕС е присутна во Унгарија и планира да се шири во други делови од регионот, според Терзиќ.
Во Србија-Црна Гора, чекорот кон енергетска интеграција беше поздравен како значаен чекор напред, кој ќе доведе до подобар пристап и избирање на снабдувачи, како и до пониски цени. 
Србија и Црна Гора ќе го потпишуваат Договорот за енергија одвоено, бидејќи државната унија нема овластувања во сферата на енергијата. 
Место тоа, овој сектор е управуван независно од страна на двете републики, кои имаат посеби министерства, закони и енергетски системи.
Енергетскиот сектор е еден од најголемите сектори во српското стопанство, претставувајќи над 10 отсто од БДП. 
Благодарение на нејзината централна положба на Балканот, електричниот систем во Србија е поврзан со сите соседни земји. 
Долгорочно, Србија планира да спроведе реформи во енергетскиот сектор со усвојување на европските начела. 
Постојат значајни можности за инвестиции за подобрување на енергетската ефикасност на српскиот енергетски сектор како резултат на неефикаснато искористување на енергијата.
Црна Гора силно го поддржува формирањето на регионален енергетски пазар за Југоисточна Европа. 
Влезот на републиката во европскиот енергетски пазар има потенцијал да отвори многу можности за развој на домашниот сектор, според Александар Богдановиќ, советник на министерот за економија.
Покрај Србија и Црна Гора, останатите потписнички на договорот се ЕУ, Албанија, Босна и Херцеговина, Бугарија, Хрватска, Македонија, Романија, Турција и УМНИК.
Еден од главните проблеми со кои се соочува албанскиот енергетски сектор е зголемувањето на потрошувачката на електрична енергија од страна на домаќинствата, а тоа доведе до високи нивоа на технички и нетехнички загуби и намалување на безбедноста во снабдувањето. 
Други проблеми се немање либерализација на цената на електричната енергија и слаба ефикасност на енергетското искористување. 
Според статистички податоци, Албанија стана нето увозник на значителни количини енергија и ќе продожи да увезува дури и повеќе со цел да ја задоволи зголемената побарувачка се додека не се изградат нови погони.
Босна и Херцеговина има три вертикално-интегрирани електрични компании. 
И покрај техничките ограничувања, тие продолжуваат да тргуваат со електрична енергија со цел да го врамнотежат системот. 
Потребни се инвестиции во системот за произведство, пренос и дистрибуција.
Во Хрватска, парламентот ја одредува и донесува законската рамка за енергетскиот сектор и добива извештаи директно од хрватскиот енегетски регулаторен совет, кој е особено значаен фактор во енергетскиот систем. 
Советот го контролира енергетскиот сектор и собира информации за креаторите на енергетската политика.
Бугарскиот енергетски сектор се карактеризира со зголемена побарувачка, а инвестициите предвидени во Националната Стратегија вклучуваат рехабилитација или замена на постоечките капацитети. 
Бугарија има Агенција за енергетска ефикасност, која е буџетски законски ентитет со седиште во Софија со статут на Извршна агенција на министерот за енергија и енергетски ресурси.
Енергетската регулаторна комисија беше основана од страна на македонскиот парламент во јуни 2003-та година како независно тело. 
Во процес е формирање нова Агенција за енергија. 
Се очекува таа да обезбеди професионална и техничка помош за владата во подготвувањето и имплементирањето на енергетските стратегии.
Во Романија, енергетскиот сектор претставува стратешка, национална инфраструктура клучна за развој на целата земја. 
Романската агенција за штедење на енергијата беше формирана во 1991-та година. 
Романската агенција за штедење на енергијата беше официјално отворена во октомври 2003-та година.
Во Турција, во декември 1992-та година, Националниот центар за штедење на енергијата беше формиран во рамките на министерството за енергија со цел да се зголеми ефикасноста на активностите и истите да се прошират низ целата земја.
Во јануари 2003-та година во Косово беше формирана Канцеларија за енергија според Централната регулаторна единица на ЕУ, која ја презеде одговорноста и врши координација на сите активности во енергетскиот сектор на Косово. 
Канцеларијата за енергија годинава треба да биде преименувана во министерство.
Значајна активност на иницијативата за енергетско интегрирање е испитувањето, според кое се собираат податоци од исти институции во земјите од Југоисточна Европа со цел да се спореди нивната моментална перформанса и напредок. 
Податоците се собираат преку стандарден, годишен прашалник. 
Европската комисија за испитување, сега во својата втора година, е една од нив. 
Првата година собираше податоци и ги споредуваше само земјите-членки на ЕУ. 
Вториот годишен извештај собираше податоци за земјите аспиранти, а некои од прашањата беа, исто така, поставени и за земјите од Југоисточна Европа.
Меѓу учесничките без право на глас се Австрија, Грција, Унгарија, Италија и Словенија. 
Ревидирана верзија на договорот беше презентирана во Брисел на 31-ви мај, а потпишувањето е планирано за во октомври. 
Неговата имплементација ќе испрати јасен сигнал до Европа дека земјите од Југоисточна Европа се подготвени за понатамошна интеграција на другите сектори. 
Регионалната соработка помеѓу овие земји во енергетскиот сектор е подготвителен терен за идна интеграција на енергетскиот пазар во Југоисточна Европа со внатрешниот европски енергетски пазар.
Според договорот треба да бидат преземени одредени чекори со цел да се изврши либерализација на пазарите на електрична енергија и природен гас. 
Една од клучните мерки е укинување на оганичувањата на количините на извоз на енергија, како и укинување на царинските давачки. 
Практично, ова значи дека земјите ќе можат да тргуваат со електрична енергија и гас меѓусебно и со секоја земја-членка на ЕУ според правилата на acquis communautaire.
Меѓу другите цели се формирање на општи правила за производство, пренос и дистрибуција на електрична енергија и природен гас, основање на национални енергетски управи на државно ниво, регулаторни тела и оператори за пренесување, како и развој на компатибилен државен и регионален пазар за плановите за дејствување.
