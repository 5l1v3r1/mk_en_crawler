23/10/2012
Клаудија Лутовска за Southeast European Time во Скопје -- 23.10.12
Во обид за намалување на смртните случаи од рак на дојката, регионалните министерства за здравство обучуваат медицински персонал за рано откривање и добивање на најнова опрема, со цел да се доближат балканските држави до највисоките стандарди на превентивната здравствена заштита.
Лекарите велат дека клучно за да се победи ракот на дојката е раното откривање.
„Раното откривање обезбедува драстично подобри резултати не само во лекувањето, туку и за целосно излекување на пациентите. 
Тоа, исто така, носи заштеда за здравствениот буџет, бидејќи лекувањата се поевтини“, рече за SETimesЕлизабета Чипуровска, лекарка во Клиничкиот центар во Битола.
„Во 90 отсто случаи кога ракот е рано откриен, животот на пациентите се продолжува за повеќе од пет години. 
Раното откривање директно влијае на бројот на смртните случаи“, рече таа.
Како дел од борбата против ракот, Македонија ќе испрати 20 радиолози и радиолошки техничари да присуствуваат на професионалната развојна обука финансирана од ЕУ во Љубљана, Словенија, каде што тие ќе се стекнат со иновативни знаења во врска со скенирањето за рак на дојката.
Министерството за здравство, исто така, планира да отвори онколошки центри во Скопје, Битола и Штип, по завршувањето на обуката во април 2013 година.
„Обуката се заснова на активности за рано откривање на ракот, со крајна цел да [обезбеди] целосно организирано скенирање за рак на дојката на целата територија на Република Македонија“, рече за SETimesНикола Тодоров, македонскиот министер за здравство.
Секоја година во Македонија има 700 нови регистрирани случаи, кои сé повеќе вклучуваат млади жени.
Слично на тоа, Србија минатата година доби грант од ЕУ да спроведе национална програма за рано откривање на ракот, како што е ракот на грлото на матката и на дебелото црево.
Годишно во Србија се дијагностицира рак кај околу 4.000 жени, а 1.600 умираат од болеста.
Проектот има за цел да загарантира технолошки капацитет, како и обучен персонал во Србија, за ефикасно откривање на ракот што е можно порано.
Министерството за здравство ќе формира 100 мамографски центри, 15 цито-скрининг и колоноскопски центри и ќе обучи и сертифицира 360 медицински лица.
„По завршувањето на овој проект, нашиот здравствен систем ќе биде целосно способен да врши скенирање, почнувајќи од 2013 година“, рече Зоран Станковиќ, министер за здравство на Србија.
Експертите очекуваат скенирањето да покрие 70 до 90 отсто од таргетираното население или околу 20 до 30 отсто од вкупното население.
Хрватска води со напорите во регионот и спроведе скрининг програма за рано откривање во 2006 година, поради извештаите дека секоја 11-та жена боледува од рак на дојката.
Скоро 1.000 жени починаа од рак на дојката минатата година, што е петтата најчеста причина за смртноста во земјата.
Програмата е успешна; скоро 60 отсто од жените учествуваа во истата и медицинскиот персонал откри рани форми на ракот кај 1.600 жени минатата година.
Од другите места, Црна Гора создава внатрешен протокол за лекувањето на ракот на дојката и регистар за ракот.
Минатата година Црна Гора усвои национална програма за контрола на ракот, според која земјата апелираше за политичка и медиумска поддршка за подигање на свеста за ракот.
„Дури и најквалитетните и контролирани програми за скенирање не можат да бидат успешни без силна политичка, финансиска и медиумска поддршка. 
Само заедно можеме успешно да ја спроведеме оваа програма“, рече Јадранка Лакичевиќ, лекарка од Подгорица.
„Жалам што за многу жени скенирањето сé уште не е навика. 
Јас ја изгубив мојата мајка од рак минатата година. 
Она што македонската влада го прави е од огромна важност за нашето здравје и живот“, рече заSETimesНаташа Спировска (27), жителка на Битола.
