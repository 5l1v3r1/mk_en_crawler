17/08/2012
Енди Дабилис за Southeast European Times во Атина -- 17.08.12
Во септември Кристина Агелаки (56) ќе ја затвори продавницата за спортска опрема што таа и нејзиниот сопруг ја држеа во западната атинска населба 30 години, како жртви на длабоката рецесија што се влоши со мерките на штедење кои го забавија трошењето скоро до застој.
„Тоа беше постојанo пропаѓање и оваа криза беше конечниот удар“, рече таа за SETimes, седејќи во својата продавница со пријателката Алики Танаки (44), која затвори две продавници за венчавки.
Околу Агелаки, полиците беа полупразни:
неколку патики, две топки за кошарка за 10 евра, тренерки на попуст.
Таа рече дека понекогаш чека и по цел ден за еден или двајца муштерии.
Агелаки рече дека минатиот Божиќ сфатила дека продавницата нема да може да ја преживее оваа година, откако го продала останатиот инвентар.
Платите на Грците им беа намалени за 30 отсто или повеќе, а нивните летни бонуси и бонуси за одмор им беа намалени и до 80 отсто, што ги остави со малку приходи на располагање во текот на петгодишната рецесија која секој ден станува сé полоша.
„Се чувствувам очајно“, рече Агелаки.
Танаки климна со главата во знак на согласување.
„Повеќе не можеш да сонуваш“, рече таа за SETimes.
Тие имаат големо друштво.
Само пред пет месеци Националната конфедерација на грчкото стопанство (ЕСЕЕ) објави дека комерцијалниот сектор се наоѓа „во епидемија на затворање“ и дека до крајот на годината Грција ќе изгуби најмалку 68.000 бизниси од јануари 2011 година.
Дури и најфрекфентните области околу центарот на градот се соочуваат со тешка ситуација.
Улиците се полни со празни продавници, валкани прозорци кои едвај ги кријат лабавите хартии и заборавен инвентар.
На улицата Стадиу, голема сообраќајница која води до центарот на градот, 42 отсто од продавниците ги нема.
ЕСЕЕ објави дека Атина изгуби вкупно 30 отсто од своите продавници, додека владите наметнуваа бранови кратења на платите, зголемувања на даноците и намалување на пензиите, во очајнички обид да го запрат движењето кон банкрот, кој се чини дека не функционира.
Валиа Араниту, директорка на Институтот за работна сила во ЕСЕЕ, вели дека уште многу продавници ќе се затворат поради кризата и зголемувањето на даноците што не можат да си го дозволат со намалената продажба.
„Сега е најлошо бидејќи досега многу купувачи имаа некои пари на страна, па можеа да ги платат даноците, но сега тие пари завршија“, рече таа за SETimes.
Oрганизацијата очекува пад на продажбата за 53 отсто оваа година, индикатор на тоа што нејзиниот претседател, Василис Коркидис, го напиша во својата анализа на состојбата.
„Пазарот пресуши, претприемачите гледаат како нивниот обрт пропаѓа, а потрошувачите се враќаат на купување само на онаа стока што ги покрива основните потреби.“
Истражувањата покажуваат дека Грците се свртуваат на општите брендови, а ги кратат луксузните предмети, како што е накитот, па дури и храната, чевлите и дотерувањето.
Нотос Галерис, огромен синџир продавници, објави дека имаше 15 отсто пад за време на Велигденскиот период, кога на Грците им беа плаќани помали бонуси, што ги уништи проекциите за профит за годината.
Август е еден од двата официјални периоди на распродажба во Грција, но дури и со намалени цени и до 80 отсто имаше малку купувачи во многу продавници.
Марита Кали (36), графички дизајнер, зјапаше во излогот на продавница за чевли, но рече дека не е подготвена да купи нешто бидејќи со кратењето на платата од 35 отсто, нејзиниот бизнис се бори да ги одржи платите.
„Сега ни плаќаат само половично“, рече таа за SETimes.
Таа рече дека сопствениците на бизнисите й кажуваат оти тоа не е нивна вина.
„Претпријатијата кои ни должат пари не ни платиле три месеци“, рече таа.
Додека кратењата на платите се пропишани за вработените во јавниот сектор, приватниот сектор, по кратењето на минималната плата и укинувањето на правата на колективни договори за работниците, брзо го следеше примерот.
И со стапка на невработеност од 23,1 отсто -- 54,9 отсто за оние помлади од 25 години -- повеќето работници мора да прифатат што ќе добијат, или нема да добијат ништо.
И тие не трошат.
Додека новата коалициска влада размислува за нови кратења на платите и пензиите и целосно укинување на бонусите, се чини дека има малку надеж оти бизнисите, или работните места, ќе се вратат.
На улицата Ерму, најфрекфентна улица во градот, имаше многу гледање во излозите, вклучително и од Кали, која си отиде без да купи ништо.
Таа рече дека ги крати дури и најосновните работи.
„Купувам дури и поевтина тоалетна хартија“, рече таа со насмевка.
