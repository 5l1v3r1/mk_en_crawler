26/02/2013
Енди Дабилис во Атина и Менексе Токјај во Истанбул за Southeast European Times -- 26.02.13
Новоизбраниот кипарски конзервативен претседател Никос Анастасиадес, веднаш се соочува со предизвик да се обиде да преговара за клучна финансиска помош со меѓународните кредитори заради спас на економијата од колапс, како и повторно да ги отвори разговорите со кипарските Турци во обид за обединување на поделениот остров.
Toј имаше лесна победа во вториот круг од изборите (24-ти февруари), поразувајќи гo кандидатот поддржан од комунистите Ставрос Малас со 57,5 наспрема 42,5 отсто од гласовите, и го замени комунистичкиот претседател во заминување Деметрис Христофиас, чиј единствен мандат го одбележаа безрезултатност и обвинувања за економските тешкотии, пропаднатите преговори во врска со обединувањето и за експлозијата во складиштето со муниција.
Но, за првпат по вооружениот конфликт со турските сили во 1974 година, при кој беше окупирана северната третина од островот, Кипарците беа позагрижени за економијата. 
Кипарските банки беа донесени на раб на неликвидност од нивните големи удели во грчките обврзници кои паднаа за 74 отсто минатата година, додека Грција очајнички се трудеше да го отпише својот долг.
Христофиас, кој го стекнал образованието во Москва, осум месеци разговараше со европските официјални претставници, па дури и со Русија, во надеж дека ќе обезбеди заеми.
Aнастасиадес, 66-годишен адвокат кој е член на Европската народна партија која има 16 од 27 шефови на држави на ЕУ, рече дека ќе обезбеди договор и ќе го доближи Кипар до Европа и ќе аплицира за членство на Кипар во Партнерството за мир на НАТО.
„Сакаме Европа да биде на наша страна. 
Ќе бидеме апсолутно доследни и ќе ги исполниме нашите ветувања. 
Кипар припаѓа во Европа“, им рече Анастасиадес на воодушевените поддржувачи. 
„Ќе го вратиме кредибилитетот на Кипар во Европа и на меѓународно ниво. 
Ви ветувам.“
Тој треба да положи заклетва на 28-ми февруари и да ја преземе функцијата следниот ден, со оглед на тоа што нема време за славење, бидејќи претставниците на Европската унија, од кои некои се скептични за давањето помош поради репутацијата на островот на рај за перење пари, сакаат да постигнат договор до крајот на март.
На Кипарците им е толку потребна економска стабилност што се подготвени да прифатат строги мерки на штедење од Тројката на ЕУ-ММФ-ЕЦБ, бидејќи земјата брзо останува без готовина и може да ѝ требаат и до 17 милијарди евра, сума што е скоро еднаква на нејзиниот бруто домашен производ.
Јоргос Левентис, директор на Меѓународниот форум за безбедност во Кипар, вели дека Анастасиадес ќе има полни раце работа.
„Се чини дека тој е потполно свесен оти е капетан на Титаник ... 
Тој предупреди дека Кипар мора да се свести и да ги претвори зборовите во дела за да ја донесе економијата на вистинскиот пат“, рече тој заSETimes. 
„Тој има добри овластувања да се бори за олеснување на мерките на штедење што Тројката ќе ги наметне за Кипар да не ја изгуби социјалната кохезија.“
Бројките не му одат во прилог на Анастасиадес бидејќи сите планови за спас, од финансиската помош до отпишувањето на долгот, даваат мала веројатност дека земјата ќе може да го врати позајменото и уште повеќе ќе ја потресе и онака растресената Еврозона од актуелната грчка економска криза.
Андреас Tеофанус, професор по политичка економија на Универзитетот во Никозија и претседател на Кипарскиот центар за европски и меѓународни работи, изјави заSETimes дека „Кипарците ја прифаќаат потребата од одредено штедење и веќе се преземени мерки, но ЕУ мора да покаже одредена флексибилност и солидарност“.
Теофанус, економист школуван во Америка, додава: „Подобро е да постои програма која ќе овозможи економска обнова порано, отколку подоцна ... 
ќе биде потребно да се направат мали приспособувања за да се расчисти хаосот без да се плаќа сериозна социјална цена.“
Но, исто така, се одолговлекува и горливото прашање на повторното обединување на островот, по скоро 40 години неуспешни разговори. 
Бахадир Калеагаси, меѓународен координатор на ТУСИАД, Здружението на турската индустрија и бизнис, рече дека новиот претседател треба да ја искористи можноста за решавање на најнепопустливиот проблем на Европа.
„Водачите на Кипар треба да се притиснат веднаш да преговараат за ново решение, во надеж дека ќе бидат поголеми визионери за да се справат со вистинските предизвици што ги пропуштаа, бидејќи беа толку свртени кон себе во непродуктивните прашања на нивниот мал остров“, рече Калеагаси заSETimes.
Набргу по победата Анастасиадес им понуди маслиново гранче на кипарските Турци велејќи дека „Ние сме заинтересирани за решение кое ќе биде прифатливо не само за Грците, туку, се разбира, и за кипарските Турци, особено решение кое ќе создаде очекување на развој“.
Но, Дидем Акјел Колинсворт, кипарски аналитичар во Меѓународната кризна група, вели дека Анастасиадес ќе биде под интензивен притисок во врска со економските проблеми и може да биде деконцентриран.
„Тој треба да запомни дека времето е од суштинска важност за ова прашање и да го задржи про-компромисниот пристап, и да остави отворена можност за алтернативите на бизонална федерација на две заедници“, рече Акјел заSETimes.
Анастасиадес го поддржа гласањето „за“ предлогот за повторно обединување на ОН во 2004 година, познат како план на Анан, за ставање крај на поделениот статус на островот, иако истиот беше одбиен со големо мнозинство од страна на кипарските Грци.
Ахмет Созен, директор на Кипарскиот политички центар во Фамагуста, и професор по политички науки и меѓународни односи на Универзитетот на Источниот Медитеран, изјави заSETimes дека Анастасиадес ќе мора брзо да потпише договор за финансиска помош, но и дека тој „ќе бара начини -- формални и неформални -- да отвори дијалог со Турција и да се обиде да ги нормализира односите“.
Ставрос Каркалецис, шеф на атинскиот Грчки центар за европски и меѓународни анализи, кој е специјалист за кипарските прашања, изјави заSETimes дека „Турција го сакаше Анастасиадес бидејќи во Анкара сметаат дека тој ќе ги омекне преговорите за политичко решение за кипарскиот проблем ... 
(но) тој ќе продолжи да опстојува како патриот“. 
Тој додава: „Не сум сигурен дека тој ќе покаже иста сила на отпор во водењето на економијата и финансиската помош“.
(Катимерини, 25/02/13; Ројтерс, 24/02/13; Асошиејтед прес, 24.02.13)
