09/02/2009
(Софија ечо, СНА - 06/02/09; Новинари без граници, Медиапул, Dnevnik.bg, Capital.bg, - 05/02/09)
Слободата на медиумите е значително намалена во Бугарија откако земјата пристапи во ЕУ во јануари 2007 година, предупреди во извештај од четвртокот (5-ти февруари) меѓународна медиумска набљудувачка група.
„Групите на организиран криминал ... 
ја проширија својата превласт над медиумите“, вели групата Новинари без граници (НБГ) со седиште во Париз. 
Бугарија се рангираше на 59-тото место од 173 земји во последниот годишен извештај на групата за индексот на слободата на медиумите, пониско од која било друга членка на ЕУ. 
Нејзиниот рејтинг падна за 24 места од 2006 година досега.
НБГ го изготвија својот нов извештај од 14 страници за притиснатите медиуми по неколку вознемирувачки инциденти во 2008 година.
Во април Георги Стоев, новинар специјализиран за организираниот криминал, беше застрелан и убен во Софија. 
Во септември банда го претепа Огњан Стефанов, уредникот на веб-страницата Фрог њус, по што тој беше во тридневна кома.
Дополнително се покажа дека тој месец Државната агенција за национална безбедност (ДАНС) ги прислушувала телефоните на одреден број пратеници и новинари.
Тоа, според НБГ, покажува дека корупцијата и медиумската манипулација во голема мера го замениле насилничкото заплашување карактеристично за првата половина од 1990-тите, макар што инцидентите со Стоев и Стефанов покажуваат оти сé уште се случува насилство.
„Некои новинари се помирени со своето цензурирање, додека други продолжуваат активно да се спротивставуваат на бизнис и политичкиот притисок“, заклучува медиумската набљудувачка група. 
Убиството на Стоев и нападот на Стефанов, додава истата, „послужија како потсетници на ризиците“ за оние кои се спротивставуваат на ваквиот притисок.
Покрај ова, законот од 1998 година со кој им се забранува на припадниците на Националната безбедност од времето на комунизмот во земјата да имаат уреднички позиции во медиумите не се почитува, според НБГ.
Групата, исто така, заклучува дека официјалното Здружение на бугарски новинари има малку овластувања и дека новинарскиот етички кодекс во голема мера претставува само парче хартија. 
На пример, некои новинари се подлежни на примање „бизнис подароци“, со оглед на тоа што новинарството не претставува многу ценета или профитабилна кариера.
Според групата, новинарите во земјата се соочуваат со две нивоа на слобода на печатот, при што оние во Софија уживаат поголема слобода отколку нивните колеги во провинциските градови, каде што моќните фигури поврзани со локалните власти со неодобрување гледаат на чесното новинарство.
Асен Јорданов, новинар од Бургас, за НБГ изјави дека ситуацијата е влошена во текот на изминатите 15 години. 
Најчувствителна тема, вели тој е корупцијата помеѓу високите претставници на судството или Министерството за внатрешни работи.
„Но, бројот на ваквите теми расте во [ова] неофеудално општество“, рече Јорданов, кој досега се соочил со закани и физички напад.
Групата вели дека европските парламентарни избори во јуни ќе бидат тест за тоа колку бугарските власти се решени да им загарантираат на новинарите слободно вршење на својата работа.
