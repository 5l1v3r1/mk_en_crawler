03/05/2013
Игор Јовановиќ за Southeast European Times во Белград -- 03.05.13
Вжештената дебата минатиот месец на Генералното собрание на ОН во врска со Меѓународниот кривичен трибунал за поранешна Југославија продолжува да покренува понатамошни прашања за тоа дали трибуналот придонесува за регионалното помирување.
„Улогата на [Хашкиот трибунал] никогаш не беше да донесе мир и помирување, туку да ги казни оние што извршија воени злосторства. 
Помирувањето треба да биде иницирано меѓу локалните заедници и инспирирано од раководството на земјата, кое во изминатите 17 години го правеше токму спротивното“, рече за SETimes Неџад Хорозовиќ, член на сараевската невладина организација Центар за ненасилно дејствување.
Ова прашање доби ново внимание по седницата на 10-ти април на Генералното собрание на ОН, закажана од претседавачот на Собранието и поранешен српски министер за надворешни работи, Вук Јеремиќ, откако Србија се налути поради ослободувањето на Хрватите и Косовците, кои беа судени за злосторства врз Србите.
Јеремиќ рече дека не му е целта да се создаде платформа за напад на трибуналот, но српскиот претседател Томислав Николиќ, кој ја претстави позицијата на Белград, рече дека судот го направи помирувањето уште потешко со пресудите кои практично ја обвинуваат Србија за војните и злосторствата во 1990-тите.
„Некој се обидува да ја втемели констатацијата дека српската страна ѕверски и оргиски убивала и вршела геноцид, додека другата страна седела со скрстени раце и се занимавала со секојдневни работи и со хуманитарна работа“, рече Николиќ.
Сандра Орловиќ, извршна директорка на белградскиот Фонд за хуманитарно право, рече дека презентацијата на Николиќ беше „полна со полувистини и пропаганда“ и дека тој „ ѝ нанесе штета на државата“.
„На сите им е јасно дека луѓето кои имаат толку компромитирано воено минато, кои говорат за помирувањето така што поаѓаат од негирање на злосторствата и грижа за обвинетите и оние кои ги извршија најсуровите злосторства, не можат да зборуваат за помирување“, рече Орловиќ во интервју за белградскиот весник „Данас“.
Саво Штрбац, директор на Центарот Веритас, кој собира податоци за злосторствата врз Србите, рече дека Хашкиот трибунал не придонесол за помирувањето бидејќи ги казнува обвинетите Срби, но не и злосторствата извршени врз Србите.
„Никој не беше осуден за злосторства врз Србите, на територијата на Хрватска и Косово“, рече Штрабац за SETimes. 
„Селективната правда е еднаква на неправда.“
Милан Родиќ, претседател на Српската народна партија од Хрватска, изјави за SETimes дека судот честопати ги суди обвинетите следејќи ги политичките правила, наместо правото и правдата.
„Осумдесет проценти од осудените се Срби. 
Малку неверојатно, зар не? 
Според тоа, овој трибунал не придонесува во никој случај за помирувањето на балканските народи, туку го продлабочува и онака веќе длабокиот јаз меѓу нациите и религиите“, рече Родиќ.
Владимир Гредељ, адвокат од Загреб и поранешен претседател на Здружението на судии на Хрватска, рече дека една од лекциите од работата на трибуналот е дека опфатот на еден таков суд е многу важен.
„Помирувањето на луѓето зависи од многу фактори, а правдата е еден од нив. 
Не сум сигурен дека [трибуналот] имаше многу успех во тоа“, рече Гредељ за SETimes. 
„Сите ја видовме реакцијата на Хрватска и Србија кога хрватските генерали беа ослободени. 
Едната страна славеше, а другата беше лута“.
„Судовите како [Хашкиот трибунал] се генерално резервирани за мали нации, како што е Балканот. 
Така што јас мислам дека е многу важно меѓународната заедница да формира еден голем меѓународен кривичен суд, кој ќе важи за сите држави“, рече Гредељ. 
„Тоа може да биде едно од решенијата со кои ние лесно ќе дојдеме до правда, а со тоа и до помирување.“
Дописниците Анес Алиќ во Сараево и Дражен Ремиковиќ во Загреб дадоа свој придонес за овој извештај.
Какво влијание има Хашкиот трибунал врз регионалното помирување во поранешна Југославија? 
Споделете ги вашите коментари долу.
