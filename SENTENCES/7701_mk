18/12/2012
Бојана Миловановиќ за Southeast European Times во Белград –18.12.12
Договорот за интегрирано гранично управување меѓу Србија и Косово беше значаен фактор за одлуката на министрите за надворешни работи на ЕУ да го проценат напредокот на земјата за отпочнување на разговорите за пристапување следната пролет, рече српскиот премиер Ивица Дачиќ.
„По многу години, Србија доби многу позитивно мислење од ЕУ, со добри шанси за отпочнување на разговори за членство следната пролет“, рече Дачиќ по состанокот минатата недела.
Без договорот, кој беше постигнат претходно овој месец, како што рече Дачиќ, земјата ќе мораше да чека до 2014 година.
Во финалните заклучоци за Србија е наведено дека:
„во насока на можната одлука на Европскиот совет за отворање преговори со Србија, Советот на министри, врз основа на извештај на Европската комисија и високиот претставник на ЕУ, пролетта 2013 година ќе изврши преглед на напредокот што Србија го постигнала во реформите и зајакнувањето на односите со Приштина“.
Преговорите меѓу Дачиќ и косовскиот премиер Хашим Тачи ќе продолжат во јануари, рече во понеделникот (17-ти декември) високиот претставник на ЕУ за надворешни работи, Кетрин Ештон.
„Имаме важен период пред себе, кој ќе бара потполно политичко единство и стабилност, за да можеме да продолжиме по европскиот пат, истовремено штитејќи ги нашите национални и државни интереси“, рече Дачиќ.
Сузана Грубјешиќ, вицепремиер за европски интеграции, рече дека Србија е „подготвена ако треба и утре да започне со преговорите“.
„Можеме да кажеме дека денес Србија добива и пофалби и охрабрување.
Добива пофалби за она што го има направено, бидејќи владата ја демонстрираше својата намера да ги одржи дадените ветувања, а добива охрабрувања од фактот што датумот за почеток на преговорите за членство ќе биде определен следната пролет, за време на следното претседателство, што ќе го води Ирска“, рече Грубјешиќ за SETimes.
Таа рече дека преговорите меѓу Белград и Приштина ќе продолжат и дека северно Косово ќе биде следната тема.
„Северно Косово се споменува секогаш.
Кога некој ќе рече ,да се прифати реалноста’ тоа важи и за северно Косово и тоа сигурно ќе биде тема на политичкиот дијалог, бидејќи само на тој начин можеме да постигнеме одржливо решение.“
Предраг Симиќ, професор по политички науки на Белградскиот универзитет, рече дека Србија останува на европскиот пат, но додаде дека патот е понекогаш несигурен.
„ЕУ ги поздравува потезите на новата влада во врска со Косово, но самиот факт што ова е нова влада претставува причина за претпазливост“, рече Симиќ заSETimes.
Тој рече дека колку подолго трае процесот на европска интеграција, толку повеќе контрола Унијата ќе има над Србија ако резултатите од преговорите со Косово не бидат задоволителни.
„Ќе видиме како ќе се одвиваат работите со Косово и Србија“, додаде Симиќ.
Иако во предлог-заклучоците од состанокот на министрите за надворешни работи на ЕУ се споменува следната пролет за почеток на разговорите, одредувањето на прецизен датум беше отфрлено поради противењето на Германија.
Германија истакна дека напредокот на Србија во „видливото и трајно подобрување на односите со Приштина“ мора да е опипливо.
