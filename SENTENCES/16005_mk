18/04/2006
БЕЛГРАД, Србија и Црна Гора -- Сојузниот министер за одбрана, Зоран Станковиќ, во понеделникот (17-ти април) рече дека новиот закон за воена амнестија, усвоен од страна на српскиот парламент претходно истиот ден, ќе ги елиминира кривичните обвиненија, но не и обврската за служење воен рок. 
Со овој закон ќе бидат опфатени околу 2.500 луѓе кои ја избегнуваат воената обврска од 7-ми октомври 2000 година досега. 
Многумина од нив ја напуштија земјата за да избегнат кривично гонење. 
Станковиќ истакна дека целото прашање може да биде решено низ планирана трансформација на армијата на сојузната заедница во целосно професионални сили до 2010 година.
Во другите вести од понеделникот, деветмина полициски кадети беа повредени во експлозијата што се случи за време на вежба во Земун. 
Седум лица се хоспитализирани. 
Властите ја испитуваат причината за експлозијата. 
(Политика - 18/04/06; Танјуг, Бета - 17/04/06)
