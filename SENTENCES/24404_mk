10/05/2009
ВАШИНГТОН, САД -- Државниот секретар Хилари Клинтон и романскиот министер за надворешни работи во посета на земјата, Кристиан Диаконеску, во петокот (8-ми мај) потпишаа билатерален договор за правна помош и нова спогодба за екстрадиција.
Според извештаите на медиумите, договорите имаат за цел зајакнување на билатералната соработка во борбата против организираниот криминал, која ќе се прошири дури и на информации во врска со банкарските сметки.
Новата спогодба за екстрадиција ќе ја замени постојната Конвенција за екстрадиција, потпишана меѓу двете земји во 1924 година.
Во четвртокот, германските пратеници усвоија резолуција во која се повикува ЕУ да ги блокира средствата за Романија поради нејзините лоши резултати во борбата против корупцијата.
Комисијата за човекови права на парламентот го покрена ова прашање, изразувајќи загриженост поради „постојаните проблеми во судството“.
„Бундестагот ...
ја поканува ЕУ да примени казни во вид на кратење на средствата за Романија, како што веќе стори со Бугарија“, се вели во документот.
Германија моментно е најголем придонесувач во буџетот на ЕУ.
(Евениментул зилеи - 10/05/09;
Mедиафакс, Агерпрес, АП - 09/05/09;
веб-страница на американскиот Стејт департмент, Дојче веле, ДПА, Медиафакс, Хотњус - 08/05/09)
