29/03/2007
(ЕурАктив - 29/03/07;
AП, АФП, Ројтерс, ДПА, ФТ, Бета, Б92, Макфакс, ЕУРОПА - 28/03/07)
ЕУ е подготвена да одигра „водечка улога“ во Косово по решавањето на прашањето на статусот, рече во средата (28-ми март) комесарот за проширување на ЕУ, Оли Рен, два дена откако специјалниот претставник на ОН, Марти Ахтисари, го обелодени конечниот предлог за решението.
Документот, кој го подготви поранешниот фински претседател и го испрати до Советот за безбедност во понеделникот, предвидува надгледувана независност за Косово од страна на ЕУ, која се опишува како „единствено остварливо решение“.
„Суштината на одлуката за Косово е европското единство“, рече Рен пред комитетот на Европскиот парламент (ЕП) во средата.
„Ние мора да продолжиме со поддршката за претседателот Ахтисари и неговиот предлог со конзистентна решителност во Советот за безбедност на ОН.
Не може да се добие ништо со одложување на одлуката.
ОН веќе управува со Косово осум години.
Состојбата на статус кво не е одржлива.“
Советот за безбедност се очекува да отвори дебата за планот на Ахтисари за Косово набргу откако Велика Британија ќе го преземе претседателствувањето со телото од 15 нации, на почетокот од април и ќе донесе одлука за идниот статус на покраината подоцна оваа година.
Во своето обраќање пред ЕП, Рен јасно стави до знаење дека планирањето на ЕУ за „најголемата мисија за управување со цивилни кризи“ што Унијата досега ја презела, добро напредува.
Според планот, откако ќе биде решено прашањето на статусот, ЕУ ќе испрати 2.000 припадници на меѓународниот персонал во Косово, меѓу кои и 1.500 полицајци, судии и цариници.
Цитирајќи внатрешен извештај, подготвен од страна на Рен и шефот за надворешна политика на ЕУ, Хавиер Солана, Фајненшал тајмс во средата објави дека периодот на транзиција од 120 дена, за време на кои УНМИК ќе му ги предаде надлежностите на ЕУ, најверојатно, ќе биде „мошне чувствителен во политичка и безбедносна смисла“.
Според весникот, мисијата на ЕУ ќе биде целосно функционална за „минимум две години“.
„ЕУ ќе одигра водечка улога како во водењето на меѓународните цивилни мисии, така и во поддршката на европските аспирации на Косово“, им рече Рен на пратениците на ЕУ во средата.
„Ние немаме излезна стратегија, туку само влезна стратегија.“
Според проценките, средствата потребни за првите три години, рече тој, ќе изнесуваат 1,5 милијарди евра.
Ова ќе го покрива делот на Косово во југословенскиот долг, трошоците за спроведувањето на решението за статусот, потребите на економскиот развој и трошоците за меѓународното присуство.
„Финансиите не можат да доаѓаат само од буџетот на ЕУ“, рече Рен.
„Земјите-членки на ЕУ и нашите меѓународни партнери мора да ја делат одговорноста.“
ЕУ очекува САД и меѓународните финансиски институции да придонесат со одредени финансиски средства.
Пред да започне расправата во Советот за безбедност, политичките директори од шесте нации на Контакт-групата за Косово -- Велика Британија, Франција, Германија, Италија, Русија и САД -- се состанаа во средата во Лондон.
„Контакт-групата останува обединета во своето заедничко чувство на одговорност за промовирање на мирот во Косово и регионот, наспроти какви било разлики во перцепцијата“, се вели во соопштението на британската канцеларија за врски во Приштина.
Русија, која е, исто така, една од петте постојани членки на Советот за безбедност, е единствената земја во Контакт-групата што изрази противење во врска со предлогот на Ахтисари.
Таа повика на понатамошни преговори помеѓу Белград и Приштина.
