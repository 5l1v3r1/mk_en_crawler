20/05/2008
Наташа Радиќ за Southeast European Times во Загреб -- 20/05/08
На почетокот од април австриската министерка за надворешни работи Урсула Пласник и германскиот претседател Хорст Колер поднесоа официјални жалби до нивните хрватски колеги, министерот за надворешни работи Гордан Јандроковиќ и претседателот Стипе Месиќ, за огромните бирократски пречки со кои се соочуваат нивните бизнис групи во Хрватска.
Овие две официјални жалби се особено загрижувачки бидејќи Австрија и Германија се најголемите странски инвеститори во оваа земја.
Како што се дознава, за време на средбата со Јандроковиќ во март, Пласник најповеќе зборувала за бирократијата и корупцијата со која се соочуваат австриските бизнисмени во Хрватска.
Јандроковиќ ветил дека владата ќе ја подобри ваквата ситуација со активна борба против корупцијата и „отплеткување“ на сложената бирократија, бидејќи стотици австриски и германски фирми имаат бизниси во сите индустриски сектори во Хрватска.
За време на официјалната посета на Хрватска минатиот месец, прва од страна на еден германски претседател откако оваа балканска земја стекна независност, Колер ги пофали политичките односи помеѓу овие две земји, но исто така истакна дека постојат економски проблеми.
„Економијата е тоа кон што треба да се насочиме во иднина.
Верувам дека хрватските институции ќе продолжат да вложуваат напори за промени, така што проблемите ќе можат да се решат“, рече Колер.
Претставниците на Австрија и Германија одбија да го откријат идентитетот на фирмите и директорите кои се пожалиле на проблеми во Хрватска.
Но, Колер рече, „Германските бизнисмени сакаат гаранција за владеењето на правото, намалување на административните работи за една едноставна одлука и поголема пазарна конкурентност во Хрватска.
Овие се приоритетите на кои им е потребно итно внимание“.
„Ќе направиме се што е потребно за да ги спроведеме реформите и да добиеме членство во ЕУ“, рече Месиќ по средбата со неговиот германски колега.
Претставниците на ЕУ се свесни за разочарувањето на австриските и германските бизнисмени и внимателно ја следат реакцијата на Загреб.
Бидејќи Хрватска се стреми да влезе во ЕУ до 2010-та година, Унијата најверојатно ќе очекува вложување на сериозни напори против корупцијата и очигледниот недостаток на колективна транспарентност.
