21/02/2012
Билјана Пекушиќ за Southeast European Times во Белград -- 21.02.12
Гледано низ чисти бројки, Србија има повеќе административни услуги, како што се агенции, директорати, совети и фондови од која било друга држава во Европа.
Вкупно ги има околу 170, со честопати лошо дефинирани задачи кои даваат чест потенцијал за поклопување, вишок и дуплирање.
„Апсурдно е дека Германија, Велика Британија, Финска, Холандија, Словачка, Чешката република, Бугарија и Романија, со 213 милиони жители, имаат вкупно 112 агенции, додека Србија, со 7 милиони луѓе, има 136“, рече за SETimes Миленко Џелетовиќ, официјален претставник од опозициската Српска напредна партија.
Тој, исто така, истакнува дека големи суми пари се трошат рутински на непотребната администрација во Србија.
Во еден сектор, на пример, покрај Министерството за заштита на животната средина, има Агенција за заштита на животната средина, Фонд за заштита на животната средина и Институт за заштита на природата на Србија.
Во енергетската област, има Агенција за енергија, како и Агенција за енергетска ефикасност.
Имате прашање за извозот?
Обидете се во Агенцијата за странски инвестиции и промовирање на извозот или во Агенцијата за извозен кредит и осигурување.
„Агенциите вработуваат партиски луѓе, кои за многу малку или никаква работа, добиваат високи плати“, рече за SETimes политичкиот аналитичар и социолог, Милан Николиќ.
Тој е директор на невладиниот Центар за проучување на политиката.
Вмешаноста на партиите е најочигледна во Агенцијата за приватизација, која -- од своето основање во 2001 година -- седумпати промени директори.
Исто така, во скоро сите фондови и совети, менаџерите се менуваат со секоја промена на власта и бројот на вработените се зголемува.
Платите на менаџерите во агенциите се движат од 1.000 до 8.000 евра месечно.
„Во земја каде што просечната плата изнесува околу 400 евра, и која има 650.000 невработени, ароганција на државата е да ги наградува толку арогантно своите луѓе со раководни позиции во јавната администрација“, рече за SETimes претседателот на Обединети синдикати „Независност“, Бранислав Чанак.
Економистите пресметуваат дека со 800-те милиони евра годишно потрошени на плати за непотребни агенции, Србија може да изгради серија доброопремени болници и десетици илјадници нови домови и станови.
Застапниците велат дека сите агенции се бараат од ЕУ.
Но, бројот на ваквите агенции во земјите-членки на ЕУ го покажува спротивното.
Во Германија, најголема земја во Европа со 80 милиони луѓе, има само шест агенции.
Во Финска има девет, во Словачка има осум, во Чешката република има 11.
Во соседна Хрватска, која е најблизу до пристапување, има 47.
Србија е, исто така, позната во Европа со својот број на вработени во јавниот сектор.
За разлика од Германија, која има само 6,7 од вработените во јавниот сектор, еден од тројца вработени работат за државата во Србија.
„Само секој 24-ти жител произведува нешто, [исто како во] Боцвана, Намибија и Бурунди“, рече за SETimes претседателот на Сојузот на работодавачи на Србија, Драгољуб Рајиќ.
Неговиот сојуз бара од владата да елиминира повеќе од 100 агенции формирани во изминативе пет години.
И навистина, на крајот од минатата година, владата најави дека ќе усвои закон за укинување на непотребните агенции, совети и фондови.
Но, засега никој во власта не може да потврди дека се работи на тоа.
