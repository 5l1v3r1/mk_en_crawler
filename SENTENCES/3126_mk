09/03/2006
Од Марина Стојановска за Southeast European Times во Скопје – 09/03/06
Почнувајќи од оваа година, секоја фирма во Македонија со повеќе од 25 вработени ќе мора да инсталира електронски мерачи на работното време.
Оваа обврска произлегува од новиот закон за работните односи, чија цел е да се решат два чести проблеми:
доцнењето на вработените и злоупотребата од страна на работодавачите на нивниот персонал со прекувремена неплатена работа.
Според директорот на Трудовиот инспекторат, Изет Ризахау, повеќето работодавачи го почитуваат законот и го спроведуваат овој систем.
„Секојдневно се вршат контроли“, вели Ризахау.
„Во случај на прекршок, се воведува привремен 30-дневен прекин на работата.“
Сепак, претставникот на ЕУ во Македонија, Ерван Фуере, не е убеден дека законот целосно се спроведува.
Неговото неспроведување преставува проблематична област која мора да се надмине со придвижувањето на Македонија напред на патот кон членството во ЕУ, вели тој.
„Крајниот рок за инсталирање на електронските мерачи беше 1-ви јануари 2006 година“, му рече Фуере на македонско-словенечниот бизнис клуб.
„Практиката покажува дека тоа не се почитува доволно.“
Според новиот закон, работната недела се состои од 40 работни часови, при што е дозволена платена прекувремена работа од најмногу десет часови.
Ако годишната прекувремена работа на вработениот биде подолга од 150 часа, работодавачот е обврзан да плати една дополнителна месечна плата.
Овие одредби се воведени поради сé поголемиот број случаи во кои вработените се држат на работа по 12 или 13 часа, наместо редовните осум.
Таквите случаи се најкарактеристични за текстилната индустрија.
Сепак, индустриските претставници велат дека се под конкурентски притисок на светскиот пазар, особено поради евтината работна сила во Кина и на други места.
Поставувањето на мерачи, велат тие, само ќе ги зголеми проблемите во индустријата.
„Ако почнеме да им плаќаме дополнителни плати на работниците, ќе се најдеме во уште потешка економска ситуација“, вели Руска Трпевска, директорка на текстилното претпријатие „Декон“.
„Обемот на работата ќе се намали бидејќи ние ќе мора да примаме мали нарачки поради намаленото работно време.“
Текстилните претпријатија тврдат дека периодите април-мај и септември-октомври треба да се сметаат за сезонски работни периоди, бидејќи таканаречените „брзи нарачки“ го достигнуваат својот максимален интензитет во ова време.
Во такви услови, неопходно е продолжено работно време и законот треба да се измени за ова да биде земено предвид, велат тие.
