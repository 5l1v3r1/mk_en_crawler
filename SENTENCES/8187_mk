28/09/2011
Игор Јовановиќ, Ивана Јовановиќ и Мухамет Брајшори во Белград и Митровица -- 28.09.11
Ситуацијата во северно Косово остана многу напната и во среда (28-ми септември), еден ден откако четворица мировници на КФОР и најмалку 16 локални српски демонстранти беа повредени во судирите на граничниот премин Јариње.
Во меѓувреме, последниот круг разговори со кои посредуваше ЕУ меѓу Белград и Приштина е откажан.
Сведочењата за тоа што точно се случи во вторникот се разликуваат, при што Србите го обвинуваат КФОР дека пукал на невооружени цивили, а меѓународните мировници велат дека тие биле нападнати.
„Мора да има истрага и оние што го наредија овој чин мора да сносат последици“, рече српскиот политички водач-ветеран Оливер Ивановиќ.
„За мене, како човек, ќе биде доволно да се знае дека КФОР и НАТО спровеле истрага исто како што тоа би го сторила секоја друга армија, вклучително и српската.
Пукањето на насобраниот народ е нешто што е апсолутно несоодветно.“
Но, Ралф Адамец, портпарол на НАТО, рече дека Србите ги нападнале мировниците, кои се обидувале да ја отстранат барикадата.
Демонстрантите, рече тој, со возило тргнале накај војниците на КФОР, повредувајќи еден од нив.
„За време на инцидентот беше направен обид да се грабне оружјето на војникот и по вербалното предупредување, војник на КФОР пукаше повредувајќи цивил кој се обидуваше да го украде оружјето“, рече тој.
Беа фрлени голем број импровизирани експлозивни направи кон персоналот на КФОР, нанесувајќи му помали повреди.“
„Длабоко сме убедени дека мнозинството од населението сака мир и стабилност и дека ваквите чинови, без оглед дали ги вршат поединци или групи, се сериозна закана за безбедноста на жителите во таа област“, рече тој, додавајќи дека мировниците ќе дејствуваат според овластувањата.
КФОР има мандат да го одржува мирот и јасно ги предупреди демонстрантите дека војниците може да пукаат ако бидат нападнати, рече професорот по безбедносни студии Авдула Хасани од Приштина
„Мандатот на КФОР е јасен:
да се создаде безбедна и мирна средина, и никој не треба да го обвинува КФОР за отстранување на барикадите или запирање на демонстрантите“, рече тој за SETimes.
„Пред неколку месеци, Јариње и Брњак беа прогласени за Специјални воени области, каде што КФОР има право да пука ако припадниците бидат под закана или бидат нападнати.“
Фатлум Садику, политички коментатор во Приштина, рече дека последните инциденти ја покажуваат потребата од преговори директно со Србите во северно Косово, без потпирање на Белград како посредник.
„Сите велат дека Белград е клучен за северот, и партнер за разговорите.
Но, неодамнешните настани покажаа дека Белград не може да ги контролира како што сака северните водачи, бидејќи тие се главно од српската опозиција.
Косово и меѓународната заедница мора да имаат одделен дијалог со нив и без Белград“, рече тој за SETimes.
Без политичко решение, тензиите ќе продолжат, рече тој.
„Ако сите страни не се согласат за политичко решение, врз основа на предлогот на Ахтисари -- кој дава многу високо ниво на автономија за северот -- моето стравување е дека насилството ќе продолжи“, рече тој.
Во меѓувреме, мисијата на владеење на правото на ЕУ наиде на критики како кај Албанците, така и кај Србите, иако од различни причини.
„ЕУЛЕКС не го исполнува својот мандат за воведување на владеење на правото.
Тие знаат кој ги води криминалните групи на северот, но не прават никакви обиди за нивно апсење“, рече Хасани.
Ивановиќ рече дека ЕУЛЕКС е „збунета мисија“ и дека не успеа да изгради однос со локалното население.
„КФОР добива задачи кои инаку не треба да ги има.
Во моментот кога ЕУЛЕКС исчезна како фактор на безбедноста во регионот, КФОР се обидува да компензира за овој вакуум“, рече тој.
Тој ги обвини земјите-членки на НАТО кои ја поддржуваат независноста на Косово дека ги користат мировниците за наметнување на власта на Приштина.
„Србите не го сакаат тоа“, рече тој за SETimes.
„Тие нема да живеат во независно Косово;
тие живеат во Србија.“ Секое евентуално решение, рече тој, „мора да произлезе од преговори и без насилство“.
