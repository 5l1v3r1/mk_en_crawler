13/06/2006
ЛУКСЕМБУРГ -- Турција во понеделникот (12-ти јуни) направи клучен чекор кон членството во ЕУ, отворајќи го првото поглавје -- наука и истражување -- во своите разговори за пристап со Европската комисија. 
Министрите за надворешни работи на ЕУ мораа најпрво да го убедат Кипар да й дозволи на Анкара да ги започне преговорите, и покрај фактот што Турција сé уште не ги отворила своите пристаништа и воздушниот простор за кипарските бродови и авиони. 
Доцна во понеделникот комесарот за проширување на ЕУ, Оли Рен, рече дека Турција мора да ги почитува своите обврски во врска со Кипар. 
Анкара, додаде тој, мора, исто така, да постигне „сериозен напредок“ во слободата на печатот и дискриминацијата против немуслиманското население и да ги подобри животните услови во курдскиот југоисточен дел на земјата. 
Министерот за надворешни работи, Абдула Ѓул, сигнализираше дека Анкара нема да преземе никакви чекори во врска со Кипар додека ЕУ не стави крај на економската изолација на кипарските Турци.
Во меѓувреме во Анкара, министерката за надворешни работи, Дора Бакојани, изрази задоволство од компромисот, опишувајќи го како „позитивен развој во екстремно сложените и тешки преговори, за време на кои Атина ја поддржа оправданата загриженост на Кипар“. 
(Блумберг, Њујорк тајмс, ЕУ Обсервер, Катимерини, АНА - 13/06/06; AП, АФП, УПИ, Ројтерс - 12//06/06)
