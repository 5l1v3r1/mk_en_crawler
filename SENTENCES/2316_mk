04/02/2005
Од Гелу Трандафир за Southeast European Times -- 04/02/05
Романскиот претседател Трајан Басеску во понеделникот (31-ви јануари) се состана со британскиот премиер Тони Блер, што е прва посета на Басеску на Запад по преземањето на функцијата во декември. 
Одлуката да оди во Лондон имаше за цел испраќање на смислен „политички сигнал“, АП го цитира Басеску. 
За време на неговата кампања тој вети дека ќе стави висок приоритет на односите со САД и со Велика Британија.
По состанокот, Басеску и Блер повторно ја потврдија својата посветеност на развојот на стратешко партнерство -- на сила од 2003 година -- помеѓу двете земји. 
„Двајцата водачи одлучија да работат за успешна интеграција на Романија во ЕУ на 1-ви јануари 2007 година, врз основа на спроведувањето на обврските за кои се преговараше со Романија. 
Премиерот Тони Блер искажа силна континуирана поддршка од страна на Велика Британија“, се вели во соопштението објавено по состанокот.
Блер беше еден од најважните поддржувачи на интеграцијата на Романија во ЕУ. 
Тој одигра важна улога во 1999 година, кога Европскиот совет во Хелсинки одлучи да отвори преговори за пристап со Букурешт.
Двајцата водачи „ја истакнаа важноста на подобрувањето на бизнис климата во Романија, особено преку далекусежната и важна кампања за борба против корупцијата на сите нивоа“. 
Велика Британија понуди поддршка за напорите против корупцијата со испраќање на советници од британската Влада кои би соработувале со романската Влада.
На полето на надворешната политика, тие разговараа за стратешката важност на Романија на источната граница со НАТО и се согласија „тесно да соработуваат за вклучување на прашањето на големиот регион на Црното Море на евро-атланската агенда“. 
Басеску постојано повторуваше дека развојот на стратегија за интеграција во регионот е еден од приоритетите на неговата политика, и покрај критиките од страна на политичките противници, кои велат дека тоа претставува свртување од примарната цел на надворешната политика на Романија за пристап во ЕУ.
Басеску и Блер се согласија со потребата за проширување на демократијата, стабилноста, безбедноста и благосостојбата и по иднината во ЕУ, и рекоа дека ќе започат заеднички напори со оние од сегашните и потенцијалните земји-членки на ЕУ кои го поддржуваат спроведувањето на Акциониот план на ЕУ во Молдавија и Украина. 
Тие ветија дека ќе помогнат во промовирањето на стабилноста, безбедноста и понатамошната европска интеграција во Западен Балкан.
Романскиот претседател, исто така, ја потврди решеноста на неговата земја да ги задржи своите 730 војници во Ирак „сé додека новите ирачки институции не бидат способни ефикасно да ја водат земјата и да осигурат мирна клима со цел да започне здрав процес на реконструкција“.
