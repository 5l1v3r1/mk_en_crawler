08/11/2010
Од Игор Јовановиќ за Southeast European Times во Белград – 08/11/10
До предвремените избори во Косово има помалку од пет недели и српската влада треба допрва да заземе конечен став за тоа дали ќе ги повика косовските Срби на гласање или ќе ги бојкотира изборите.
Белград се соочува со тешка задача.
Ако ги повика косовските Срби да гласаат, ризикува да биде обвинета од националистичката опозиција дека индиректно ја признава независноста на Косово.
Ако повика на бојкот, членките на ЕУ може да го обвинат Белград дека не ја исполнува својата обврска за одржување добрососедски односи во регионот.
Поделеноста е длабока во Белград и меѓу косовските Срби.
Српскиот министер за Косово и Метохија, Горан Богдановиќ, изјави за белградските медиуми дека владата ќе заземе јасен став за прашањето, како прашање од национален интерес.
„Никој не треба да се сомнева -- српската влада навреме ќе донесе одлука и ќе испрати јасна порака до Србите“, рече Богдановиќ.
Високиот претставник на министерството Оливер Ивановиќ рече дека прашањето е премногу важно за Белград да одлучи за она кусо време што остана.
Српските партии имаат различни мислења за тоа дали косовските Срби треба да бидат повикани на гласање.
Некои членови на владејачката коалиција сметаат дека е должност на Србија да ги повика своите граѓани на гласање, за да имаат клучно влијание врз својата позиција и иднината на Косово.
Тие ги отфрлаат тврдењата дека излегувањето на гласање ќе значи признавање на независноста на Косово.
Демократската партија на српскиот претседател Борис Тадиќ досега не зазеде официјална позиција.
Но, високиот партиски претставник Драгољуб Мичуновиќ рече дека Србите не треба да ги бојкотираат изборите.
Десничарските опозициски партии -- Демократската партија на Србија (ДПС) и Српската радикална партија -- бараат владата да им упати инструкции на Србите да не гласаат.
ДПС инсистира на тоа дека секое учество би значело признавање и дека Србите би учествувале „само на сопствена штета“.
Слично разидување постои меѓу самите косовски Срби.
Претставничката на централните косовски Срби, Рада Трајковиќ, рече дека Белград треба да ги повика Србите да гласаат или ќе се соочат со критики од ЕУ дека „го дестабилизираат Косово“.
За разлика од тоа, српските организации од северно Косово велат дека бојкотот е единственото решение.
Без оглед на одлуката на српската влада, рече Трајковиќ, поголем српски одѕив може да се очекува во централно и јужно Косово, додека оние на север, најверојатно, нема да излезат на гласање.
Меѓу политичките аналитичари во Белград, нема единствен консензус.
Душан Јањиќ од Форумот за етнички односи изјави за SETimes дека владата треба да ги повика Србите да гласаат и дека можеби веќе премногу долго чекаше да има влијание.
„Ако владата одлучеше порано, тоа можеше да ги поттикне Србите да ги освојат сите места што им се определени во косовскиот парламент.
Сега е премногу доцна за тоа.
Тие ќе излезат со неколку листи, поделени гласови и ќе освојат не повеќе од 12 од вкупно 22 места во парламентот“, предвиде Јањиќ.
Но, шефот на проектот Косовски компромис, Александар Митиќ, има поразличен став.
„Сите политички партии во Србија треба повторно да се обединат и да ги советуваат косовските Срби да ги бојкотираат изборите“, рече тој за SETimes.
„Но, јас сум скептичен околу подготвеноста на белградските власти да повикаат на бојкот, со оглед на тоа што тие покажаа за време на разговорите за резолуцијата на Генералното собрание на ОН дека им е многу повеќе грижа за мислењето на Брисел отколку за мислењето на самите косовски Срби на теренот.“
Иако се чини како да ја отфрлила таа идеја, друга опција е владата воопшто да не заземе официјален став, туку да остави да се одлучува индивидуално.
На претставниците на српската заедница веќе им е загарантиран минимум од десет места во косовското собрание.
Со тоа изборите нема да влијаат значително на ситуацијата на српската заедница или на секојдневните предизвици со кои се соочуваат Србите.
„Може да им помогне на сите заедници во Косово ако прашањето остане што е можно подеполитизирано, особено сега кога разговорите меѓу Белград и Приштина се на видик“, рече Банкрофт, директор на Трансконфликт за SETimes.
