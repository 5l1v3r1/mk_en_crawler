17/11/2010
Од Јусуф Рамадановиќ за Southeast European Times во Сараево -- 17/11/10
Два месеци и десет дена по светиот исламски празник Рамадан, муслиманите го слават Курбан Бајрам, празник на жртвата кој ги повикува муслиманите да се обединат околу заедничката кауза -- еднаквоста и братството.
Курбан Бајрам паѓа во време на аџилакот и е сеќавање на волјата на Аврам да го жртвува својот син Исмаил како чин на покорност кон Господ пред тој да интервенира и, наместо тоа, да жртвува овен.
Верниците им оддаваат почит на умрените и колат овца -- наречена курбан -- како симбол на жртвата.
Прославите во БиХ се одбележуваат со подароци за децата и обилни ручеци за семејството и гостите.
Многу жители на Сараево кои дадоа изјава за SETimes рекоа дека иако ќе продолжат да го прославуваат празникот со семејството и пријателите како и во изминатите години, тие нема да заколат курбан.
Овогодинешните прослави на Курбан Бајрам во БиХ се совпаднаа со изложбата на ракописи од Куранот, во организација на Историскиот архив на Сараево, а домаќин беше Куршумли Медреса, од 16-тиот век, позната како и прво високо школо во Сараево.
Познатиот сараевски професор Есад Дураковиќ говореше на церемонијата на отворање минатиот петок (12-ти ноември) и ја опиша изложбата како „сведоштво за континуитетот“.
Куранот нуди можност за толкување како преку своите калиграфски записи, така и преку методите на книга со повез“, објасни тој.
На изложбата беа прикажани важни ракописи од исламската света книга, како и примероци од арапската калиграфија.
Меѓу најважните е копијата на Куранот која датира од 14-тиот или 15-тиот век.
Исто така, изложени се и печати на босанскиот и херцеговинскиот гувернер, најдени на декретите и наредбите од периодот 1465 и 1807 година.
Тие се чуваат постојано во Дубровничкиот Државен архив, но беа донесени во Сараево заради тековната изложба, во голема мера преку заложбите на дубровничкиот архитект Весна Мијатовиќ.
Печатите главно им припаѓаат на гувернерите на босанскиот пашалук (Отоманската област) додека помал број потекнуваат од Херцеговински сањак, регион на босанскиот пашалук.
„Оваа изложба, иако беше организирана да се поклопи со Курбан Бајрам, ја надмина својата првична цел“, вели Харис Заимовиќ од Сараевскиот Историски архив.
„Истата претставува долгорочен дар за Сараево, посочувајќи ја нејзината историска порака.“
Босна се запозна со исламот долго пред да потпадне под отоманската власт, бидејќи отоманските војници биле стационирани трајно долж границите на средновековното Босанска Кралство.
Отоманската империја владееше со Босна од 1463 до 1878 година, пред да биде заменета од австриската власт.
Тие 415 години оставија големо влијание врз општиот живот на босанското население.
