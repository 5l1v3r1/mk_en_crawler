28/02/2006
Од Игор Јовановиќ за Southeast European Times во Белград – 28/02/06
На состанокот во понеделникот (27-ми февруари) во Брисел министрите за надворешни работи на ЕУ јасно й ставија до знаење на Србија дека мора целосно да соработува со Трибуналот на ОН за воени злосторства до крајот на март ако сака да избегне прекин на разговорите на Србија и Црна Гора за Договорот за стабилизација и асоцијација (ДСА) со Унијата.
„Мора да се оствари целосна соработка со Трибуналот како гаранција дека нема да има прекин на преговорите“, се вели во соопштението на Европскиот совет. 
Советот ги повикува Србија и Црна Гора и Босна и Херцеговина „да преземат решителни дејствија со цел да осигурат конечно изведување пред лицето на правдата без никакво одложување на преостанатите обвинети во бегство, особено Радован Караџиќ и Ратко Младиќ.
Во своето обраќање на состанокот, комесарот за проширување на ЕУ, Оли Рен, рече дека соработката со Трибуналот не само што не е подобрена, туку е и влошена. 
Ако не е прашањето на воените злостоства Србија е на вистински пат да го потпише ДСА оваа есен, истакна Рен.
Со цел тоа да се оствари, рече Рен, Белград мора да стори сé што е во негова моќ за да покаже целосна соработка -- особено со предавање на Младиќ. 
За да избегне одложување на политичкиот круг на разговорите за ДСА, кој треба да започне на 5-ти април, земјата мора да ги исполни своите меѓународни обврски пред крајот на март, додаде тој.
Министерот за надворешни работи на Србија и Црна Гора, Вук Драшковиќ, во понеделникот допатува во Брисел со надеж дека ќе ги убеди претставниците на ЕУ да не ги прекинуваат разговорите. 
Тој се состана со Рен, со шефот за надворешна политика на ЕУ, Хавиер Солана, и со австриската министерка за надворешни работи, Урсула Пласник.
Блокирањето на патот до пристапот би бил погрешен пристап бидејќи тоа е токму она што хашките бегалци и ултранационалистите кои нив ги поддржуваат би сакале да се случи, тврди Драшковиќ.
Елементи на поранешниот режим на Милошевиќ го штитат Младиќ, им рече Драшковиќ на официјалните претставници на ЕУ, додавајќи дека тие се противат на демократската и европската иднина на Србија бидејќи се надеваат дека повторно ќе дојдат на власт.
Тој го повтори тврдењето на владата дека властите не знаат каде се наоѓа Младиќ и дека прават сé што е во нивна моќ за да го уапсат.
Во меѓувреме, српскиот премиер Воислав Коштуница во понеделникот вети дека Србија ќе ги почитува сите меѓународни обврски што ги презеде.
„Пораките што доаѓаат од Брисел го кажуваат истото -- колку Србија е ориентирана кон Европа и колку Европа е ориентирана кон Србија, додека да се биде во Европа значи да се почитуваат нашите меѓународни обврски и ние ќе ги почитуваме“, рече Коштуница.
