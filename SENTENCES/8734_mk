03/01/2012
Од Енди Дабилис за Southeast European Times во Атина -- 03/01/12
Обвинувана како за тоа што дозволува премногу нелегални имигранти да влезат, така и за тоа што им дозволува да одат во други земји на ЕУ, Грција сега се најде повторно на удар со обвинувањата дека лошо се однесува со нив и дека оние што излегуваат не треба да се вратат.
Европскиот суд на правдата, во два случаи што го покренаа Велика Британија и Ирска, пресуди дека земјите на ЕУ не смеат да ги пренесуваат барателите на азил во држава „каде што тој ризикува да биде предмет на нехуман третман“.
Тоа се однесуваше на Грција, каде што влегуваат 90 отсто од нерегистрираните имигранти кои се обидуваат да стигнат во ЕУ, поради високата поставеност на земјата на медитеранското крајбрежје на блокот и граничењето со редица балкански земји и со Турција, клучна точка за префрлање во шверцот со луѓе.
Тие се обидуваат да преминат во разнишани чамци, кануа, картонски кутии, пикнати во кутии во камиони, скриени во автомобили и автобуси, на секаков можен начин за да ги избегнат патролите, честопати залудно.
Преплавена од бранови имигранти и баратели на азил, Грција се обидува да се справи со ситуацијата, и властите планираат да изградат ограда од 4,9 метри и 12,5 километри во регионот Еврос, кој граничи со Турција.
Во текот на Божиќните празници, три лица, вклучително и една Иранка и нејзината 12-годишна ќерка, починаат при обид да ја преминат студената вода таму, омилено место за имигрантите кои се обидуваат да се искраднат во Грција, каде што 12 други се удавија.
Во првите девет месеци од 2011 година, околу 36.000 нелегални имигранти беа фатени при обид да ја преминат границата од Турција.
Во 2010 беа 128.000.
Други, првенствено од Авганистан, Ирак, Пакистан и Бангладеш, беа уапсени на други места долж границата, иако Грција се жалеше за недоволно помош од ЕУ, која ги води патролите на ФРОНТЕКС кои бараат незаконски имигранти.
Многу имигранти ги користат северната и западната граница на Грција, особено пристаништето Патрас, кое има бродска линија директно со соседна Италија, за да стигнат до другите земји на ЕУ.
Ако бидат фатени, правото на ЕУ предвидува дека тие мора да се вратат во првата држава каде што влегле, што значи дека Грција мора да ги прифати назад, ризик што судот вели дека е сега премногу опасен.
Одлукатата на судот беше поздравена од невладините организации кои ги поддржуваат правата на имигрантите и Атинскиот огранок на Агенцијата за бегалци на ОН, на УНХЦР.
„Грција е врата од каде што влегуваат различни групи луѓе, бегалци и имигранти ...
што претставува голем товар за земјата“, рече за SETimes портпаролката Кети Кехајојлу.
Со економската криза на Грција, таа рече дека тешкотиите на многу имигранти се влошија, иако тие честопати се обвинувани за влошените услови на државата.
Министерот за заштита на граѓаните, Христос Папуцис, апелираше за помош од ЕУ, велејќи дека Грција плаќа непропорционална цена за чувањето на нејзините граници.
Пресудата се однесува на тоа како барателите на азил се третирани и Кехајојлу рече дека тоа дава малку надеж за подобрување.
Извештајот на Хјумар рајтс воч покажа дека многумина се сместуваат во пренатрупани, нехигиенски затворски центри, а дека други се злоупотребувани.
Во декември двајца полицајци беа осудени на пет години затвор за тортура на двајца африкански бегалци.
Пред неколку години, само околу еден од 10.000 баратели на азил го добиваше својот слулај, но Кехајојлу рече дека тоа е сега зголемено на 12 отсто.
Таа рече дека пресудата „значи оти индивидуалните баратели на азил не треба да се враќаат назад во земјите каде што се соочуваат со реален ризик од деградирачки третман“.
УНХЦР објави дека 56.943 незаконски имигранти беа уапсени во текот на првите осум месеци од 2011 година, додека се обидувале да влезат во земјата.
Тоа е намалување за 33,5 отсто, бидејќи економската криза на земјата ги натера да одат на други места.
Но, во целата мешаница додека се обидува да го спречи влегувањето на бегалците и незаконските имигранти, да ги смести и да најде решение за застанатите повеќе од 47.000 случаи на азил, Грција се бори со намалени ресурси.
Земјата е технички во банкрот и преживува со 109 милијарди евра од заемите за спас на меѓународните позајмувачи, вклучително и ЕУ, и има помалку да одвои за овој проблем.
„Грција е жешка точка бидејќи е влезна точка за ЕУ и тоа значи дека на земјата й треба што е можно повеќе помош“, рече за SETimes Панос Христодулу, кој го предводи Грчкиот совет за бегалци во Атина.
Тој рече дека Грција не успеа да ги искористи финансиите на ЕУ и дека не е убеден оти пресудата ќе промени многу.
„Не гледам никакво подобрување ...
кога нашите колеги ги посетуваат затворските центри, тие гледаат дека тие и понатаму се пренатрупани.
Лошиот третман продолжува.“
Мула Назрул (39), од Бангладеш, стои пред Народната библиотека во центарот на Атина, неправејќи ништо и неможејќи да продаде неколку предмети што обично ги продава на тротоарот бидејќи полицијата -- која обично ги игнорира препродавачите кои се претежно нелегални имигранти -- врши строги проверки за празниците.
Назрул дошол пред повеќе од три години, преминувајќи скришум низ реката Еврос, на брод со 20 други луѓе кои му платиле на шверцер.
Тој има Црвена карта, која му овозможува шестмесечен престој, и мора да биде обновена.
Назрул рече дека често ја покажува бидејќи е честопати запиран од полицијата.
„Тие ми бараат документи“, рече тој за SETimes.
„Ми ги земаат работите.
Ме тепаат бидејќи велат:
„Ти не си легален.
Што правиш тука?“ Тој ги крева рамениците, знаејќи дека малку може да направи.
Тој се натпреварува со толпи незаконски имигранти од Африка, претежно Сенегал, кои продаваат фалсификувани ефтини производи на луѓе кои сакаат лажни луксузни чанти за делче од цената на брентираното име.
Тие доаѓаат преку морето на разнишани бродови, ризикувајќи ги животите за шанса за подобар живот во Грција или за да заминат во другите земји на ЕУ, ако не бидат фатени.
За многу имигранти, дилемата е нерешена со пресудата, бидејќи тие се чувствуваат растргнати меѓу обидот да обезбедат подобар живот во Грција или да ја искористат земјата за да стигнат на друго место.
Како што рече Назрул, и покрај тешкотиите, животот е подобар отколку во Бангладеш.
„Не можам да се вратам“, рече тој.
„И не можам да продолжам.“
