23/08/2005
Од Светла Димитрова за Southeast European Times во Софија -- 23/08/05
Бугарската армија во понеделникот (22-ти август) се приклучи на напорите за обнова на куќите и инфраструктурата оштетени од поплавите, кои опустошија некои области ова лето.
Формирани се повеќе од 20 групи воен персонал - обучени да му помагаат на населението во погодените места - рече началникот на Генералштабот, Никола Колев, во петокот, објавувајќи го планот за обнова подготвен минатата недела.
Вкупно 900 лица, опремени со 150 специјализирани транспортни средства, се вклучени во операцијата, која ќе трае до 31-ви октомври.
Ако дозволи времето работата ќе продолжи и по тој датум, рече во понеделникот министерот за одбрана, Веселин Близнаков.
Според овој план армијата ќе помогне во реконструкцијата на околу 69 километри од браните, расчистувањето на 58 километри од коритата на реките и повеќе од 8 километри од патиштата.
Војската, исто така, ќе изгради околу 30 привремени куќи и повеќе од 450 километри мостови.
Армијата, исто така, ќе биде подготвена да се приклучи на напорите за реконструкција на оштетените железнички пруги, како што се вели во извештаите на локалните медиуми.
Близнаков во понеделникот објасни дека напорите на армијата ќе чинат околу 3,3 милиони евра.
Војската откажа неколку воени вежби за да ослободи околу 350.000 евра за поддршка на операцијата.
Поплавите кои ја зафатија земјата во изминативе месеци по најголемите поројни дождови во последниве 50 години погодија повеќе од четвртина од населението во Бугарија од вкупно 7,5 милиони жители.
Според брзата здравствена проценка спроведена од страна на Светската здравствена организација минатиот месец катастрофата предизвика најмалку 20 смртни случаи и штета од околу 515 милиони евра.
Висината на штетата само на инфраструктурата достигнува вкупно 174 милиони евра.
Државното претпријатие за железнички сообраќај претрпе штета од околу 78 милиони евра.
Околу 14.000 куќи низ целата земја се многу оштетени, додека 238 се уништени.
Во понеделникот властите започнаа со обезбедувањето на помош за оние лица кои останаа без дом, со цел да им се помогне во покривањето барем на дел од нивните загуби.
Секое семејство ќе добие помош од околу 500 евра.
„Во ситуација кога на 20.000 луѓе во Бугарија им е потребна храна, кревети, вакцини против хепатитис, антибиотици и средства против инсекти поради големите поплави, агенциите на ОН продолжуваат со обезбедувањето на итната помош“, се вели во соопштението на организацијата од четвртокот.
УНИЦЕФ обезбеди ќебиња, кујнски прибор, таблети за прочистување на водата и соли за орална рехидрација, додека Канцеларијата за координација на хуманитарни прашања при ОН обезбеди субвенција од повеќе од 24.500 евра за координација на итната реакција.
Експертите за животна средина велат дека поројните дождови, заедно со недоволните и несоодветните еколошки мерки, предизвикале катастрофални поплави.
Помеѓу факторите кои ја зголемија уништувачката сила се и несоодветната модификација и намалување на речните корита и чистењето на шумите.
„Шумите повеќе не се амортизер кој го задржува вишокот вода“, изјави експертот за животна средина, Борис Буров, за приватниот телевизиски канал бТВ во неделата.
„Така, огромните количини поројни дождови неконтролирано се слеваат во долините и истекуваат во реките, кои се модификуваат неприродно и немаат капацитет да го примат приливот.“
