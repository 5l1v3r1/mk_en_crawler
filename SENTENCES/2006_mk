27/04/2005
Од Марија Лазарова за Southeast European Times во Скопје -- 27/04/05
Обвинителството на Трибуналот на ОН за воени злосторства ги прекина постапките по четирите случаи кои се однесуваат на меѓуетничкиот конфликт во Македонија во 2001 година и ќе ги врати случаите во Македонија.
Главната обвинителка на ОН за воени злосторства Карла дел Понте й ја соопшти одлуката на Трибуналот на македонската министерка за правда Мери Младеновска-Ѓорѓиевска и на јавниот обвинител Александар Прчевски за време на дводневната посета на македонската делегација што започна во понеделникот (25-ти април).
Четирите случаи се однесуваат на припадниците и водачите на поранешните бунтовнички сили на етничките Албанци од Ослободителната национална армија.
Тие се поврзани со киднапирањето и мачењето на работниците од градежното претпријатие „Маврово“, убиството на 12 Македонци од Тетово, кои подоцна беа пронајдени во масовна гробница, затворањето од страна на ОНА на браната кај Липково - поради што Куманово остана без вода за пиење неколку недели - и десетте припадници на раководството на ОНА осомничени за учество во воените злосторства.
Според Дел Понте, одлуката е донесена поради барањето на Советот за безбедност на ОН со кое се предвидува сите истражни постапки да бидат завршени до крајот на изминатата година.
Со тоа на Трибуналот не му преостана ништо друго освен да им ги врати случаите на локалните судови, рече таа.
Младеновска-Ѓорѓиевска рече дека македонскиот јавен обвинител и неговите колеги во Хаг ќе ги подготват техничките детали во врска со враќањето на случаите, кои потоа официјално ќе ги води Министерството за правда.
Македонската делегација го посети Хаг со цел да оствари разговори во врска со тековните судски процеси против поранешниот министер за внатрешни работи Љубе Бошковски и поранешниот припадник на безбедносните сили Јохан Тарчуловски, кои се обвинети за воени злосторства против цивили од етничките Албанци во Љуботен во август 2001 година.
Трибуналот објави дека Антонио Апостолски ќе му биде адвокат на Тарчуловски.
Тимот на одбраната на Бошковски сé уште не е потврден.
Поранешниот министер за внатрешни работи е обвинет за командна одговорност за инцидентот во Љуботен, во кој Тарчуловски - телохранител на починатиот претседател Борис Трајковски - наводно спровел акција во која се убиени седум етнички Албанци.
Тарчуловски беше екстрадиран во Хаг на 16-ти март.
Бошковски пристигна во Трибуналот на 24-ти март.
Двајцата се изјаснија за невини.
