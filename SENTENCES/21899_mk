18/06/2008
ПРИШТИНА, Косово -- Во писмо до генералниот секретар на ОН, Бан Ки-Мун, во вторникот (17-ти јуни) претседателот Фатмир Сејдиу рече дека косовските институции ја ценат иницијативата за реструктуирање на УНМИК во мала мисија и ќе соработуваат во сите области. 
„Сфаќаме дека ОН ќе ги спроведуваат своите задачи во ограничен обем одреден временски период, додека Европската унија не биде во можност да започне со својата оперативна улога“, рече Сејдиу. 
Сепак, тој истакна дека какви и да се плановите на ОН во врска со безбедноста во Косово, властите во Приштина мора да играат улога. 
„Ја цениме вашата решеност за блиски консултации со нас, бидејќи ваквите ангажмани не се можни без учество и одобрение од косовската влада.“
Исто така во вторникот, неименуван претставник на ОН за Ројтерс изјави дека италијанскиот дипломат Ламберто Заниери ќе биде назначен за нов шеф на УНМИК оваа недела. 
„Планираното пристигнување е во петок“, одаде изворот. 
Заниери, дипломат од кариера и поранешен директор на Центарот за спречување конфликти на ОБСЕ во Виена, ќе стане седмиот специјален претставник на генералниот секретар на ОН во Косово, кој ќе го наследи Јоаким Рикер, на функцијата. 
(Коха Диторе, Зери, Шкип - 18/06/08; РТК, Кохавижн, Топ ченал, Ројтерс, Дојче Веле, Б92 - 17/06/08)
