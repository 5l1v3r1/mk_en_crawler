03/12/2004
(Разни извори –- 26/11/04 - 03/12/04)
Грција побара од ЕУ да обезбеди финансиска поддршка за долгоодложуваниот проект за нафтоводот Бургас-Александрополис, трилатерална иницијатива на Бугарија, Грција и Русија.
Грчкиот заменик-министер за развој, Јоргос Салагудис, официјално го презентираше барањето за време на состанокот на Советот на министрите за енергија во ЕУ, на 29-ти ноември во Брисел.
Хрватската Влада ја одобри економската програма за предпристап, која го покрива периодот 2005-2007 година.
Ова претставува прва ваква програма за Хрватска по добивањето на кандидатскиот статус во јуни.
Документот предвидува пониска стапка на невработеност и намалување на фискалниот дефицит.
Австриското претпријатие ОМВ, конзорциум на унгарскиот МОЛ и хрватското претпријатие ИНА, како и словенечкиот Петрол поднесоа писма со намери пред тендерот за приватизација на 67 отсто од претпријатието за малопродажба на гориво во Босна и Херцеговина (БиХ) Енергопетрол.
Крајниот рок за доставување на понудите истекува на 3-ти декември.
Албанското Министерство за финансии објави дека дефицитот на јавните финансии во земјата достигнал 149 милиони евра за првите девет месеци од годината.
Даночните приходи, кои претставуваат 91 отсто од вкупните буџетски приходи, беа под предвидувањата, но сепак се зголемени за 10 отсто во споредба со пред една година.
„Трафалгар ресорсис“, американско претпријатие кое неодамна го купи македонското рударско претпријатие Злетово, на 29-ти ноември објави дека планира да отвори 400 работни места кога рудниците повторно ќе почнат со работа во март.
Од претпријатието велат дека во иднина имаат намера да инвестираат 10,2 милиони американски долари во пробиштипското рударско претпријатие.
ЕБРД й додели нов заем за животната средина во висина од 34 милиони евра на најголемата бугарска термоцентрала Марица сзток 2, кој има за цел намалување на емисијата на сулфур диоксид.
Со овој заем, кој има рок на достасаност од 11 години, финансиската помош на ЕБРД за комплексот на генераторот на електрична енергија Марица Исток достигна 187 милиони евра.
Турскиот државен совет го потврди поништувањето на договорот за приватизација, со кој 65,76 отсто од акциите во нафтената рафинерија „Тупрас“ би биле продадени на „Татнефт-Зорлу груп“.
Мониторинг телото ги наведе нетранспаретноста и конкурентноста како причини за стопирање на договорот вреден 1,3 милијарди долари.
