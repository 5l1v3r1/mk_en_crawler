06/03/2009
ПРИШТИНА, Косово -- Неколку стотици косовски Срби во четвртокот (5-ти март) го блокираа пристапот во полициската станица во северниот град Лепосавиќ, спречувајќи го началникот на косовската полиција Шеремет Ахмети и полицискиот директор на ЕУЛЕКС Рајнер Кехн да влезат во зградата. 
Претходно Ахмети и Кехн го посетија преминот Лепосавиќ на границата со Србија, но кога се обидоа да влезат во полициската станица, демонстрантите ги спречија. 
Ахмети и Кехн одлучија да ја откажат посетата и се вратија во Приштина.
Во средата, обвинителите и судиите на ЕУЛЕКС ја одржаа првата судска сесија во северниот град Митровица по судирите пред една година помеѓу локалните Срби и полицијата на ОН. 
Судењето е против двајца мажи обвинети дека извршиле грабеж во регионот Лепосавиќ во октомври 2007 година.
Во другите вести, шведска делегација во посета на земјата им рече на владините претставници дека Шведска планира да го намали бројот на своите војници во КФОР подоцна оваа година. 
Овој потег се совпаѓа со зголемувањето на цивилниот персонал. 
Во средата Британската амбасада во Приштина објави дека Велика Британија ќе повлече голем број од своите војници од Косово до септември, со оглед на подобрената безбедносна ситуација. 
(Зери, Експрес, РТК, Кохавижн, Коха Диторе - 06/03/09; Косова лајв, ТВ 21, Косова Сот, Телеграфи, Ројтерс - 05/03/09)
