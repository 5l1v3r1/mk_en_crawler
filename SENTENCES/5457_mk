18/08/2010
Од Пол Чикои за Southeast European Times во Букурешт -- 18/08/10
Пожарот кој изби поради краток спој во импровизираната направа за климатизација го зафати одделението за интензивна нега во болницата за новороденчиња Гулести во Букурешт во понеделникот (16-ти август). 
Четири новороденчиња починаа, а седум беа сериозно повредени.
Ова е трагедија за која многумина велат дека можела да биде избегната ако медицинскиот персонал во објектот со кој раководи општината ги следел основните професионални процедури.
„Ова е убедливо најголемата трагедија досега во една романска болница. 
И ова е само еден пример за тоа во каква состојба е романскиот здравствен систем“, рече Василе Барбу, претседател на Националното здружение за заштита на пациенти за SETimes.
„Сé се сведува на крајна небрежност и неодговорност на персоналот. 
Нашата истрага откри дека во собата немало никој долго време по избивањето на пожарот, и тоа е единственото уверливо објаснување за фактот дека три бебиња починаа на лице место, пред да бидат евакуирани“, рече тој. 
Четвртото бебе почина во понеделникот вечер откако беше пренесено во друга болница.
Немало аларми за пожар во областа, а некои медицински апарати немале противпожарна заштита, вели Барбу. 
„Покрај тоа, најдовме и дрвен шкаф таму, кој не треба да се чува во одделение за интензивна нега бидејќи е, пред сé, гнездо за бактерии, а потоа и поттикнувач на пожар“, додаде тој.
Прелиминарните информации покажаа дека се случил краток спој зад шкафот, кој потоа се запалил.
„Ќе им помогнеме на семејствата засегнати од оваа трагедија со правна и психолошка помош. 
Сакаме одговорните да одговараат и државата да им плати отштета на семејствата“, рече Барбу.
Обвинителот кој ја води истрагата потврди дека поминал скоро еден час откако избил пожарот, пред некој во болницата да реагира. 
Според извештаите, дежурната медицинска сестрата не била во собата и на крајот еден пациент го алармирал медицинскиот персонал.
Трите новороденчиња кои починаа на лице место се задушиле. 
Седум бебиња сега се наоѓаат во болницата Григоре Александреску. 
Нејзиниот директор, Дан Енеску, рече дека не е сигурен за нивните шанси за преживување, поради тешките изгореници. 
Тим израелски лекари беше донесен да помогне во лекувањето.
Одделението за новороденчиња на Гулести беше евакуирано и затворено во очекување на исходот од истрагата. 
Директорот на болницата, која парадоксално е една од најмодерните во земјата, одби да поднесе оставка. 
Тој вели дека одделението имало недостаток на персонал поради мерките на штедење кои оневозможиле пополнување на испразнетите места.
Локалните претставници ветуваат дека сите 21 болница со кои управува Градското собрание сега ќе бидат опремени со аларми за чад.
Ова не е прв ваков инцидент во одделението. 
Во 2008 година неколку бебиња се здобија со тешки изгореници откако медицинска сестра измеша шише со средство за дезинфекција со медицински алкохол. 
Три медицински сестри беа казнети заради непријавување на инцидентот навреме.
Во одделен инцидент во ноември 2009 година, една медицинска сестра во болницата за неонатологија Кукур во Букурешт заборави бебе во инкубатор. 
Бебето се здоби со изгореници на 20 отсто од телото и беше потребна пластична операција. 
Сестрата, која беше сменета, рече дека била жртва на системот бидејќи морала да покрива многу одделенија -- повторно, поради недостаток на персонал.
Романскиот медицински систем се соочува со сериозен егзодус на медицински персонал. 
Околу 8.000 лекари, сестри и фармацевти ја напуштија Романија од 2007 година поради ниските плати и лошите услови за работење. 
Други 2.000 чекаат да им бидат издадени неопходните документи за да ја напуштат земјата.
