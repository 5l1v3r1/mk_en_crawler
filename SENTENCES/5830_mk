20/01/2011
Од Јустин Вела за Southeast European Times во Истанбул -- 20/01/11
Истанбулската берза (ИСЕ) отвори индекс на учество претходно овој месец, за да ги истакне и следи 30-те шеријатски претпријатија во напорите за понатамошен развој на исламскиот финансиски сектор.
Исламскиот индекс доаѓа во време кога светот го сфаќа растот на светската муслиманска популација.
Од 2004 година Турција има стабилен раст во исламското банкарство.
Минатиот август истанбулскиот Кувејт турк катаилим банкаши го продаде првиот сукук или исламски обврзници на земјата.
„Светската муслиманска популација е многу млада, во однос на светската популација, со голема стапка на раст“, рече Рафи-удин Шикох, управен директор на публикацијата за бизнис стратегија Динар стандард.
„Ова го води целокупниот раст, покрај самоувереноста.“
Вредноста на т.н. „Меѓународен муслимански пазар“ се проценува на 2 трилиони американски долари.
Муслимански фокусираните производи се бараат од населението кое ќе се зголемува за еден процентен поен секоја деценија, според студијата објавена во јуни од Меѓународното списание за еколошката наука и развојот.
Новиот учеснички индекс има за цел зајакнување на трговијата со регионите од Заливот и од Средноисточна Северна Африка.
Продавачот Бирлешик Магазалар, трустот за недвижен имот Емлак Конут, и телекомуникацискиот гигант Турк телеком се меѓу претпријатијата што се наведени во индексот.
„Целта ни е да бидеме домашен индекс на учество, но во исто време сакаме странските инвеститори да имаат корист од овој индекс“, вели Авсар Сунгурлу, заменик-директор на Бизим секјуритис за дневниот весник Хуријет.
Шеријатскиот исламски индекс е прв ваков индекс што се нуди во Турција, земја која го направи секуларизмот еден од своите основни принципи иако 99 отсто од населението се муслимани.
Секуларните Турци сметаат дека индексот во исламски стил, заедно со неодамнешните остри мерки на земјата против алкохолот, претставуваат доказ за исламизацијата на Турција, што ги загрижува дека може да станат послични на Иран отколку на своите традиционални западни сојузници.
Исламското банкарство забранува плаќање или прифаќање камата и инвестирање во бизниси, кои се харам [забранети], што е спротивно на принципите на исламот.
Шеријатскиот индекс не вклучува претпријатија кои произведуваат алкохол, свинско месо или тутунски производи, кои се исто така забранети според принципите на исламот.
Индексот се тргува на ИСЕ според тикерот КАТЛМ.
Зголемената трговија на Турција со Блискиот исток е спречена од нејзината трговија со ЕУ, која останува главен трговски партнер на земјата и покрај кризата во еврозоната.
Турција постепено ја проширува трговијата со другите муслимански земји и со Далечниот Исток, особено со земјите од Блискиот Исток.
Проширувањето ќе продолжи бавно поради вкоренетата бирократија во овие земји, велат експертите.
Минатиот ноември во Бејрут, турскиот премиер Реџеп Тајип Ердоган продолжи со плановите за слободна трговска зона меѓу Турција и земјите од Блискиот Исток.
„Бидете сигурни дека ќе ја обликуваме иднината заедно.
Ние сме членови на цивилизација која му дава голема важност на соседството“, рече тој во говорот по примањето на наградата Водач на годината од Унијата на арапските банки.
Турција моментно има четири исламски банки и се обидува да привлече понатамошен интерес за својот растечки исламски финансиски сектор.
Заедно со Кувејт турк катилим банкаши, други исламски банки се:
Асја катаилим банкаши АП, Турки финанс катаилим банкаши АП и Албарака турк.
