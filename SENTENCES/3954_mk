08/08/2007
Од Ајхан Шимшек за Southeast European Times -- 08/08/07
Турција и Ирак во вторникот (7-ми август) се согласија да соработуваат против Курдистанската работничка партија (ПКК) во северен Ирак.
„Потпишавме меморандум на разбирање за да ставиме крај на присуството на ПКК во Ирак“, рече турскиот премиер Реџеп Тајип Ердоган на заедничката прес-конференција со неговиот ирачки колега во посета на земјата, Нури Ал Малики.
„Се согласивме околу борбата против терористичките организации, вклучително и ПКК.“
Малики рече дека Ирак „нема да дозволи присуство на овие организации на своја почва.
Ние искрено се надеваме на соработка во областа на безбедноста“.
Но, документот не ги исполнува очекувањата на Анкара.
Турските водачи побараа сеопфатен антитерористички договор кој вклучува голем број конкретни чекори, како што е размена на разузнавачки информации, пресекување на финансиската и логистичката поддршка за ПКК, блокирање на нејзините медиумски активности и овозможување екстрадиција на фатените терористи.
Сепак, Малики рече дека не е во негова надлежност да го обврзе Багдад на ваков договор без истиот да го стави пред парламентот и неговата влада.
Турските водачи сега очекуваат да се потпише сеофатен договор во текот на следните два месеци.
Висока ирачка делегација ќе ја посети Анкара за да го заврши процесот.
Меморандумот во вторникот ја намалува веројатноста Турција да започне прекугранична операција во северен Ирак во следните недели, велат аналитичарите.
Документот ја дефинира ПКК како терористичка организација.
Ова се смета за позитивен чекор од страна на Анкара, со оглед на тоа што некои ирачки претставници се колебаа дали да ја наречат групата терористичка.
Турските дипломати рекоа дека посетата на Малики претставува „нова шанса“ во соработката во борбата против тероризмот и ПКК.
Сепак, рекоа тие, многу зависи од процесот во следните недели и спроведувањето на договорените мерки.
Околу 3.300 милитанти на ПКК се кријат во камповите во планинскиот северен дел на Ирак, користејќи го регионот за вршење терористички напади во Турција, велат официјалните претставници во Анкара.
Водачите на ирачките Курди, кои уживаат автономија во северен Ирак, се противат на идејата за ирачка воена операција против камповите на ПКК.
Турската војска обвинува дека силите на Масуд Барзани, претседател на курдистанската регионална влада, обезбедуваат логистичка поддршка за ПКК, па дури и муниција.
Околу 80 турски војници загинаа оваа година како резултат на нападите на ПКК
Групата, која се залага за независен Курдистан, кој ќе вклучува и делови од Турција, води вооружена борба од 1984 година, во која загинаа повеќе од 37.000 луѓе.
Турција неодамна го зајакна военото присуство долж ирачката граница, а војската вели дека чека на наредби од владата.
Секоја евентуална операција мора да биде одобрена од страна на парламентот.
