29/07/2009
(Еуопсервер, Вол Стрит џрнал, Ајриш тајмс, Б92, Емпортал, Макфакс - 29/07/09;
AФП, Ројтерс, ФТ, ББС, Фена, шведско претседателство на ЕУ - 27/07/09;
ФТ, Фена - 26/07/09)
Потврдувајќи ја својата поддршка за изгледите на земјите од Западен Балкан за пристапување во ЕУ, министрите за надворешни работи на блокот од 27 земји, во понеделникот (27-ми јули) ветија дека ќе ја разгледаат апликацијата на Албанија за членство што е можно поскоро.
ЕУ се надева „дека ќе му даде нов поттик на процесот на европска интеграција во Западен Балкан“ во следниве месеци, рече шведскиот министер за надворешни работи, Карл Билд, чија земја моментно претседава со ЕУ, по разговорите во Брисел.
Тој го изјави ова откако другите министри за надворешни работи се согласија да ја прифатат официјалната апликација на Исланд за членство во блокот и да ја достават до Европската комисија (ЕК) на разгледување.
Северноатланскиот остров од околу 300.000 жители е веќе член на Европската економска област, што значи дека неговите закони се во согланост со две третини од легислативата на ЕУ, рече комесарот за проширување на ЕУ, Оли Рен, во понеделникот.
Тој, сепак, истакна дека Исланд нема да биде ставен на брза патека до членството, туку нејзината кандидатура ќе „биде третирана според прописите“.
Аналитичарите сметаат дека во случај на позитивна оценка на ЕК за апликацијата на Исланд, Брисел најверојатно ќе отпочне разговори за пристапување со Рејкјавик следната година.
Според тоа сценарио, земјата потоа може да пристапи во блокот најрано во втората половина од 2011 година.
Неколку министри за надворешни работи на ЕУ, меѓу кои и Бернард Кушнер од Франција и Александер Стаб од Финска, истакнаа дека фактот што Исланд се соочува со економски притисок по неговиот банкрот минатата година не претставува изговор за преференцијален третман.
„Би било политичка грешка да се стави Исланд пред балканските земји“, рече Кушнер на прес-конференцијата во Брисел.
Аналитичарите предупредија за можната лутина меѓу аспирантките за ЕУ на Балканот, ако новата кандидатка Исланд постигне побрз напредок кон членството во блокот.
На пример, разговорите за членство на Хрватска, кои требаше да завршат до крајот на оваа година според патоказот на земјата за ЕУ, се блокирани од декември поради нејзиниот пограничен спор со Словенија.
Maкедонија чека датум за почеток на своите преговори со Брисел уште од декември 2005 година, кога беше официјално прогласена за кандидатка на ЕУ.
Грчката министерка за надворешни работи, Дора Бакојани, во понеделникот посочи дека Атина ќе продолжи да го блокира отворањето на разговорите за влез со Скопје додека двете земји не го решат својот долготраен спор околу името.
Блокираните реформи ја спречија Босна и Херцеговина да напредува по својот пат на европска интеграција.
Освен тешкотиите со Косово, Србија мора да го уапси и предаде поранешниот воен командант на босанските Срби Ратко Младиќ на Хашкиот трибунал во ОН за воени злосторства, за да напредува по својот пат кон пристапувањето.
Официјалната апликација на Црна Гора за членство во ЕУ, која беше поднесена во декември, беше прифатена и проследена на разгледување до ЕК, во април.
Истиот месец албанскиот премиер Сали Бериша ја предаде официјалната апликација на својата земја, за време на посетата на Прага.
ЕУ предупреди дека нема да ја прифати ако парламентарните избори во Албанија на 28-ми јуни не бидат слободни и фер.
