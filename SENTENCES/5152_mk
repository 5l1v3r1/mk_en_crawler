06/01/2010
Од Линда Карадаку за Southeast European Times во Приштина -- 06/01/10
Ндуе Палука (48) почнал да изработува филигрански предмети кога имал десет години, во малата семејна продавница.
Оттогаш тој рачно обработил безброј милиметри сребро и направил ѓердани, прстени, куќи, мостови и мали глобуси.
Филигранот се состои од нишки, обично од злато и сребро, кои се плетат за да се изработи накит и други занаетчиски предмети.
„Филигранот е уметност.
Мене ми значи многу.
Тоа е како скулптура или слика, но посложено“, рече Палука.
„Постои пазар за филигранот, макар што скоро 80 отсто од купувачите се странци“, рече тој.
Според Палука, Косово треба да ги извезува уметноста и занаетите на својата држава со владини стимулации, кои ќе ги укинат извозните даноци.
Работата на Палука беше изложена на приштинскиот Саем за рачни работи, спонзориран од косовското Министерство за култура, во рамките на косовската Недела на културното наследство.
Беа изложени вазни, бродови, накит, кутии за цигари и други уникатни филигрански предмети.
„Ова не е профитабилен бизнис, но целото семејство може да живее од филигранската работа“, вели Палука.
На крстопатот од двата трговски правци -- од Дубровник во Хрватска до Скадар во Албанија и од Скопје во Македонија до Ниш во Србија -- Призрен доминирал на филигранскиот пазар и станал еден од најголемите центри за уметнички дела на Балканот.
Како и Палука, и неговиот син, Лиридон (18), почнал со филигранска работа уште на рана возраст.
Тој сега достигнал одредено ниво на вештина кое му овозможува да дизајнира оригинални филигрански дела.
Исто така, тој го води поголемиот дел од семејниот бизнис и нивната веб-страница, и смета дека косовскиот филигран треба да се шири надвор од границите на државата.
„Добро би било да имаме филигрански саем во странство“, рече тој, изложувајќи ги своите филигрански „скулптури“ пред посетителите на главниот плоштад во Приштина.
Жителите велат дека градот може повторно да стане историски и културен центар со оживување на својата филигранска традиција, која ќе му помогне на градот да стане главен играч во културната соработка со другите градови на Балканот и пошироко.
