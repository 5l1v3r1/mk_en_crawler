06/02/2007
(ФT, Гардијан, АП, Блиц, Новинска агенција Фокус - 06/02/07; AП, Ројтерс, АКИ, Еуроњус, Интерфакс, Бета, Б92 - 05/02/07)
Не гледајќи причина за понатамошно одложување на процесот на одредување на конечниот статус на Косово, специјалниот претставник на ОН, Марти Ахтисари, во понеделникот (5-ти февруари) рече дека планира да го достави својот финален предлог за решение на ова прашање до Советот за безбедност до крајот на овој месец.
Поранешниот фински претседател го обелодени планот, кој предвидува меѓународно надгледувана независност за Косово со широка автономија за неговото српски малцинство, за време на посетата на Белград и Приштина во петокот.
Србија, која го смета Косово за интегрален дел од својата територија, веднаш го одби планот, додека косовските Албанци, кои сочинуваат 90 отсто од населението на покраината и кои долго време вршат притисок за независност, го поздравија.
Ахисари ќе го поднесе својот конечен предлог до Советот за безбедност по разговорите со српските претставници и претставниците на косовските Албанци, кој треба да започне на 13-ти февруари во Виена. 
И покрај тоа што за британскиот весник  Гардијан тој изјави дека ќе ја вклучи во планот секоја „брилијантна идеја“ која ќе помогне да се доближат позициите на двете страни, истовремено тој во понеделникот изрази песимизам во врска со исходот од престојните консултации.
Деветте месеци директни разговори помеѓу српските преговарачи и преговарачите на косовските Албанци минатата година не ги премостија јазот во нивните ставови.
Ахтисари првично требаше да го претстави својот предлог за решение пред крајот на 2006 година, но одлучи да го одложи за по завршувањето на парламентарните избори во Србија на 21-ви јануари.
Во изјавата за Фајненшал тајмс од понеделникот, тој посочи дека ќе биде постигнато малку со какво било поматамошно одложување.
„Ако некој побара повеќе време, јас прашувам: Дали тоа ќе направи каква било разлика за нивните ставови?“, рече тој. 
„Мислам дека давањето на повеќе време нема да донесе никаква промена.“
Тој, исто така, предупреди дека ако Советот за безбедност не го реши прашањето, тоа би можело повторно да го разгори насилството во покраината. 
„Ако меѓународната заедница сака да ја реши ситуацијата, таа мора да биде доволно храбра и да одлучи за статусот [на Косово], бидејќи страните не можат да го сторат тоа“, изјави тој за британскиот весник.
Во меѓувреме, ЕУ и Русија во понеделникот ги повикаа Белград и Приштина да се вклучат во разговорите околу предлогот на Ахтисари.
„Заедничкиот став на ЕУ и Русија е дека јасно ги покануваме Белград и Приштина да отпочнат преговори за планот на Ахтисари“, рече шефот за надворешна политика на ЕУ, Хавиер Солана, во Москва, каде што тој и германскиот министер за надворешни работи, Френк-Волтер Стајнмаер, имаа разговори со главниот руски дипломат, Сергеј Лавров, за голем број прашања, вклучувајќи го и Косово.
„Ни треба ново решение со цел да го промениме статусот на Косово. 
Ќе биде многу подобро ако новото решение биде прифатено од двете страни. 
Ако не биде, истото ќе им биде наметнато од страна на Советот за безбедност“, рече Солана.
Во претходните изјави, високи руски претставници, меѓу кои и претседателот Владимир Путин, посочија дека Москва би можела да го искористи своето право на вето и да го блокира кое било решение на Советот за безбедност кое ќе биде неприфатливо за Белград.
Во изјавата објавена минатиот викенд, Лавров рече дека Русија никогаш не й ветила такво нешто на Србија.
