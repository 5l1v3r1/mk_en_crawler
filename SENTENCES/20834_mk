06/11/2007
СКОПЈЕ, Македонија -- Шефовите на полициските сили во Македонија и Косово во понеделникот (5-ти ноември) се согласија да ги интензивираат напорите против криминалните банди што се обидуваат да ги искористат зголемените тензии поврзани со напорите за решавање на конечниот статус на Косово.
За време на состанокот во Скопје, официјалниот претставник на Министерството за внатрешни работи, Љупчо Тодоровски, и шефот на косовската полиција, генерал Шеремет Ахмети, разменија разузнавачки информации за движењето и активностите на овие групи.
Тодоровски, исто така, му даде информации за Џавид Морина, затвореникот кој избега од најобезбедуваниот косовски затвор Дубрава во август.
Тој беше убиен во вооружена престрелка минатата недела во село во близина на Тетово.
Во другите вести од понеделникот, македонскиот министер за надворешни работи, Антонио Милошоски, се состана со германскиот амбасадор во НАТО, Улрих Бранденбург.
Тие се согласија дека членството на Македонија, Албанија и Хрватска во НАТО ќе ја зајакне безбедноста на Алијансата во Југоисточна Европа.
Што повеќе балкански земји влезат во НАТО, толку помалку НАТО ќе има на Балканот, рекоа тие.
Исто така во понеделникот, македонскиот министер за одбрана, Лазар Еленоски, беше во Вашингтон, каде што разговараше за тековните реформи со претставници на Пентагон и Стејт департментот.
(Maкфакс, МИА, А1 - 05/11/07)
