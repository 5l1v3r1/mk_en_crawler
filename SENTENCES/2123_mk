18/05/2005
(Angus-reid.com, Софиска новинска агенција - 14/05/05;
Медиапул, Всеки ден, Софиска новинска агенција, Алфа рисрч - 13/05/05)
Трошоците за парламентарните избори во Бугарија ќе достигнат висина од 7,5 милиони евра, наместо првично планираните 5,5 милиони евра, објави во петокот (13-ти мај) министерот за државна администрација Димитар Калчев.
Разликата ќе биде покриена од вишокот буџетски пари, додаде тој.
Според Калчев, сумата што му е потребна на Министерството за надворешни работи да го организира гласањето на Бугарите што живеат во странство се зголемила повеќе од трипати.
Тоа, според него, е една од главните причини за високите вкупни трошоци.
Наместо првично одвоените околу 450.000 евра, министерството сега очекува да добие околу 1,5 милиони евра за да го плати поставувањето на избирачките места во Европа, САД и другите делови од светот.
Бугарите кои живеат во странство покажуваат зголемен интерес за изборите во јуни, рече Калчев, додавајќи дека нивните гласови би можеле да имаат значајно влијание врз финалните резултати.
Се смета дека најмалку 500.000 Бугари ја напуштиле земјата само во текот на изминативе 15 години.
Министерството за внатрешни работи, исто така, ќе добие дополнителни пари како резултат на неодамнешните промени на законот за избори, со кои се предвидува добивање на дополнителни парични средства за прекувремената работа на обезбедување на сигурноста на денот на изборите.
Истовремено, еден друг амандмат се очекува да й помогне на Бугарија да заштеди 30 до 40 отсто од своите трошоци за ливчињата.
Имињата на партиите, коалициите и независните кандидати сега ќе бидат ставени на едно, интегрално гласачко ливче.
Неговата големина ќе зависи од бројот на политичките сили и кандидати регистрирани за изборите.
Централната изборна комисија (ЦИК), на пример, одби да регистрира шест партии и коалиции, вклучувајќи ја и комунистичката партија и Бугарската револуционерна младинска партија.
Така, 20 партии и коалиции, вклучувајќи ги и сите оние моментно претставени во Парламентот, обезбедија учество на изборите следниот месец, додека седум други групи сé уште чекаат на одлуката на ЦИК.
Новите анкети повторно покажуваат предност на Бугарската социјалистичка партија, со 25 отсто поддршка од гласачите.
Следи владејачката партија Социјалистичко движење за Симеон II (НДС-II) со 15 до скоро 19 отсто, како што покажуваат последните анкети спроведени од страна на агенцијата за истражување на јавното мислење „Алфа рисрч“ и Фондацијата за проценка на ризикот.
Од другите партии кои, најверојатно, ќе го поминат изборниот праг од 4 отсто за освојување пратенички места се десничарската Унија на демократските сили и Демократите за посилна Бугарија, како и Движењето за правата и слободите, помал партнер во сегашната владина коалиција предводена од НДС-II.
Според анкетата на „Алфа рисрч“ скоро 22 отсто од испитаниците се сé уште неопределени, додека 19 отсто рекле дека нема да гласаат, што е намалување од 5 отсто во споредба со истажувањето од април.
Во меѓувреме, ЦИК нареди дека не смеат да се објавуваат резултатите на анкетите за јавното мислење до 24-ти јуни.
На денот на изборите резултатите од гласањето ќе може да се откриваат само по 20.00 часот.
Стратегиите за одбегнување на ова правило -- како што е објавување на топ-листи со песни поврзани со одредени партии -- ќе повлекува парични казни во висина од 250 до 2.500 евра.
