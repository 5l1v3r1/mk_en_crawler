15/06/2013
Линда Карадаку за Southeast European Times во Приштина -- 15.06.13
Неодамнешните напори за афирмирање на малцинските права во Косово и Црна Гора сигнализираат стабилен развој на односите меѓу двете држави, истовремено обезбедувајќи го статусот на малцинствата што треба допрва да се признаат.
Дводневен форум на пријателство Косово-Црна Гора се одржа на почетокот од јуни, во организација на Здружението на Црногорци во Косово и со поддршка на двете министерства за надворешни работи и министерствата за култура во Приштина и во Подгорица.
Претставниците на албанската заедница во Црна Гора и црногорската заедница во Косово дискутираа за соработката во дипломатијата, трговијата и културата.
„Заедницата на етничките Црногорци и црногорската дијаспора се еден вид мост меѓу Косово и Црна Гора, нешто што ние го докажавме неколкупати од нашето основање. 
Како круна на тоа е размената на дипломатски претставници меѓу Црна Гора и Косово, по што набргу ќе следи размена на амбасадори“, рече за SETimes Слободан Вујичиќ, претседател на Здружението на Црногорци во Косово.
Според здружението, во Косово живеат меѓу 14.000 и 15.000 Црногорци, од вкупно 27.028 пред војната. 
Повеќе од 5.000 се раселени во Црна Гора и, според Агенцијата за бегалци на ОН, околу 8.300 се во Србија. 
Тие живеат главно на граничните области со Албанија и со Косово.
Но, Црногорците сè уште не се признаени во косовскиот устав.
„Од основањето на нашето здружение, и откако испративме официјално барање за признавање на нашата правна и уставна позиција и претставување во косовското собрание, нашата позиција е подобрена на многу начини, како и нашите права, кои ќе бидат исти како на сите други малцинства во Косово“, рече Вујичиќ.
„Гаранциите и честите пораки од високи косовски претставници, вклучително и премиерот, покажуваат дека [малцинските права на Црногорците ќе бидат изедначени со оние на другите малцинства во Косово]“, додаде тој.
Во мај Селими потврди дека Косово и Црна Гора ќе ја прошират соработката во контекст на европските стандарди.
„Албанците во Црна Гора се мостови на поврзување, но во економијата, инфраструктурата и политичката соработка има простор за подлабока соработка“, рече Селими.
Но, косовското опозициско движење Ветевендосје вели дека правата на Албанците во Црна Гора честопати се кршат.
Џелал Свецла, секретар за надворешни односи на Ветевендосје, рече дека кршењата вклучуваат недостиг на политичка и територијална автономија на локално ниво, враќање на имотот на поранешните сопственици, недостиг на можности во образованието и недокументирање и непризнавање на албанското културно наследство.
„[Владата] треба да го крене гласот против повредите на правата и да ги афирмира насекаде каде што оди правата на Албанците во Црна Гора“, рече Свецла за SETimes.
Генци Ниманбегу, претседател на албанската партија Форца во Црна Гора, смета дека властите треба да направат повеќе за подобрување на позицијата на албанското малцинство во Црна Гора.
„Во изминатите 20 години се направени сериозни чекори за подобрување на позицијата на малцинствата во Црна Гора. 
Сепак, позицијата на албанското малцинство е сложена; државата треба допрва да воведе закони кои ќе ја дефинираат позицијата на малцинствата, како што е во ЕУ. 
Невладините организации направија многу, но сегашната економска ситуација и недостигот на средства ја отежнуваат таа работа“, рече Ниманбегу за SETimes.
Црна Гора има неколку албански политички партии, со четворица албански претставници во парламентот, од вкупно 81.
„Сè уште сме прилично разединети политички и можеби тоа е причината за тоа што некои прашања на Албанците во Црна Гора сè уште не се решени. 
... 
Сите треба да имаат можност да се докажат себеси во политиката. 
Тоа е суштината на политиката“, додаде Ниманбегу.
Ѓон Иванај, албански земјоделец од Улцињ, Црна Гора, рече дека се сменети времињата од 1990-тите, кога дискриминацијата против Албанците беше многу раширена.
„За среќа, тие времиња поминаа и сега ние живееме како секој друг жител на Црна Гора. 
Економската ситуација е тешка, кризата не познава никаква националност, така што претпоставувам дека повеќе никој не ја гледа нечија националност, туку само како да го преживее следниот месец“, рече Иванај за SETimes.
Дописникот Дражен Ремиковиќ во Подгорица даде свој придонес за овој извештај.
Што можат да направат црногорската и косовската влада за подобрување на малцинските права? 
Кажете ни долу.
