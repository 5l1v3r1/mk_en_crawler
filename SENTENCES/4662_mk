15/12/2008
За Зоран Николовски за Southeast European Times во Скопје - 15/12/08
Позитивните коментари од ЕУ ги подгреаја надежите во Македонија дека е можна целосна либерализација на визниот режим во текот на 2009 година.
Неодамнешниот извештај од Брисел за спроведувањето на патоказот за визната либерализација покажа значителен напредок во голем број области, вклучително и безбедноста на документите и мерките против илегалната имиграција.
Прашањето на визите е големо во Македонија, каде што долгите редици апликанти пред некои надворешни амбасади се честа глетка.
Претходно оваа година, ЕУ воведе визни олеснувања за некои категории граѓани, кои им овозможија брзо и бесплатно добивање визи.
Сепак, за повеќето, процедурата останува сложена и бара најразлични документи и долго чекање.
Скопје презеде бројни чекори за исполнување на стандардите на ЕУ.
Минатата година беа воведени биометрички патнички документи и лични карти.
Личните податоци се сега подобро заштитени.
Значителен напредок е постигнат во спроведувањето на договорот со блокот за миграцијата и реадмисијата.
Сепак, процесот е далеку од завршен.
Европската комисија најави уште една проценка на почетокот од 2009 година, на понатамошниот напредок.
Министерството за надворешни работи вели дека по овој извештај Македонија ќе очекува позитивен одговор од членките на ЕУ во врска со исполнувањето на условите од патоказот.
Земјата веќе работи на добивање поддршка во самиот блок, со одреден успех.
Во ноември членовите на Парламентарната комисија на македонското собрание и европарламентарците одржаа заеднички состанок во Скопје, објавувајќи ја својата поддршка за визната либерализација.
Maкедонскиот вицепремиер за европски прашања, Ивица Боцевски, неодамна беше во Париз, каде што се состана со Жан-Пјер Жује, францускиот државен секретар за европски прашања.
Жује даде силна изјава на поддршка за интеграцијата во ЕУ на Западен Балкан, вклучително и на Македонија.
Во меѓувреме, естонскиот министер за надворешни работи, Урмас Пает, ја изрази поддршката на својата земја за либерализацијата на визниот режим со Македонија.
Ова треба да се случи не подоцна од 2009 година, рече Пает.
