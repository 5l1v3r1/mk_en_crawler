07/12/2010
AТИНА, Грција -- Министерството за култура во понеделникот (6-ти декември) ги негираше неодамнешните извештаи според кои Грција ќе ја разгледа можноста за откажување од своето долгогодишно барање за сопственост на мермерите од Партенон, кои се моментно во Британскиот музеј, во замена за долготрајно позајмување на артефактите.
„Трајното враќање на мермерите од Партенон во новиот Музеј на Акропол останува цврсто барање на грчката држава“, се вели во соопштението на министерството.
Британскиот весник Тајмс неодамна објави дека „Грција се обидува да го прекине неколкудеценискиот ќор-сокак со Британија во врска со Елгинските мермери, откажувајќи се од своето долгогодишно барање за сопственост на скулптурите во замена за тоа Британскиот музеј да ги испрати артефактите од Акропол назад во Атина, како долготрајно позајмување“.
Мермерите беа во Партенон до 1801 година, кога беа тргнати и испратени во Британија од дипломатот лорд Елгин.
(ДПА, АНА-МПA - 06/12/10)
