20/07/2011
(Гардијан, АП, Б92, Танјуг, Ројтерс, Блиц, Јуропиан војс, Гласот на Америка, Би-Би-Си - 20.07.11)
„Горан Хаџиќ беше уапсен утрово во планинскиот регион Фрушка Гора“, рече претседателот Борис Тадиќ на вонредната прес-конференција во среда (20-ти јули).
„Тоа беше наша морална должност ... 
Го сторивме ова за доброто на граѓаните на Србија, го сторивме ова во име на жртвите од другите нации, го сторивме ова во име на помирувањето, го сторивме ова во име на воспоставувањето кредибилитет на сите општества, не само на српското општество“, рече претседателот.
„Со ова апсење, Србија ги заврши сите свои правни и морални обврски“, истакна Тадиќ, мислејќи на исполнетата обврска на земјата за апсење на сите 46 осомничени за воени злосторства од поранешна Југославија, главен предуслов за добивање кандидатски статус во ЕУ, што Белград се надева дека ќе се случи до крајот на оваа година.
Претседателот ги негираше медиумските шпекулации дека српските власти знаеле каде се наоѓа Хаџиќ, но го штителе. 
„Србија не знаеше каде е Горан Хаџиќ“, изјави тој. 
„Нашата агенција за безбедност и разузнавање, како и членовите на Министерството за внатрешни работи си ја завршија својата должност во согласност со законот“, рече Тадиќ.
Хаџиќ, кој сега има 53 години, беше претседател на владата на самопрогласената Српска автономна област Славонија, Барања и Западен Срем, откако Хрватска прогласи независност на 25-ти јуни 1991 година. 
На 26-ти февруари 1992 година, тој беше избран за претседател на т.н. 
Република Српска Краина. 
На оваа функција остана до декември 1993 година.
Во летото 2004 година, МКТЈ го обвини Хаџиќ за злосторства против човештвото и кршење на законите или обичаите на војувањето за неговата наводна вмешаност во прогони, истребување, убиство, затворање, тортура, нехумани дејства, суров третман, депортација, намерно уништување и пљачкосување на јавниот или приватниот имот.
Обвинението го покрива периодот меѓу 25-ти јуни 1991 и крајот на неговото претседателствување во декември 1993 година.
Истото го товари Хаџиќ за учество како соизвршител во заедничко криминално дејствување, со цел „трајно присилно отстранување на мнозинството Хрвати и друго несрпско население од приближно една третина од територијата на Република Хрватска, за истата да стане дел од една нова држава, под српска доминација, преку извршување кривично дело“.
Неколку часа откако обвинението им беше предадено на српските власти, Хаџиќ избега од својот дом во Нови Сад и не можеше никаде да се најде до оваа среда.
Фаќањето на Хаџиќ доаѓа помалку од два месеци откако властите во Србија го уапсија воениот командант на босанските Срби Ратко Младиќ, кому моментно му се суди во Хашкиот трибунал за воени злосторства.
Европската комисија (ЕК) веднаш го поздрави апсењето на Хаџиќ, соопштувајќи дека тоа е важен чекор во остварувањето на европските амбиции на Белград. 
Во заедничката изјава, претседателот на ЕК, Хозе Мануел Баросо, претседателот на ЕУ, Херман ван Ромпуј, и шефицата за надворешна политика на ЕУ, Кетрин Ештон, ја поздравија „решителноста и посветеноста“ на српската влада.
„По апсењето на Ратко Младиќ, ова апсење испраќа позитивен сигнал до ЕУ и соседите на Србија, но пред сé врз владеењето на правото во самата Србија“, рекоа тие.
Генералниот секретар на НАТО, Андерс Фо Расмузен, изјави дека „по трансферот на Ратко Младиќ во Хаг, ова апсење ќе овозможи најболното поглавје во поновата европска историја да се затвори“.
„Иднината на Србија лежи во конструктивната соработка со нејзините соседи и евроатланското семејство“, истакна тој.
