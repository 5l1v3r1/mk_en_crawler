27/01/2009
Од Игор Јовановиќ за Southeast European Times во Белград – 27/01/09
Српскиот филмски режисер Емир Кустирица беше домаќин на вториот Филмски и музички фестивал Кустендорф, помеѓу 7-ми и 14-ти јануари, и на кој учествуваа 35 млади филмски режисери од 16 земји, борејќи се за награди.
Фестивалот се одржа во Дрвенград, уметничко село замислено и изградено од Кустурица.
Режисерот одлучил да го создаде селото пред неколку години, додека го снимал филмот Животот е чудо во западна Србија.
Тој се заљубил во регионот, особено уживајќи во сончевото село Мокра Гора на падините од планината Златибор, и го направи селото Дрвенград во близина.
Покрај 20 дрвени куќички направени по моделот на куќите од 19-тиот век, Кустурица изгради и ски-центар и хотел, со што Дрвенград стана едно од главните места на туристичка инвестиција во западна Србија.
Улиците на селото ги носат имињата на светски познати филмски режисери и актери.
Кустурица го основа фестивалот како поддршка на младите филмски работници.
Овогодинешен почесен гостин беше американскиот режисер Џим Џермуш, чие име носи една улица во Дрвенград.
„Некои од најлошите, но и некои од најдобрите работи доаѓаат до нас од Холивуд“, рече Кустурица дочекувајќи го Џермуш.
Џермуш рече дека се чувствува „како да се наоѓа во чуден сон“ во Дрвенград.
„Емир ми кажа пред неколку години за идејата да направи уметничко село каде што ќе ги собира почетниците и искусните автори.
Признавам дека мислев оти тоа се само убави соништа.
Но, тој успеа да ја реализира својата идеја, како и секогаш, и мене ми претставува исклучителна чест што сум овде“, рече Џермуш.
На почетокот од фестивалот изедувачи закопаа холивудски филм на „гробиштата на лоши филмови“.
„Идејата беше да се закопа еден вид филм и, како во времето на Дионис, сé да биде поплодно за оние кои работат сериозна филмска работа“, рече Кустурица, додавајќи дека Мокра Гора „станува митско место за авторските филмови“.
Фестивалот ужива поддршка од српското Министерство за култура, чиј министер, Небојша Брадиќ, присуствуваше на истиот.
Кустендорф има „специјална културна мисија [и е] фестивал на авторски филмови и надежни режисери“, рече Брадиќ.
„Важно е тоа што фестивалот привлекува големи светски автори и со тоа го зајакнува местото на српската култура во светот.“
Најголемата награда на фестивалот, Златно јајце, отиде во рацете на јапонскиот режисер Кохки Хасеи за неговиот документарец, Годдог.
Други наградени се српската режисерка Нина Вуковиќ, која доби Сребрено јајце за Баладата на Мики, и тајванско-американскиот режисер Ши-Тинг Хунг, кој доби Бронзено јајце за Виолa.
