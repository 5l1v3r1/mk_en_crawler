03/09/2012
Јонилда Кочи за Southeast European Times во Тирана -- 03.09.12
Одговорот на балканските потрошувачи на тековната економска криза е да трошат помалку и да заштедат повеќе. 
Падот на приходите, загубата на работни места и други ефекти на кризата доведоа до тоа балканските потрошувачи да ја намалат потрошувачката во рамките на дневните трошоци, личните инвестиции и производите со повисоки цени.
Купувањето на Албанците опадна значително, за 22,5 отсто само од јуни. 
Едуард Залошња, економист во американскиот Пацифички институт за истражување и евалуација, рече дека индексот на малопродажба објавен од ИНСТАТ, официјалното албанско статистичко биро, покажува дека потрошувачите го намалуваат трошењето.
„Индексот изнесуваше 207 отсто на 1-ви јануари 2011 година, а годината ја заврши на 190,9 отсто. 
Индексот дополнително опадна во текот на првиот квартал на 2012 година на148 отсто“, изјави тој за  SETimes  .
Дениз Дерала, на чело на креднитниот оддел на Крединс Банка, изјави дека луѓето сега се обидуваат да заштедат пари наместо да трошат или инвестираат. 
„Штедењето е знак на недостаток на сигурност на луѓето поради политичките случувања, тешкотиите на владата да ги плати обврските, како и кризата во нашите соседни земји“, изјави тој за  SETimes .
Во јуни вкупните депозити во Албанија се зголемија за 10,4 отсто, во споредба со истиот период лани, тренд кој започна пред две години кога знаците на кризата почнаа да се шират во земјата. 
„Има силна тенденција да се штеди; темпото на зголемување на штедењето во банките е значително повисоко од темпото на економскиот раст“, изјави за  SETimes  Елвин Мека, банкар и професор по економија.
Франческо Чолаку, кој е сопственик на пицерија во Тирана, изјави дека помалку луѓе јадат надвор во споредба со минатата година. 
„Луѓето трошат помалку. 
Навистина е тешко, ако луѓето штедат пари дури и на пица, што не е толку скап избор на јадење“, изјави тој за  SETimes  .
Се чини дека овој тренд е присутен насекаде низ регионот.
Заштедите се зголемија за 12 отсто, а кредитите се намалија за околу 1 отсто, врз основа на најновите статистички податоци од Народната Банка на Романија. 
Трендот покажува неподвижност на парите, што ја намалува потрошувачката и економскиот развој, според Централната Банка.
Барометар на довербата на потрошувачите, спроведен од GfK и објавен во јуни, покажува дека и покрај 87 отсто од населението кои се изјасниле дека имале повисоки примања во споредба со истиот период од 2011 година, само 18 отсто планираат да инвестираат во домашни реновирања, а само 6 отсто ќе купат дом.
„Заштедите и, ако може така да се каже, прилагодениот начин на живеење ме одржуваат низ кризата. 
Ако има едно нешто на што ме научи штедењето е да ги намалам дневните трошоци и да го усогласам мојот живот на ритамот на времето низ кое минуваме. 
И знам дека многумина го направија истото и погледнуваат преку нивното рамо и гледаат дека тоа е корисно животно искуство“, изјави за  SETimes  Александру Прикоп, 43-годишен државен службеник од Букурешт.
„Намалувањето на трошоци и одложувањето на инвестиции, станува вообичаена појава и за фирмите. 
„Малите и средните претпријатија ги намалуваат [нивните трошоци] драматично. 
Заштедите се помали и инвестициските проекти често се одлагаат или откажуваат“, изјави за  SETimes  Габриела Николау, економист во сметководствената компанија СЦ Ген Персонал.
Црногорските граѓани, исто така, ги депонираат своите пари. 
На крајот на април вкупните заштеди изнесувале над 1 милијарда евра -- 9,1 отсто повеќе во однос на истиот месец минатата година, според податоците на Министерството за финансии. 
Според Централната Банка на Црна Гора, депозитите во почетокот на 2010 година достигнале до 600 милиони евра, околу половина од сегашните.
Околу 30 отсто од износот е од граѓански депозити, а 70 отсто се орочени депозити.
„Ова значи дека секој граѓанин на својата сметка има просек од околу 800 евра“, вели банката.
Депозитите на населението во Србија се зголемија за 28 отсто во периодот од јануари до мај. 
Но, ова зголемување не значи дека граѓаните не инвестираат.
„Најбезбеден начин за граѓаните е да инвестираат во недвижности, бидејќи нивните цени, сигурно, ќе се зголемат по рецесијата", изјави за  SETimes  Милош Кастратовиќ, директор на Институтот за бизнис вредности.
Секторот за недвижности се смета за сигурна инвестиција и во Македонија. 
Јованка Поповска, 49-годишна деловна жена, планира да купи нов стан во Скопје. 
„Ако инвестирате на пазарот, веројатно ќе загубите, бидејќи вредноста на акциите се намалува секој ден. 
Цената на станбениот простор во главниот град е иста со години. 
Исто така, можете да го изнајмувате и на некој начин да ги вратите парите", изјави Поповска за  SETimes .
Бројките го поддржуваат нејзиниот страв. 
Економската криза има негативно влијание врз цената на акциите понудени на Македонската берза. 
Главниот индекс МБИ 10 на берзата, кој ја регистрира вредноста на 10 најтргувани акции на пазарот, загуби околу 20 отсто од својата вредност во изминатата година.
„Вредноста на вкупниот обем на тргување оваа година изнесуваше помалку од 40 милиони евра. 
За споредба, истиот период минатата година имавме обем на тргување со вредност од речиси 100 милиони евра“, изјави за  SETimes  Иван Штериев, директор на Македонската берза.
Иако економската криза ја тресе и Босна и Херцеговина (БиХ), а платите и пензиите не се променети во последниве неколку години и покрај високите трошоци на живот, граѓаните сепак можат да бидат економични. 
Во првиот квартал од оваа година, заштедите се зголемија за 10 проценти во споредба со минатата година.
„Ова значи дека секој граѓанин на БиХ имаше околу [770 евра] на неговата сметка на крајот на април, што за едно четиричлено семејство значи заштеда од околу [3000 евра]“, велат од Централната Банка на БиХ.
И додека повеќето граѓани можат да штедат, голем број од нив ги чуваат своите заштеди дома, поради немањето доверба во банките.
„Мојата жена и јас ги чуваме нашите заштеди дома. 
Тоа не се големи суми на пари, но во време кога се нема пари, секоја заштеда е успех. 
Банките не се стабилни, пазарот на пари е ризичен и многу од моите пријатели не ги чуваат своите пари во банка“, изјави за  SETimes  Енвер Јахиќ, пензионер во Сараево.
Дописниците на SETimes Бедрана Калетовиќ во Сараево, Билјана Лајмановска и Марина Стојановска во Скопје, Пол Чикои и Габриел Петреску во Букурешт, Дражен Ремиковиќ во Подгорица, Ивана Јовановиќ и Бојана Миловановиќ во Белград дадоа свој придонес за овој напис.
