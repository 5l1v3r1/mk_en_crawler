05/04/2011
(Телеграфи, СНН, Заман - 05/04/11;
РФЕ/РЛ, ВОА, Вашингтон пост, Хуријет, Телеграф, Глоб енд мејл, Тајмс оф Малта, ББС, Ал Џезеира, Ксинхуа, новинска агенција Тренд - 04/04/11;
AНА-МПА, ЦБС, Њујорк тајмс - 03/04/11)
Либија оваа недела врши притисок за решение на својата тековна криза, но под свои услови.
Владиниот портпарол во понеделникот (4-ти април) рече дека режимот во Триполи е подготвен да разговара околу политичките реформи кои може да вклучат „избори, референдум, сè“.
Но, процесот на промени треба да биде предводен од полковник Мумамер Гадафи, истакна Муса Ибрахим, опишувајќи го водачот како „обединувачка фигура“ и отфрлајќи ги сите евентуални преговори за иднината на владетелот.
„Водачот претставува обединувачка фигура за либиските племенски групи и либиското население.
Ние сметаме дека е многу важно тој да ја предводи секоја транзиција кон поголема демократија, потранспарентен систем, подобри антикорупциски закони, поголема слобода за печатот“, рече портпаролот.
„Многу Либијци сакаат тој да го предводи процесот напред поради тоа што се исплашени дека ако тој не биде тука од која било причина, ќе го имаме она што се случи во Ирак, она што се случи во Сомалија, и она што се случи во Авганистан.“
Изјавата на Ибрахим дојде помалку од 24 часа откако либискиот заменик-министер за надворешни работи, Абдулати Обеиди, ја започна дипломатската мисија во Европа, за време на која ќе дискутира околу начините за ставање крај на борбите во земјата.
По разговорите со грчкиот премиер Јоргос Папандреу доцна во неделата во Грција, либискиот дипломат ги посети Турција и Малта следниот ден.
„Според она што го кажа либискиот претставник, режимот се чини дека бара решение“, рече грчкиот министер за надворешни работи, Димитрис Друцас, во изјавата по состанокот на Обеиди со Папандреу.
Немаше официјални изјави за разговорите на Обеиди со турскиот министер за надворешни работи, Ахмет Давутоглу, во Анкара, а потоа и со малтешкиот премиер Лоренц Гонзи во Валета во понеделникот.
Истанбулскиот весник Заман ги цитираше турските власти само дека ги отфрлаат шпекулациите оти Обеиди донесол порака од Гадафи за неговиот можен егзил.
Во меѓувреме, имаше извештаи за можна расправија во семејството на владетелот во врска со предлогот за решение, според кој Гадафи би се повлекол и би му ја предал својата власт на својот втор по возраст син, Саиф Ал-ислам (38).
Тој план, наводно, бил поддржан и од еден од браќата на Саиф, Саади Гадафи, но против биле двајца други од браќата -- Мутасим Гадафи, кој е советник за национална безбедност и Камис Гадафи, командантот на елитните воени сили.
Во извештајот од вторникот на Си-Ен-Ен се цитира Али Аујали, поранешен либиски амбасадор во Соединетите Американски Држави, кој ја претставува либиската опозиција во Вашингтон, како ја опишува оваа понуда како „смешна“.
Либискиот народ не сака Гадафи или кој било друг член на неговото семејство да владее во земјата, рече тој.
Во меѓувреме, во понеделникот, генералниот секретар на НАТО, Андерс Фо Расмузен, се состана со високи турски претставници во Анкара.
Тој одржа состанок зад затворени врати со премиерот Реџеп Тајип Ердоган, министерот за надворешни работи, Ахмет Давутоглу, и министерот за одбрана, Веџди Ѓонул.
По состанокот, претставникот на НАТО имаше одделни разговори со Давутоглу.
„Му придаваме голема важност на продолжувањето на ефикасните напори на НАТО ...
за гарантирање на безбедноста на либискиот народ, нормализација на ситуацијата во Либија и ставање крај на нападите врз цивилите“, рече Давутоглу по состанокот, кој се фокусираше на напорите за справување со тековната ситуација и турските хуманитарни иницијативи таму.
