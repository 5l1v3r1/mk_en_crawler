18/09/2007
(Б92 - 18/09/07;
AП, Ројтерс, ДПА, ВОА, Бета, Б92, Белата куќа - 17/09/07)
Водачите на косовските Албанци во понеделникот (17-ти септември) рекоа дека планираат да предложат договор кој ќе го отвори патот за добрососедски односи со Србија откако нивната покраина ќе стане независна.
„Ова ќе ги релаксира нашите односи и ќе развие добри, пријателски врски помеѓу двете суверени земји“, рече косовскиот претседател Фатмир Сејдиу на прес-конференцијата, по состанокот на приштинската делегација за меѓународно спонзорираните разговори со Белград, за иднината на покраината.
Тимот, предводен од Сејдиу, кој го вклучува и премиерот Агим Чеку и други високи политичари на косовските Албанци, се очекува да ја предложи спогодбата за време на состанокот во Лондон в среда со тројката ЕУ-САД-Русија.
Тројцата дипломати, кои посредуваа со преговорите во име на Контакт-групата од шест нации, која ја сочинуваат Велика Британија, Франција, Германија, Италија, Русија и САД, треба најпрво да се состанат со српските претставници во вторник.
Белградската делегација е предводена од српскиот министер за Косово, Слободан Самарџиќ, и со министерот за надворешни работи, Вук Јеремиќ.
Состаноците во Лондон, наводно, ќе се фокусираат на аранжманите за разговори во четири очи помеѓу српските претставници и претставниците на косовските Албанци, кои се очекуваат на 28-ми септември во Њујорк.
Преговорите, кои мора да завршат до 10-ти декември, веќе со месеци се блокирани.
Ниту една од страните не покажа каква било волја да се повлече од својот првичен став во врска со суштинското прашање за статусот на Косово.
Косовските Албанци, кои сочинуваат 90 отсто од населението во покраината од вкупно два милиони луѓе, бараат целосна независност од Србија, која одби да се согласи со што било друго освен широка автономија.
Без компромис на повидок, водачите на косовските Албанци во понеделникот ја потврдија својата позиција дека независноста не може да биде предмет на преговори.
„Одиме таму [Лондон] како држава ...
сакаме да разговараме за техничките прашања помеѓу две независни држави и сакаме да разговараме за прашањата по независноста“, рече Чеку.
САД и неколку европски земји сигнализираа подготвеност да ја признаат независноста на Косово дури и без резолуција на Советот за безбедност на ОН.
Русија ги блокира напорите за донесување резолуција заснована на планот за статусот на поранешниот претставник на ОН, Марти Ахтисари, кој препорача надгледувана независност за покраината.
Српскиот претседател Борис Тадиќ во понеделникот рече дека решението за статусот не треба да ја остави едната страна со празни раце.
Тој предупреди дека неговата земја ќе ги искористи сите правни и дипломатски можности за да спречи Косово да стане независно.
„Србија не може да дозволи да й се наметнуваат услови кои ќе влијаат на нејзиниот суверенитет и интегритет“, рече тој по состанокот со чешкиот претседател Вацлав Клаус во Прага.
Истовремено, тој ја истакна важноста на мирното решение.
„Сакаме да избегнеме секаков вид насилство.
Новата војна би била катастрофална за сите -- Србите, Албанците, народите на Балканот, Европа, САД и Русија.“
Косово беше помеѓу клучните прашања за време на разговорите во средата помеѓу португалскиот премиер Хозе Сократес, чија земја моментно претседава со ЕУ, и американскиот претседател Џорџ В. Буш.
Членките на блокот од 27 нации моментно се поделени околу тоа дали треба да се признае независно Косово без одобрение од Советот за безбедност на ОН.
Сократес рече дека оформувањето на единствен европски став околу ова прашање е главен приоритет за него.
„Му гарантирам на претседателот дека прв приориет што го имам на ум во врска со Косово е да ја држам Европа обединета“, рече тој.
