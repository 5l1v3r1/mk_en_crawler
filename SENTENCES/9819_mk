13/11/2012
Сафет Кабашај за Southeast European Times во Приштина -- 13.11.12
Специјална единица на косовската полиција, која ја сочинуваат главно Срби, е предложена да ги обезбедува српските верски и културни локалитети во Косово, рече во понеделникот (12-ти ноември) премиерот Хашим Тачи. 
Информирајќи го својот кабинет за состанокот минатата недела во Брисел со српскиот премиер Ивица Дачиќ, Тачи го изложи планот.
„Во својство на косовски институции, ние понудивме дополнителна заштита. 
Јас предложив формирање специјална единица во мултиетничката косовска полиција, која ќе биде задолжена за заштита на местата што се културно и верско наследство“, рече Тачи.
Тој додаде дека „косовската полиција [веќе] обезбедува некои од овие места, како дел од трансферот на власта од КФОР на локалната полиција и би било исклучително позитивно полицијата да ги обезбедува преостанатите места кои сé уште ги обезбедува КФОР. 
... 
Немаме сомневање во подготвеноста и професионализмот на косовската полиција за обезбедување на овие места, кои се дел од нашето заедничко културно и верско наследство.“
Белград смета дека заштитата на верските објекти и културното наследство во Косово претставува едно од најважните прашања во дијалогот Приштина-Белград. 
Заштитата на српското културно и верско наследство во Косово беше спроведувана во согласност со планот на Ахтисари, за време на меѓународниот надзор на Косово. 
Според овој план, 45 верски, историски и културни објекти се наоѓаат на листата на зони на специјална заштита.
„Ова ќе биде соодветна единица која ќе се занимава исклучиво со нашето наследство и на тој начин ние ќе го подигнеме нивото на одговорност за она што може да се случи“, изјави за српската национална телевизија РТС Александар Вулин, шеф на Канцеларијата за Косово и Метохија на српската влада.
Дејан Павичевиќ, шеф на тимот на српската влада за техничките разговори со Приштина, изјави за SETimes дека заштитата на верското и културното наследство ќе биде дел од кои било понатамошни преговори.
„Наш голем интерес е да го заштитиме целиот имот на Српската православна црква, како и сé што се смета за верско и културно наследство, и јас мислам дека сите вклучени страни го сфаќаат тоа“, рече Павичевиќ.
Шефот на Грчката канцеларија за врски во Приштина, амбасадорот Димитрис Мошопулос, олеснувач на ЕУ за заштитата на верското и културното наследство на црквата во Косово, е назначен за посредник во дијалогот.
Tој изјави за SETimes дека постои разбирање и посветеност на двете страни за решение.
„Косовската влада се чини силно посветена на заштитата на српското културно и верско наследство во Косово и, се разбира, Српската православна црква ја гледа потребата за заштита на своето сопствено наследство, својот сопствен имот“, рече Мошопулос, истакнувајќи дека Српската црква е законски сопственик на спомениците и местата чија заштита е доведена во прашање.
Mемли Красниќи, косовски министер за култура, ќе го координира владиното тело кое директно ќе работи со српската црква на промовирање и заштита на културното наследство, по барањата на Европската комисија (ЕК) Косово да постигне напредок во заштитата на малцинствата, наведени во физибилити студијата објавена на 10-ти октомври. 
Истото тело ќе го врши спроведувањето и мониторингот на задачата на советот, како дел од Планот на Ахтисари.
Телото ќе го сочинуваат пет члена: двајца владини министри, претставници на меѓународното присуство во Косово и претставници на српската црква.
Мошопулос рече дека постои решителност на двете страни за придвижување на работите.
„Косовската влада го почитува идентитетот на српското наследство, неговиот интегритет и е посветена на неговата заштита. 
Српската црква е реална и прагматична во решавањето на ова прашање, чија цел е да се заштити нејзиниот интегритет, идентитет и имот“, рече Мошопулос.
Дописникот на SETimes Игор Јовановиќ во Белград даде свој придонес за овој напис.
