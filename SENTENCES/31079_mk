07/02/2011
СКОПЈЕ, Македонија -- Судот во Скопје во саботата (5-ти февруари) предупреди дека ќе издаде потерница за поранешниот премиер Владо Бучковски ако не се појави на рочиштето во случајот кој се однесува на купувањето резервни делови за армиските тенкови.
Бучковски не се појави пред судот, велејќи дека се наоѓа на деловен пат во Ерусалим.
Сега член на парламентот од опозициската СДСМ, тој вели дека го информирал судот за плановите да присуствува на меѓународната конференција Европски пријатели на Израел, во Израел до вторник.
Сепак, судот не добил потврда од парламентот во врска со патувањето.
Контактиран по телефон, Бучковски изјави за локалните медиуми дека ќе се појави во суд на следното сослушување, в четврток.
Во декември 2008 година тој беше осуден на три и пол години затвор за злоупотреба на службената должност и корупција.
Случајот произлегува од купувањето резервни делови за армиски тенкови во висина од 2,4 милиони евра во 2001 година, кога Бучковски беше министер за одбрана.
Апелацискиот суд ја поништи пресудата и нареди повторно судење.
(Сител, Ин прес - 06/02/11)
