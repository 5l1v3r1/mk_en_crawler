03/02/2012
Пол Чикои за Southeast European Times во Букурешт -- 03.02.12
Двегодишната затворска казна изречена оваа недела за поранешниот романски премиер Адријан Настасе по обвинението за корупција, испраќа јасна порака дека никој не е над законот, велат аналитичарите.
Настасе, кој ја предводеше социјалдемократската влада во периодот 2000-2004 година, беше осуден во понеделникот (30-ти јануари) за нелегално подигање средства за време на својата претседателска кампања во 2004 година. 
Тој беше обвинет пред три години по обвиненијата за користење на своето влијание како претседател на Социјалдемократската партија (ПСД) за добивање различна стока, финансирање и други незаконски бенефиции. 
Тој може да поднесе жалба на пресудата.
„Ова се случува првпат за еден [висок државен функционер] во посткомунистичка Романија. 
Настасе е првиот премиер што добил затворска казна“, изјави за SETimes високиот политички аналитичар на Eвениментул зилеи Мирчеа Мариан, додавајќи дека пресудата го трга Настасе од позицијата на сериозен кандидат во ПСД.
Пресудата може, исто така, да се стави во актуелниот контекст на романските напори за влегување во Шенген, кое е попречено поради противењето на Холандија, која ги наведува како причина недоволните антикорупциски напори.
„Пресудата треба да го подобри имиџот на земјата во странство во однос на нејзината борба против корупцијата, и доаѓа непосредно пред привремениот извештај на Европската комисија [за судскиот систем на земјата] во февруари“, рече Мариан.
Јулиа Еначе, уредничка во редакцијата за надворешни работи на Meдиафакс се согласува.
„Барем теоретски, оваа пресуда може да се толкува како гест за придобивање на добрата волја на Холандија, ако помислиме на причините што истата ги спомена кога се спротивстави на пристапувањето на Романија во безграничната област“, рече таа за SETimes.
„Сега е тешко да се каже дали Холанѓаните ќе попуштат, но пресудата за Настасе може да биде искористена од другите земји кои го поддржуваат нашето пристапување во Шенген како аргумент за притисок врз Холандија“, додаде таа.
Но, експертот за право на Романското академско друштво, Лаура Стефан, изјави за SETimes дека таа не верува оти пресудата ќе има влијание врз ЕУ, но ќе испрати порака до домашните политичари.
„Ова би требало да биде аларм за сите политички партии, со оглед на тоа што 2012 година е изборна година -- особено за оние во владејачката коалиција“, рече таа.
Кристијан Чуперка, уредник за правната област во весникот Романија либера, се согласува дека иако пресудата испраќа сигнал во странство, најсилното влијание ќе биде внатрешно.
„Ова може да се искористи како сигнал дека големите риби се конечно казнети во Романија, дека правосудството си ја врши својата работа. 
Но, јас се плашам дека Холандија [ја користи] правдата само како изговор и дека нејзиното противење има корени во нешто друго“, рече тој за SETimes.
„Пресудата јасно влијае врз политичката кариера на Настасе бидејќи, дури и ако тој не оди во затвор на крајот ... 
ќе му биде забрането вршење јавни функции, па дури и водење на политичка партија“, рече Чуперка.
Но, луѓето на улица не се толку оптимисти.
„Зошто им требаше три години да ја донесат предудата која дури не е ни конечна?“, прашува жителот на Букурешт, Мариус Пинтеа.
„Не мислам дека Настасе ќе оди во затвор. 
Т.н. 
големи риби се фаќаат во Романија, но тие на крајот бегаат од мрежата“, рече тој за SETimes.
