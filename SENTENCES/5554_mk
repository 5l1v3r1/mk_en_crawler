05/07/2010
Од Линда Карадаку за Southeast European Times во Приштина -- 05/07/10
Тензиите во Митровица се зголемија уште повеќе во понеделникот (5-ти јули), кога пратеник на косовските Срби беше застрелан и ранет пред својот дом.
Полициајта трага по напаѓачите.
Петар Милетиќ, член на Српската независна либерална партија (СЛС), бил, наводно, застрелан четирипати.
Еден куршум го погодил во бутот, но раната не била сериозна.
Тој моментно заздравува во локална болница.
Во петокот Милетиќ говореше за SETimes во врска со ситуацијата во северно Косово, велејќи дека истата е „тензична, но смирена“ по нападот со граната во петокот на демонстрациите во Митровица.
Медијатарот Месуд Џековиќ беше фатално ранет во експлозијата, а 11 други беа повредени.
Според Милетиќ, жртвата била „истакнат и почитуван“ член на заедницата и неговата смрт предизвика немир меѓу косовските Срби.
„Виновни за инцидентот се косовската полиција, лицето кое одлучи да ја отвори таа канцеларија, организаторите на протестите и, се разбира, човекот кој ја фрлил гранатата“, изјави тој за SETimes.
„Се разбира дека сум загрижен за етничкото насилство и не можете да бидете сигурни дека ваквите инциденти нема да се случат повторно.
На косовската полиција й се потребни реформи и потоа можеби можеме да почнеме да веруваме во нив“, рече тој.
Инцидентот во петокот се случи додека илјадници локални Срби се собраа да протестираат против отворањето канцеларија на косовската влада -- Граѓански сервисен центар -- во областа Босанска Маала во Митровица.
Адем Мрипа, албанскиот претставник за областа, ги обвини Србите дека го наместиле инцидентот.
„Она што се случи во [петокот] беше подготвено од српските паралелни структури и српското Министерство за внатрешни работи (МУП)“, инсистираше тој.
„Ние ја чуваме областа во текот на ноќта поради постојаните провокации на овие паралелни структури.“
Косовската полиција на север претежно ја сочинуваат Срби од областа.
„Не им веруваме многу на оние кои носат униформи на Косовската полиција во северните области“, рече Мрипа.
„Тие се директно финансирани од МУП.“
„Повторно ќе има провокации“, предупреди тој.
Косовскиот премиер Хашим Тачи рече дека неговата влада останува посветена на „владеењето на законот и редот“ и на тоа да им служи на интересите на сите косовски граѓани.
„Јас сум решен, нема враќање назад, ниту за милиметар“, рече Тачи.
Командантот на КФОР, генерал Маркус Бентлер, рече дека силите на НАТО „го препознаваат правото на мирни протести и силно го осудуваат овој чин на насилство против мирните демонстрации“.
„Нема да толерирам никаков чин на насилство кој ја загрозува безбедноста и стабилноста на Косово.
Ќе сторам сé што е потребно за да ја поддржам косовската полиција, ЕУЛЕКС и другите институции во одржувањето на безбедното и сигурно опкружување низ целата територија“, рече Бентлер, повикувајќи ги луѓето да останат мирни.
Коментирајќи за инцидентот, портпаролот на Меѓународната цивилна канцеларија, Енди Мекгуфи, рече дека мора да следи темелна истрага и дека сите извршители мора да се изведат пред лицето на правдата.
„МЦК го поддржува отворањето на Граѓанскиот цивилен центар од страна на косовските институции денес и не гледа причина зошто некој би бил загрозен од оваа канцеларија“, рече тој.
„Таа ги нуди многу потребните услуги од страна на косовските институции за сите граѓани да добијат граѓански документи.“
„Не станува збор дека некој граѓанин би бил принуден да ја користи канцеларијата.
Таа е за доброто на граѓаните кои сакаат да добијат граѓански документи“, додаде Мекгуфи.
