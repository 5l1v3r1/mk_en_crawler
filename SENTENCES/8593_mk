09/12/2011
Енди Дабилис за Southeast European Times во Атина -- 09.12.11
Еврипид, грчки писател на трагедијата, рекол: „Грците знаат дека зборовите [се] како ками“. 
Во текот на милениумите грчките поети ја користеле необичната моќ на прецизниот јазик за да ги разбудат душите, да проникнат во длабочините на човечноста, и да поттикнат отпор против напаѓачите и окупаторите.
Модерните Грци се свртуваат кон поетското читање, во обид да ги ослободат своите души од тегобата со која се соочуваат многумина, додека економската криза на земјата создава бранови страв, оставајќи 500.000 луѓе без приход, заедно со драстично зголемен процент на самоубиства и бездомност.
Неодамнешниот настан, наречен Поезија на кризата, во Народната библиотека во Атина, привлече скоро 300 луѓе. 
Тие ги слушаа најпознатите грчки современи поети, како што е Нанос Валаоритис (90), пријател на поетот добитник на Нобеловата награда за литература, Јоргос Сеферис, и Титос Патрикиос, кои ги читаа своите дела.
Настанот го организираше Дино Сиотис, уредник на Деката, списание кое има за цел да ја одржува во живот поезијата и вклучува дела од познати поети, како и поети чие време доаѓа.
„Кога земјата влезе во криза, народот стана свесен за поезијата и литературата и сакаше да слушне што имаат да кажат поетите“, рече Сиотис за SETimes. 
Тој беше претставник за медиумите во Соединетите Американски Држави, каде што професор му беше Валористис – во времето кога Валаоритис стана дури уште попознат и произедуваше дела инспирирани од неговиот презир кон воените владетели.
Сиотис е и самиот многу познат поет. 
Неговото дело, Црни пари, претставува остар напад на богатата елита на Грција и културата на корупција, кронизам и фаворитизам кои го обележуваат општеството и помогнаа да се создаде кризата.
„Ова не е финансиска криза. 
Ова е морална криза“, рече Сиотис, додавајќи дека од тие причини, поетските читања привлекуваат толку многу луѓе, кои бараат оддишка од товарот на грижите.
Валаоритис, кој се смета за најважен поет од грчката дијаспора по Константин Кавафи, доживеал и потешки времиња од овие денес, и се сеќава на мрачните денови на Втората светска војна, нацистичката инвазија и луѓе кои умираа на улиците од глад.
„Морав да поминувам преку мртви тела секој ден за време на германската окупација, и имаше запрежни коли влечени од коњи, како во Средниот век, полни со тела; но, дури и тогаш, се произведуваше извонредна поезија, за да им помогне на луѓето да се справат со тоа“, рече тој за SETimes.
Во тоа време се појавија поети како Одисеас Елитис, уште еден грчки добитник на Нобеловата награда за литература, и беа популарни делата на Кавафи и надреалистот Андреас Ембирикос.
„Грците беа поети во најтешките времиња на нашата историја“, рече тој, како што е инвазијата од страна на Франките, Венецијанците, и 400-те години отоманска окупација, која конечно заврши во 1830 година. 
„Она што поетите имаат да го дадат е многу важно. 
Тоа го одржува моралот на луѓето.“
Патрикиос, кој едвај преживеал, откако бил застрелан од сојузниците за време на Втората светска војна и бил протеран на остров три години по Грчката граѓанска војна во 1946 година поради своите левичарски идеали, рече дека му е драго што толку многу луѓе дојдоа на настанот.
„Поезијата може да ја создаде оваа атмосфера која недостасува во денешните времиња. 
Ние живееме скоро изолирано; не комуницираме меѓусебно. 
Поезијата може да ни помогне да станеме свесни за работите на еден подлабок начин“, рече тој за SETimes.
Нејзината територија тој го експлоатира во некои од своите најпознати поеми, вклучително и Повторно зборови, каде што пишува зошто луѓето не треба да молчат.
И некажаните зборови под јазикот единствените кои не се појавуваат од твојата уста и тие гризат однатре оставајќи собрани тела на луѓе кои се обиделе да говорат кога било премногу доцна.
Иако можеби само за миг, поетското читање го направи животот полесен, пред луѓето да мора да се вратат на грижите како да се справат со кратењата на платите, даночните зголемувања, намалените пензии и отпуштањата.
Георгија Нака, хонорарен преведувач, рече дека го цени тоа што поетите сфаќаат што стои зад дилемата на земјата и колку штета тоа предизвикува.
„Кризата не е само финансиска, тоа е криза на вредности и естетика, и јас сакав да слушнам нешто поразлично, кое ќе ја издигне вашата душа и ќе ве натера на размислување. 
Поезијата ја прави грдотијата на општеството поубава“, рече таа за SETimes.
Освен кусата изјава минатата година, уметничкото и литературното општество на земјата е забележително тивко за време на кризата, што го натера весникот То Вима да запраша што се случило со неговата фалена репутација на кренат глас.
Вакуумот беше делумно преземен од анархистите кои чкртаа графити и фрлаа молотови коктели на полицијата, за време на многуте протести, немири и штрајкови кои ја зафатија земјата.
„Без оглед на високите стандарди на нашата современа поезија, нејзините креатори се воздржуваат од тоа да пишуваат за бедни теми како што е сиромаштијата на голем број луѓе во општеството“, се вели во весникот.
За разлика од годините на хунтата и оние кои следеа веднаш потоа, економската криза сé уште не создала нов Јанис Рицос, Валаоритис, Кавафи, Елитис, Сеферис или слични на нив, макар што Сиотис се обидува да ја одржи во живот традицијата.
Во 1936 година Рицос, комунист, во прославеното дело Епитаф, говори за десничарското диктаторство и напиша стихови кои и денес одекнуваат кај Грците:
Син, моја крв и месо, срж од моите коски, срце од моето срце,  врапче од мојата мала градина, цвеќе од мојата осаменост.
Каде одлета моето момче? 
Каде е? 
Каде ме остава? 
Кафезот за птици е сега празен, ни капка вода во фонтаната. 
Што ги натера твоите драги очи да се затворат и ти си слеп на моите солзи? 
 Како си замрзнат во твоите траги и глув на моите горки зборови?
Во 1978 година тој рече: „Го напишав Епитафот во време кога сите интелектуални движења низ целиот свет го одвлекуваа вниманието од традицијата ... 
како засилување на нашите национални, расни идентитети само преку фолклорна метрика“.
Во поемата наречена Снимки, Сиотис напиша стихови кои станаа самопророчнички за Грците.
Има времиња Кога единствената работа што можеш Да ја направиш е да не се надеваш
Нака рече дека таа сфаќа, иако й е драго за светлото олеснување на поезијата и оние кои ја пишуваат.
„Тие не можат вистински да направат ништо“, рече таа. 
„Тоа е само ескапизам.“ Но, за многу Грци, тоа е доволно засега.
