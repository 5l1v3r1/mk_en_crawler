27/10/2010
Дваесет и деветтото издание на Скопскиот џез-фестивал се одржа изминатиот викенд.
Програмата вклучуваше 12 настапи на познати џез-музичари од Соединетите Држави, Куба, Италија, Бразил, Белгија и други земји.
Бугарскиот министер за култура, Вежди Рашидов, и генералната директорка на УНЕСКО, Ирина Бокова, во понеделникот (25-ти октомври) потпишаа договор за отворање Регионален центар за нематеријално културно богатство на Југоисточна Европа во Софија.
Рашидов рече дека документот е признание за напорите на Бугарија да го одржи своето културно наследство и да ги размени вредните искуства со другите земји од Источна Европа.
Претседателот на УЕФА Мишел Платини потврди дека организацијата ќе го кофинансира новиот стадион што треба да се изгради во Тирана до 2012 година.
Новиот објект ќе биде готов на време за прославата на 100-те години од независноста на Aлбанијa.
Платини присуствуваше на церемонијата во Тирана по повод одбележувањето на 80-тата годишнина од албанската Фудбалска федерација минатата недела.
Босна и Херцеговинa и Црна Гора беа примени во Меѓународната организација Ла Франкофони (ОИФ) како набљудувачи на самитот на организацијата што се одржа во Монтро, Швајцарија, изминатиот викенд.
ОИФ, создадена во 1970 година, ја сочинуваат 56 членки и 19 набљудувачи.
Претставниците на девет земји од Југоисточна Европа -- Aлбанија, Босна и Херцеговина, Бугарија, Македонија, Mолдавија, Романија, Србија, Хрватска и Црна Гoра -- учествуваа на втората регионална работилница за дигитализација на културното наследство.
Настанот, организиран во соработка со канцеларијата на УНЕСКО во Венеција, има за цел размена на информации и добри практики за националните политики во областа.
Третото издание на букурешкиот Меѓународен фестивал на литературата ќе се одржи в четврток (28-ми октомври) до сабота.
На настанот ќе учествуваат писатели од Унгарија, Црна Гора, Грузија и Хрватскa, како и некои водечки локални автори.
Педесет и петтото издание на белградскиот Меѓународен саем на книгата беше отворено во понеделникот (25-ти октомври).
На еднонеделниот настан, кој се одржува под слоганот „Биди паметен“ учествуваат повеќе од 800 издавачи од Србијa и другите земји, вклучително и Грција, Русија, Германија и Шпанија.
Повеќе од 20.000 атлетичари од целиот свет ќе учествуваат на овогодинешниот Атински класичен маратон в недела (31-ви октомври).
Дваесет и осмото издание на традиционалната трка ќе кулмира со серија настани по повод 2.500-тата годишнина од Битката кај Маратон.
(Разни извори -- 20/10/10-27/10/10)
