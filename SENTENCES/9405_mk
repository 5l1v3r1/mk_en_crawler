03/04/2012
Ивана Јовановиќ за Southeast European Times во Белград -- 03.04.12
Црната комедија која зборува за крвавата историја на југословенскиот конфликт наоѓа публика во Босна и Херцеговина, Србија и Хрватска, и е поздравена поради својата порака за мир меѓу жестоките непријатели.
„Парадата“, по сценарио и режија на Срѓан Драгојевиќ, ја раскажува приказната за средновечен српски гангстер кој регрутира хрватски воен ветеран, еден босански муслиман и еден Албанец од Косово да му помогнат да ја заштити од екстремисти парадата за правата на хомосексуалците во Белград. 
Групата се собира, и покрај тоа што во конфликтот биле непријатели.
„Парадата е, најверојатно, првиот и реален, регионален филм за мирот. 
За мене, тоа е еден вид емоционален завршеток“, изјави Драгојевиќ за SETimes.
Филмот кој ја имаше промоцијата во октомври 2011 година во Белград, го гледале повеќе од 600.000 луѓе на Балканот. 
Истиот беше прикажан во февруари на Берлинскиот меѓународен филмски фестивал, и има закажана премиера во декември во Франција. 
Истиот не е прикажан во Косово.
„Сега работиме на дистрибуција на филмот во малите босански градови, но истиот е сé уште на репертоар во големите градови. 
Ако ,Парадата’ продолжи да биде таму, официјално ќе биде првиот филм по ,Аватар’ со најдолг период на гледаност во овој регион“, рече за SETimes Денис Самарџиќ, директор на кино дистрибуција во зеничкото претпријатие Тропик филм и видео.
Игор Томљановиќ, хрватски филмски критичар и уредник на регионалниот филмски канал Класик ТВ, рече дека популарноста на филмот низ целиот Балкан покажува дека луѓето полека стануваат помалку националисти и со пошироки размислувања.
Ивица Јосиповиќ (22), студент од Загреб, рече дека филмот ја променил неговата перцепција за другите.
„Бев многу млад кога тука имаше војна, но никогаш не сум ги сметал Србите за потенцијални пријатели“, рече Јосиповиќ за SETimes. 
„Сега, по овој филм, размислувам да се обидам да најдам некој таму, како и во Босна, можеби преку Фејсбук.“
Како најважно влијание на неговиот филм, Драгојевиќ го истакна фактот дека една земја може да се уништи со авиони, тенкови и контролирани медиуми, но секогаш ќе постои. 
„Мислам на Југославија. 
Земјата е уништена, но сé уште е тука како виртуелна креација на сите луѓе што се подготвени да сакаат и соработуваат“, рече Драгојевиќ.
