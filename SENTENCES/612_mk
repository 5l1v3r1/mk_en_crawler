11/05/2005
(Разни извори – 04/05/05 – 11/05/05)
Меѓународниот уметнички проект насловен како „Скокови на вербата“ започна на 12-ти мај долж Зелената линија и низ цела Никозија, Кипар. 
Проектот, заедничка иницијатива на кустосите Катерина Грегос од Грција и Ерден Косова од Турција, вклучува 20 уметници од Кипар. 
Тие создаваат проекти за јавните области во поделениот град кои имаат за цел поттикнување на учеството и интеракцијата, како и охрабрување на комуникацијата и размената.
***
Четириесетичетвртите Сараевски денови на поезијата беа отворени во босанскиот главен град на 11-ти мај. 
Петнаесет учесници од седум земји од Европа и САД учествуваат на еднонеделниот меѓународен настан, кој вклучува литературни читања, тркалезни маси, изложби и дискусии на писатели со студентите.
***
Дванаесеттиот меѓународен музички фестивал „Млади музичари“ започна на 8-ми мај во Букурешт. 
Еднонеделниот настан вклучува 300 учесници од 50 земји.
***
Младинскиот хор „Рустико“ од Скопје ги освои наградата на жирито и на публиката на 5-тиот Меѓународен хорски фестивал „Златна приказна“, кој се одржа во Приједор, Босна и Херцеговина (БиХ) на 5-ти и 6-ти мај. 
Фестивалот привлече учесници од БиХ, Македонија, Романија и Србија и Црна Гора.
***
Сликарот Николај Мајсторов е овогодинешниот добитник на престижната бугарска уметничка награда „Захарии Зограф“. 
Мајсторов, кој имал скоро 40 самостојни изложби во Бугарија и во странство е познат по својата слика „Создавање“, дел од циклусот посветен на Стариот завет.
***
Снимањето на новиот филм „Караула“ на хрватскиот режисер Рајко Грлиќ започна на 10-ти мај во Битола, Maкедонија. 
Базиран на романот на Анте Томиќ, „Ништо не може да не изненади“, филмот претставува хумористичен поглед на распадот на поранешна Југославија. 
Тој е копродукција на Австрија, Босна и Херцеговина, Велика Британија, Хрватска, Франција, Македонија, Србија и Црна Гора и Словенија.
***
Новата изложба на фотографии насловена како „Романско-европски начин“ беше отворена во Националниот музеј на уметноста во Букурешт на 9-ти мај. 
Настанот беше организиран од страна на музејот и државната новинска агенција Ромпрес.
***
Изложбата „Канадиана“, на делата на полската фотографка, Ела Киновска, која живее во Канада од 1990-та година, е прикажана во галеријата УСУФ во Белград. 
Четиринаесетте изложени дела ги претставуваат личните погледи на авторката за Канада. 
Изложбата ќе трае до 25-ти мај.
