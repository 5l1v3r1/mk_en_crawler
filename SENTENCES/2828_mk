31/08/2006
Од Ерлис Селимај за Southeast European Times во Тиранa – 31/08/06
Албанија ги објави плановите за издавање на нови пасоши кои ќе содржат поголеми безбедносни мерки, во надеж дека ќе се намалат рестрикциите за нејзините граѓани во рамките на шенген визниот систем. 
Проектот го подготви Министерството за внатрешни работи, а беше одобрен од страна на владата ова лето.
Албанија не е единствената земја во регионот која го прави овој чекор. 
Во вторникот (29-ти август) Грција објави дека започна со издавање на новите е-пасоши. 
Цената на новите пасоши е 45 евра, 20 евра повеќе од претходните патни документи. 
Албанија сé уште не ја утврдила цената за своите нови пасоши.
Помеѓу новите елементи на пасошот ќе биде интегрираниот чип, кој ќе овозможува пасошот да биде скениран дигитално. 
Пасошот ќе содржи дигитална фотографија и други податоци, како, на пример, отпечатоци од прсти. 
Царинските власти ќе имаат директен пристап во дигиталното досие без помош од полицијата.
„Со ставањето на чип во пасошите, сите граѓани ќе можат да ги поминуваат границите побрзо, со оглед на тоа што процедурите на проверка ќе бидат полесни“, рече владата.
Новиот патнички документ ќе се вика Албански електронски пасош (АЕП) и ќе може да се користи повеќе од десет години по датумот на издавање. 
Пасошот ќе има 48 страници и чип на задната корица.
Според министерството, новиот пасош ќе биде бледорозов; дипломатските пасоши ќе бидат темно зелени, а службените пасоши ќе бидат црни.
Новите пасоши треба да бидат готови на крајот од следната година, во обид да се загарантираат повисоки безбедносни мерки во согласност со меѓународните регулативи.
„Потребно е да се обноват пасошите со цел да се модернизира сегашниот систем кој беше направен во 1992 година. 
Ние сакаме да понудиме повисоки безбедносни мерки и да ги заштитиме документите од фалсификат или злоупотреба. 
Ние, исто така, сакаме да ги спроведеме меѓународните стандарди за биометриски податоци во пасошите“, рече министерството.
Сегашните пасоши се произведуваат во германското претпријатие Bundesdruckerei International Services, со кое постои договор од февруари 2002 година. 
Овој чекор се прави во време кога Албанија, помеѓу другите земји во регионот, прави напори за олеснување на визниот режим на ЕУ. 
Напредната технологија моментно се користи во ЕУ и САД.
