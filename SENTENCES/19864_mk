24/10/2007
САРАЕВО, Босна и Херцеговина (БиХ) -- По состанокот со претседателот на парламентот на Република Српска (РС) Игор Радојичиќ и српскиот член на претседателството на БиХ, Небојша Радмановиќ, во вторникот (23-ти октомври), премиерот на РС Милорад Додик рече дека на претстојната вонредна седница на парламентот пратениците на ентитетот ќе ги одобрат понатамошните мерки за одбрана на интересите на РС и Србите, како конститутивен народ во БиХ.
Додик рече дека пратениците ќе побараат и затворање на Канцеларијата на високиот претставник и ќе ја поддржат одлуката за повлекување на сите претставници на РС од државните институции, по неодамнешните измени на законот за Советот на министри од страна на високиот претставник Мирослав Лајчак.
(Независне новине - 24/10/07;
РТРС - 23/10/07)
