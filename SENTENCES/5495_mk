08/03/2010
Од ХК Цанис за Southeast European Times во Атина -- 08/03/10
Ако наодамнешното издавање обврзници претставува некаква мера за оптимизмот во врска со грчката економија, мерките на штедење што ги презеде владата овој месец се чини дека се исплатат.
Желно следеното издавање на десетгодишната обврзница на 4-ти март донесе 5 милијарди евра, додека странските инвеститори и институциите на ЕУ се чини дека добија уверување за грчката решеност да ја подобри својата репутација на слаба алка во Еврозоната.
Десетгодишната обврзница постигна каматна стапка од 6,37 отсто, двојно повеќе од стапката на адекватните германски обврзници, кои претставуваат стандард во Еврозоната и беа запишани на 15 милијарди евра.
Во петокот (5-ти март) грчкиот премиер Јоргос Папандреу се состана со Ангела Меркел -- канцеларката на Германија, економска сила на ЕУ -- и, како што вети, не побара финансиска помош.
Берлин беше најгласен во изразувањето на „загриженоста на Еврозоната“ поради негативните економски тенденции во периферните членки на валутата на ЕУ.
По нивниот состанок, Меркел рече:
„Германија може да изрази солидарност.
Ние сме тука да помогнеме [и] да покажеме разбирање“.
Папандреу потоа се состана со францускиот претседател Николас Саркози во Париз во неделата, а во понеделникот во Вашингтон се состана со американскиот претседател Барак Обама.
Издавањето на обврзницата уследи по бурните две недели внимателно организирани посети на Атина од страна на заедничките тимови на експертите на Европската комисија, ММФ и Европската централна банка (ЕЦБ).
Исто така, имаше и ненајавен состанок меѓу генералниот директор на Дојче банк, Јозеф Акерман, и Папандреу, како и меѓу Папандреу и комесарот за монетарни прашања на ЕУ, Оли Рен.
Рен јасно стави до знаење дека е неопходен втор круг од мерките на штедење, оставајќи й на грчката влада да одлучи за деталите на кратењето на трошоците во висина од 4,8 милијарди евра, и еднаквото зголемување на даноците.
Заминувајќи од прес-конференцијата во Атина, Рен рече шеговито „кало корагио“, грчки израз за „држете ја главата горе“.
„Мерките се коректни и во вистинска насока, но не се доволни;
тие не ги решаваат проблемите од корен“, изјави за SETimes финансискиот новинар и аналитичар Бабис Пападимитриу.
„Кога ќе намалите нечија плата, очигледно не сте успеале.“
Еден ден претходно -- 3-ти март -- владата ги обелодени зголемувањата на стапката на данокот на додадена вредност (ДДВ), заедно со повисоките даноци за енергијата, цитарите, алкохолот и луксузните предмети.
Истата ги намали и драгоцените празнични додатоци за државните службеници -- познати како „13-та и 14-та плата“, кои беа во висина и до две дополнителни месечни плати -- а кои се даваа пред Велигден, во текот на летото и пред Божиќ.
Кратењето од 12 отсто на најразлични бонуси што им се исплаќаат на државните службеници и замрзнувањето на покачувањето на пензиите ги поттикнаа синдикатите на протести, додека анкетите на јавното мислење понудија мешани одговори.
Поголем дел од испитаниците се согласи дека мерките се неопходни, но повеќето ги отфрлија специфичните објавени досега.
За Пападимитриу, колумнист на угледниот дневен весник Катимерини и аналитичар на локалната телевизиска мрежа Скаи проблемите на Грција се очигледни веќе неколку години.
Тој рече дека дефицитот -- 12,7 отсто од БДП во 2009 година -- и галопирачкиот јавен долг (кој изнесува околу 300 милијарди евра) беше регистриран уште пред изборите во октомври 2009 година.
Таа трка лесно ја доби социјалистичката партија на Папандреу ПАСОК.
Пападимитриу рече дека пред ПАСОК да дојде на власт, централно-десничарската влада на Костас Караманлис „едноставно за [долгот на државата] ја обвини светската економска криза“.
А сега, забележува аналитичарот, ПАСОК мора да ја спроведе програма за штедење која е спротивна на неговите политички цели.
„Затоа, на партијата й недостасува ентузијазам за вакви драстични мерки“, рече тој.
