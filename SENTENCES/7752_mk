15/11/2012
Игор Јовановиќ за Southeastern European Times во Белград -- 15.11.12
Комитетот на српската Антикорупциска агенција в четврток (15-ти ноември) ќе отвори јавен конкурс за замена на директорката Зорана Марковиќ.
Марковиќ во вторникот беше отстранета од државната агенција, која почна да работи во јануари 2010 година, заради „дејства штетни за угледот на агенцијата“, според комитетот.
Според Б92, истрагата започната минатиот месец покажала дека Марковиќ се обидела да си додели државen стан во Белград за себе. 
Таа ги негираше обвинувањата.
„Моја грешка е што не реагирав порано на предупредувањата на членовите на комитетот и не отпочнав постапка против директорката, но сакав да ја усогласам работата и да ја избегнам тековната ситуација“, рече за SETimesЗоран Стоиљковиќ, претседател на комитетот.
Секретарот на одборот Татјана Бабиќ ќе биде вршител на должноста директор додека не заврши процесот за избор на официјален директор, за околу два месеци.
Бурните настани во агенцијата чија задача е да се бори против корупцијата, која граѓаните ја истакнуваат како еден од најголемите проблеми во државата, исто така покрена прашања за работата на самата агенција.
Според истражувањето што го спроведе агенцијата, по две и пол години работа, една третина од српското население не е запознаено дека истата воопшто постои.
„Не бев слушнал воопшто за таква агенција пред ова. 
Дали тие ставија некој важен политичар или бизнисмен во затвор? 
Ако не ставија, не сум сигурен како разрешувањето на директорката на агенцијата може да ја загрози борбата против корупцијата. 
Се надевам дека тоа ќе ја подобри нивната работа“, рече заSETimesСиниша Зариќ, продавач од Белград.
Во скоро три години постоење, агенцијата не успеа да изгради некаква јавна репутација. 
Истата избегнуваше истрага за тоа како политичарите го стекнале своето богатство и кои се причините за корупцијата во земјата“, рече за SETimesВладимир Радомировиќ од Пиштаљка, Интернет страница посветена на корупцијата.
Тој додаде дека агенцијата не ги искористи своите овластувања, како и дека Марковиќ и членовите на комитетот се виновни за тоа.
„Според законот, агенцијата е овластена да ја координира работата на државните тела во борбата против корупцијата, а истата не се ни обидува да го стори тоа. 
Според тоа, може да се каже дека агенцијата не успеа да го оправда своето постоење. 
Сепак, ако агенцијата барем покаже волја да истражи одредени важни случаи на корупција и судир на интереси во текот на следните неколку месеци, може лесно да ја придобие довербата на јавноста“, рече Радомировиќ.
Златко Миниќ, заменик-претседател на комитетот на агенцијата, изјави за SETimes дека поради разрешувањето, почна да се создава искривена слика за работата на оваа институција. 
„Не сакаме сé што се случува да создаде погрешна слика во јавноста за агенцијата, која направи многу во одредени области. 
Она што се случува сега само дополнително ќе ја зајакне работата на агенцијата и ќе овозможи уште поголеми напори во насока на намалување на корупцијата“, рече Миниќ.
„Не мора да значи дека разрешувањето на Зорана Марковиќ ќе ја загрози борбата против корупцијата, ако агенцијата почне да ја работи работата како што е предвидено со законот“, рече Радомировиќ.
