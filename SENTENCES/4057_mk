01/10/2007
Од Игор Јовановиќ за Southeast European Times во Белград и Блерта Фониќи-Кабаши во Приштина – 01/10/07
Претставниците на косовските Албанци и српските претставници во петокот (28-ми септември) одржаа директни разговори во мисијата на ЕУ во Њујорк. 
Двете страни подготвија заедничка декларација во која се обврзуваат дека сериозно ќе се ангажираат во преговорите и ќе се воздржат од секакви дејства кои претставуваат закана за безбедносната состојба. 
Тие, исто така, се согласија да ги продолжат разговорите на 14-ти октомври во Брисел.
Сепак, во врска со клучните точки за иднината на Косово разликите остануваат големи. 
Приштина инсистира на тоа дека независноста е нешто за што не може да се преговара, додека српската делегација вели дека највеќе што може да понуди е висок степен на автономија.
„Уште еднаш го претставивме нашиот предлог за суштинска автономија и недоведување на српскиот територијален интегритет и суверенитет во прашање, и ги покренавме прашањата со албанската страна, која сакаше да разговара околу односите помеѓу двете суверени држави“, рече Тадиќ. 
„Тој предлог е неприфатлив за Србија.“
За разлика од тоа, преговарачите од косовските Албанци беа подготвени да предложат „добрососедска“ спогодба откако покраината ќе стане независна. 
Тие го повторија своето предупредување дека косовскиот парламент ќе прогласи независност унилатерално ако не биде постигнат договор до 10-ти декември.
Откако косовскиот тим се врати дома изминатиот викенд, претседателот Фатмир Сејдиу рече дека на маса биле ставени некои „нови иницијативи“, кои ќе може да водат до тоа процесот на статусот да заврши пред тој датум. 
Сепак, тој одби да биде поконкретен.
Единствено прифатлив однос помеѓу Србија и Косово е оној на две соседни држави, рече Сејдиу. 
„Со нашата спогодба за добрососедски односи, ние се обидуваме да ги поврзиме овие односи ... 
Косово е специјален случај и мора да има [специјален] третман.“
Политичките водачи на заедницата на косовските Срби посочија дека некои делови од разговорите биле во нивна корист. 
Според водачот на Српската листа за Косово и Метохија, Оливер Ивановиќ, и шефот на Српскиот национален совет за северно Косово, Милан Ивановиќ, на албанската страна й било кажано да не смета на унилатерално решение.
Тие, исто така, рекоа дека Белград доби шанса да го претстави својот предлог за целосно интегрирање на Албанците во српскиот политички и правен систем. 
Албанската страна, додадоа тие, доби шанса да објасни зошто смета оти ова е неприфатливо.
Состанокот во петокот го водеа тројца меѓународни претставници, во име на Контакт-групата -- Волфганг Ишингер од ЕУ, Александар Ботсан-Карченко од Русија и американскиот претставник Френк Визнер.
Визнер рече дека Контакт-групата инсистирала на одговорност од двете страни. 
Белград и Приштина треба да најдат заедничка основа, додаде тој.
Рускиот претставник рече дека негов впечаток е оти Белград и Приштина сакале да продолжат со преговорите. 
„Не сакам да бидам премногу оптимистичен, и нима знаци дека на повидок е договор, но има индикации дека двете страни се заинтересирани за продолжување на директните разговори“, рече Ботсан-Карченко.
Запрашан дали може да се најде некое решение до 10-ти декември, претставникот на ЕУ Ишингер одговори: „Зошто сте нестрпливи? 
Зошто не можете да почекате до 10-ти декември?“
„Сериозно пристапивме во овие разговори, потрошивме време за разговори со двете страни и двете страни на состанокот покажаа дека сакаат овој процес да продолжи. 
Тоа е добар знак“, додаде тој.
