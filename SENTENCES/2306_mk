04/03/2005
Од Ѓелу Трандафир за Southeast European Times во Букурешт - 04/03/05
Романскиот претседател Трајан Басеску го наведе лошото раководење, заедно со корупцијата, како едно од главните закани за националната безбедност -- како и меѓународниот тероризам, ширењето на оружјето за масовно уништување, кризните ситуации и замрзнатите конфликти во околината на Романија и тоталитарните режими што го поддржуваат тероризмот.
Владата планира да претстави нова стратегија за национална безбедност која ќе има за цел справување со овие закани во следните 30 дена.
Врховниот совет ја одржа својата прва седница под претседателството на Басеску во понеделникот (28-ми февруари).
Премиерот Калин Попеску Таричеану, членовите на кабинетот, функционерите од одбраната, шефовите на тајните служби, главниот обвинител и обвинителот против корупцијата, исто така присуствуваа на состанокот.
„Романија повеќе нема да прифати да биде карактеризирана како корумпирана земја“, им рече Басеску на новинарите потоа, мислејќи на критиките што ги упатуваат некои од ЕУ.
Маркус Фебер, водачот на групата на Германската хрватско-социјална унија во Европскиот парламент, неодамна предложи одложување на пристапот на Романија сé до 2009 година, поради, како што го опиша, раширениот проблем.
Западните политичари треба да „дадат имиња кога говорат за корупцијата“ во земјата, рече Басеску, додавајќи дека тој разговарал за ова прашање со комесарот за проширување на ЕУ, Оли Рен.
За време на посетите на Букурешт, Рен и претседателот на Европскиот парламент, Жозеп Борел, се согласија со Басеску дека не е фер да се генерализира во врска со корупцијата.
Сепак, тие рекоа дека е работа на романските судски власти да ги идентификува вмешаните, а не на Европа.
„Европскиот парламент не претставува ниту приватна детективска агенција, ниту полициска сила.
Тој ја сигнализира ситуацијата и предупредува дека на оваа практика мора да й се застане на патот и да се искорени“, рече Борел.
Басеску призна дека некои романски официјални претставници ги прекршиле правилата на големите куповни договори, ветувајќи дека оние што се вмешани ќе одговараат.
Сепак, тој, исто така, инсистираше на тоа дека „во некои случаи, претпријатијата чии седишта се наоѓаат во земјите на ЕУ покажаа исто таков однос“.
Администрацијата рече дека ќе го испита доделувањето на некои големи договори на фирмите како Европската аеронаутичка одбрана и вселена (ЕАДС), Винчи и Бектел, без јавен тендер од страна на поранешната социјалистичка влада.
„Новата Влада не потпиша ниту еден договор без тендер или фаворизирајќи ги претпријатијата што ги поддржуваат некои политичари“, рече Басеску.
Сепак, во 2004 година Таричеану повторно преговараше за договорот од скоро 1 милијарда евра со ЕАДС во врска со граничната безбедност.
Во овој случај не беше распишан тендер.
