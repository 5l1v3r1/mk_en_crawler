03/01/2008
(AФП, Javno.hr, Ксинхуа - 02/01/08; УПИ, АКИ, прес-центар на ОН - 31/12/07; AП - 30/12/07; МКТЈ - 29/12/07; AФП - 27/12/07)
Хрватскиот премиер Иво Санадер во средата (2-ри јануари) ја прифати оставката на министерот за внатрешни работи, Ивица Кирин, по неговото учество во скандалот поради кој Трибуналот на ОН за воени злосторства мораше да го прекине условното ослободување на еден од своите обвинети. 
Кирин ја поднесе оставката на 29-ти декември, една недела откако учествуваше во ловот на диви свињи со поранешниот командант на специјалната полиција, генерал Младен Маркач, кој му се предаде на Меѓународниот кривичен трибунал за поранешна Југославија (МКТЈ) во 2004 година, а беше ослободен подоцна таа година во очекување на судењето дома.
Заедничкото обвинение го товари него и уште двајца поранешни генерали -- Анте Готовина и Иван Чермак -- за одговорност за неколку злосторства, вклучително и убиствата на најмалку 150 Срби за време на операцијата Бура на хрватските сили во август 1995 година за враќање на контролата над регионот Краина.
Откако на насловните страници во хрватските весници се појавија фотографии на Кирин, Маркач и други функционери како стојат над една мртва дива свиња, МТКЈ на 28-ми декември издаде наредба во која се бара од хрватските власти веднаш да го уапсат и пренесат Маркач назад во Хаг. 
Во неа се вели дека учеството на осомничениот во ловот на планината Билагора ги прекршило условите на неговото условно ослободување, според кое тој не смееше да го напушти својот дом во Загреб без дозвола.
Маркач беше испратен назад во својата ќелија во затворот на Трибуналот на ОН Шевенинген на 30-ти декември.
„Ова не требаше да се случи“, им рече хрватскиот претседател Стипе Месиќ на новинарите кога изби скандалот. 
„Хашкиот суд има свои правила и сите оние кои имаат право на условно ослободување ги знаат правилата и постапуваат во согласност со истите.“
Кирин, чие министерство требаше да се погрижи Маркач да не ги прекрши правилата на неговото ослободување, искажа „жалење и извинување“ за инцидентот во писмото на оставката.
Санадер официјално го разреши во средата и донесе одлука за назначување на државниот секретар Ивица Буцоњиќ на неговото место додека не биде наименуван новиот министер.
Тој, исто така, даде уверување за хрватската посветеност на целосната соработка со МКТЈ, споменувајќи ја брзата акција на владата за апсење и испраќање на Маркач назад во Хаг како доказ.
„Не ги прифаќам мислењата за оваа влада дека го изгуби својот кредибилитет кога станува збор за соработката со Трибуналот“, АФП ја цитираше изјавата на Санадер во средата. 
„Владата докажа дека ги почитува ... 
своите уставни одредби за соработка. 
Министерот ја плати цената на неискуството“, додаде тој за заминувањето на Кирин од функцијата.
Сепак, според извештаите на хрватските медиуми, инцидентот значително ги намали шансите на земјата да обезбеди условно ослободување за Готовина, за кои сега сметаат дека се „еднакви на нула“.
