12/06/2013
Линда Карадаку за Southeast European Times во Приштина -- 12.06.13
Косовскиот парламент усвои резолуција за заштита на правата на етничките Албанци што живеат во Прешевската долина во јужна Србија, изедначувајќи го нивниот статус со оној на српското население на северот од Косово.
„Косово треба да побара целосен реципроцитет со правата на малцинските Срби на северот од Косово“, се вели во резолуцијата, која беше одобрена на 6-ти јуни.
Љутфи Хазири, пратеник од Демократската лига на Косово кој ја иницираше резолуцијата, рече дека Косово има обврски да ги заштити правата на Албанците во долината.
„Се работи за етничките, граѓанските и политичките права на Албанците во овие три општини“, рече Хазири за SETimes.
Резолуцијата доаѓа во време кога Белград се подготвува да се состане со Албанците од Прешевската долина на разговори околу учеството во државните институции, економската обнова во општините, официјалната употреба на албанскиот јазик, како и прашањата на образованието и здравството.
Зоран Станковиќ, претседател на Координативното тело на српската влада за Прешево, Бујановац и Медвеѓа, изјави за SETimes  дека Србија ги почитува националните права на Албанците што живеат во овие општини и ја почитува применливата домашна и меѓународна легислатива.
Тој рече дека првичниот состанок меѓу водачите на Прешевската долина и српските власти, вклучително и премиерот Ивица Дачиќ, ќе се одржи не подоцна од 15-ти јули. 
Дополнителни состаноци ќе се одржат во септември.
„Владата на Србија и координативното тело се подготвени да ги решат сите проблеми на граѓаните од овој дел на Србија, што беше предложено од претставниците на албанските политички партии во текот на изминатите неколку месеци“, рече Станковиќ за SETimes.
Но, Драган Поповиќ, директор на Политичкиот центар во Белград, рече дека резолуцијата не предизвикала сериозна реакција во Србија, додавајќи дека истата била „само дел од придружните несакани ефекти на Бриселскиот договор“.
Градоначалникот на Прешево, Рагми Мустафа, ја поздрави резолуцијата. 
Тој изјави за SETimes  дека истата е значајна за Албанците во долината бидејќи „ја повикува владата на Косово да ги услови односите со Србија со цел [да ги изедначи] правата на Албанците во Прешевската долина со [оние] на Србите на северот од [Косово]“.
Самет Фејзулаху, прешевски Албанец, рече дека на жителите на долината им треба помошта од Косово за да ги зајакнат правата во образованието, социјалните и економските права.
„Немаме факултет [универзитет], немаме болници, нашите млади луѓе го напуштаат Прешево секој ден и одат во Европа и во светот, бидејќи нема стопанство и нема работни места. 
Ниту една фабрика не работи, имаме најниски плати во Србија, а цените се многу високи. 
Дури и кога преминуваме во Косово, мораме да платиме такса од 20 евра“, рече Фејзулаху за SETimes. 
„Нашите права треба да се заштитат ..., бараме од Косово да ни помогне. 
Србија не ги направи овие работи за нас.“
Дописничката Билјана Пекушиќ во Белград даде свој придонес за овој извештај.
До која мера можат реципроцитетните права за малцинските заедници да ги нормализираат односите меѓу Косово и Србија? 
Споделете ги вашите размислувања во делот за коментари.
