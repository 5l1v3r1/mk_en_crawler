28/05/2012
Анес Алиќ за Southeast European Times во Сараевo -- 28.05.12
По долги преговори, делегациите на министерствата за правда на Србија и Босна и Херцеговина (БиХ) го финализираа меѓудржавниот договор за взаемна екстрадиција на лица осомничени за организиран криминал, корупција и перење пари.
Договорот, кој се очекува да биде потпишан во јуни, ќе го отвори патот за Србија и БиХ да ги екстрадираат своите државјани во случаи на организиран криминал, корупција и перење пари, и други големи кривични дела кои генерално предвидуваат затворска казна од пет или повеќе години.
Што е најважно, договорот ќе ги спречи оние што имаат двојно државјанство да бегаат преку границата за да избегнат кривично гонење дома.
Документот претставува проширување на постојните договори за кривично гонење потпишани минатата година.
Иако скоро сите земји од поранешна Југославија имаат потпишано меѓудржавни правни спогодби, уставните разлики меѓу земјите ја оневозможуваат примената на тие спогодби. 
За да овозможи екстрадиција, Хрватска ќе мора да го промени својот устав, додека Србија и БиХ ќе мора да ги изменат своите кривични законици.
Јусуф Халилагиќ, секретар на Министерството за правда на БиХ, и шеф на босанската делегација, изјави за SETimes дека договорот ќе создаде услови за значително поефикасна судска соработка меѓу двете држави, во поглед на екстрадицијата на лицата кои се обвинети за криминал или се прогласени за виновни.
„Криминалците од поранешните југословенски републики останаа поврзани како земјата никогаш да не се распаднала. 
Босна и Херцеговина е најкритичен пример, бидејќи нашиот договор за издавање државјанство е најлиберален. 
Најмалку две третини од босанските државјани имаат двојно државјанство -- и два пасоши -- што дава добра можност за злоупотреба“, рече Халилагиќ.
Стотици луѓе осомничени или обвинети за различни кривични дела извршени во поранешните југословенски републики побараа засолниште во соседните држави, каде што имаат двојно државјанство, што ги става надвор од дофатот на судскиот систем. 
Тоа е законска дупка што им овозможи на многумина да избегнат отслужување затворска казна.
Миливоје Михајловиќ, шеф на канцеларијата за односи со медиумите на српската влада, изјави за SETimes дека Белград започна широка борба против организираниот криминал, и дека договорот со БиХ е дел од тој процес.
„Мораме да бидеме апсолутно решителни и отворени во борбата против сите видови криминал, бидејќи криминалците не ги сметаат границите за пречка. 
Само регионалното дејствување меѓу соседните држави може да го спречи организираниот криминал“, рече Михајловиќ.
Од 350 луѓе осудени од босанските судови, документацијата на Министерството за правда на БиХ покажува дека 106 нашле засолниште во Хрватска, 100 во Србија и 24 во Црна Гора. 
За останатите осуденици не се знае каде се наоѓаат, додека бројот на оние што се обвинети, но се во бегство изнесува и до 600.
На повеќе нивоа, овој договор е многу позитивен настан, дотолку повеќе и затоа што е клучен за членството во ЕУ. 
Истиот ќе направи многу за зајакнување на регионалната и транснационалната соработка во борбата против организираниот криминал и ќе осигури дека ниту една одделна држава нема да биде засолниште за криминалците, вклучително и за корумираните политичари.
Со години ЕУ ја идентификува борбата со прекуграничниот криминал како голема пречка во борбата против организираниот криминал во регионот, како и за судското гонење за воени злосторства од страна на националните судови.
Но, осомничените за воени злосторства нема да бидат вклучени во договорот. 
БиХ го опструираше договорот на ова ниво поради неодамнешното апсење на одреден број босански функционери врз основа на српски потерници за екстрадиција.
Минатата година, по неколку месеци подготовки под надзор на меѓународната заедница, правните експерти од Србија и БиХ се очекуваше да потпишат специјален протокол за регулирање на соработката во врска со судското гонење за воени злосторства.
Во идеален случај договорот би го опфатил и прашањето на паралелните истраги и би го олеснил меѓусебното пренесување докази во случаите на воени злосторства. 
Исто така, договорот би ги регулирал судењата на осомничените во нивните татковини за воени злосторства извршени во други држави.
Но, босанската страна се повлече од договорот, велејќи дека нејзиното трипартитно претседателство сé уште не се согласило. 
БиХ се повлече од некои специфични случаи во кои босански државјани беа уапсени додека патувале во странство врз основа на српски потерници за апсење и во отсуство на каква било соработка со босанските власти.
Зарије Сеизовиќ, професор на Факултетот за политички науки во Сараево, изјави за SETimes дека прашањето на воените злосторства е болно прашање кое ги оптоварува земјите од Западен Балкан веќе 20 години. 
Со оглед на тоа што нема објективно и веродостојно толкување на природата на конфликтот, прашањето на воените злосторства е во голема мера злоупотребувано за политички цели.
„Дури и ако страните ја вклучеа екстрадицијата на осомничените за воени злосторства во договорот, тоа немаше да влијае на воените злосторства извршени пред договорот да стапи на сила. 
Сепак, договор кој би имал ретроактивна примена би спречил паралелни истраги за истите случаи, што се покажа како камен на сопнување во босанско-српската соработка во врска со воените злосторства“, рече Сеизовиќ.
Но, клаузулата за воени злосторства не е единственото босанско-српско спорно прашање.
Иако другите земји во регионот потпишаа вакви договори, во практиката нивната активна примена е целосно подредена на политичката волја. 
Истата, од друга страна, е честопати водена од мислењето на јавноста, која честопати го смета еден осомничен за воени злосторства за национален херој, што ја прави неговата екстрадиција многу деликатно искушение во политичка смисла.
