20/07/2005
(Ромпрес - 20/07/05;
АП, Ројтерс, АФП, ЕУобсервер, Ксинхуа, Ромпрес, Economist Intelligence Unit - 19/07/05)
Романскиот премиер Калин Попеску Таричеану во вторникот (19-ти јули) изјави дека се откажал од своите планови за поднесување оставка и, наместо тоа, ќе продолжи да ја извршува својата функција, фокусирајќи се на расчистувањето на штетата во поплавените области и реформите што ги бара ЕУ.
„Храбриот водач не може да го напушти својот народ во тешки времиња“, рече Таричеану.
„Би било знак на слабост денес да поднесам оставка.“
Премиерот најпрво ја објави својата одлука за поднесување оставка на 7-ми јули, еден ден откако Уставниот суд делумно ги отфрли нацрт-законите за реформи кои беа од суштинска важност за влезот на Романија во ЕУ во 2007 година.
„Кога ја објавив мојата оставка не ни замислував дека земјата ќе биде зафатена од поплави“, им рече на новинарите Таричеану во вторникот.
„Ќе побарам заедничка седница на парламентот.
Ќе излезам пред домовите на парламентот со ...
изјава за реконструкција на земјата по поплавите, интеграција во ЕУ и правни реформи за кои јас ќе ја преземам одговорноста.“
Според премиерот, заедничката парламентарна седница за гласање доверба би можела да биде свикана в четврток.
Таричеану се очекуваше да ја поднесе својата оставка во вторникот, по неговата посета на Брисел претходниот ден.
Тоа ќе го отвореше патот за предвремени избори оваа есен -- нешто за што претседателот Трајан Башеску се залага од декември.
Се вели дека претседателот смета оти предвремените избори би го зајакнале мнозинството на владејачките партии во парламентот, овозможувајќи им лесно усвојување на неопходните реформи.
Сепак, во извештајот на Economist Intelligence Unit од вторникот се изразува сомневање во врска со шансите на владејачката коалиција за обезбедување на двотретинското мнозинство потребно за надгласување на одлуките на Уставниот суд, а неодамнешните анкети покажаа дека поголемиот дел од Романците би сакале владата да остане на власт.
Официјалните претставници во Брисел изразија загриженост дека политичката нестабилност би можела да му наштети на спроведувањето на реформите во Романија потребни за влез во ЕУ, што се очекува во јануари 2007 година.
Заштитните клаузули во спогодбата за пристап на Романија со Унијата му овозможуваат на Брисел да го одложи влезот на Романија за една година ако не успее да ги исполни своите обврски.
На разговорите со Таричеану во понеделникот во Брисел комесарот за проширување на ЕУ, Оли Рен, рече дека Букурешт треба да се осигури дека нема да има забавување на реформскиот процес.
„Во моментов првиот и најголем приоритет на Романија е да се подготви за членство во [EУ], особено во врска со спроведувањето на неопходните реформи во судството и борбата против корупцијата“, се цитира изјавата на Рен.
Во изјавата за новинарите од вторникот Таричеану го повтори коментарот на Рен.
„Секој ден, секој час мора да биде посветен на напорите за интеграција“, рече тој.
„Сите во Брисел се прашуваат дали одлуката за предвремени избори, со целиот процес на активности што оди со нив, и при тоа мислам на предизборната кампања, ќе й дозволи на администрацијата да работи со потребното темпо за исполнување на обврските за пристапот во ЕУ“, изјави тој за романската новинска агеција „Ромпрес“.
Владеачките, како и опозициските партии, наводно, ја поздравиле одлуката на Таричеану да не поднесува оставка.
„Ние имаме обврска да се бориме до последниот момент за прием во ЕУ и да ја надминеме кризата со поплавите“, Ројтерс го цитира претседателот на опозициската Социјалдемократска партија, поранешниот министер за надворешни работи, Мирчеа Џоана.
Во меѓувреме, Башеску во вторникот го ратификуваше законот за реформи во правосудството, еден ден по повлекувањето од страна на Уставниот суд на своето првично одбивање на легислативата.
По промената на членовите кои судот ги прогласи за неуставни, парламентот минатата недела го испрати нацрт-законот на повторно разгледување.
