27/04/2005
ЛУКСЕМБУРГ -- Главната обвинителка на Трибуналот на ОН за воени злосторства Карла дел Понте во вторникот (26-ти април) инсистираше на тоа дека бегалецот Анте Готовина се наоѓа во Хрватска. 
Во своето обраќање пред членовите на комисијата на ЕУ за проценка на соработката на Хрватска со Трибуналот на ОН, на нивниот прв состанок во Луксембург, таа го оспори тврдењето на хрватската влада дека поранешниот генерал е надвор од дофатот на властите. 
Комисијата, исто така, го сослуша и хрватскиот премиер Иво Санадер, кој повторно рече дека владата не знае каде се наоѓа Готовина. 
ЕУ во март ги одложи разговорите со Хрватска за влез во Унијата, наведувајќи го како причина неапсењето на бегалецот од страна на Загреб.
Во другите вести од вторникот, мисијата на ОБСЕ во Загреб презентираше извештај во кој се потврдува напредокот во спроведувањето на судските процеси во врска со воените злосторства во Хрватска. 
Според овој документ, шансите обвинетите Срби да добијат фер судење во последно време се подобрени, и покрај тоа што се охрабруваат дополнителни напори. 
(ХИНА, ХРТ, веб-страница на ОБСЕ, ББС - 26/04/05)
