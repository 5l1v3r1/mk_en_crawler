25/05/2005
(Разни извори -- 18/05/05 – 25/05/05)
Минатата недела во Националната галерија на уметност во Тирана беше отворена изложба на слики на десетгодишниот албански сликар Давид Пашај. 
Пашај досега победил на неколку натпревари на млади сликари.
***
На 19-ти и 20-ти мај во Сараево се одржаа шестите Европски литературни средби. 
Овој настан, на кој домаќин беше Францускиот културен центар, привлече повеќе од 100 босански и странски учесници. 
Дел од оваа програма беа разговорите на тркалезна маса за културата на земјите од Западен Балкан.
***
На 22-ри мај во Националната палата на културата во Софијa се одржа концерт насловен како „Слушнете ја Бугарија“, посветен на Денот на бугарската и словенската писменост, 24-ти мај. 
Помеѓу учесниците беше и фолклорниот ансамбл „Мистеријата на бугарските гласови“, виртуозот на кларинет Иво Папазов, џез-пејачката Јилдиз Ибрахимова, како и оркестарот на дувачки инструменти „Карандила“.
***
Новиот проект во чест на бугарскиот поет Никола Вапцаров, кој беше убиен од страна на фашистичкиот режим во јуни 1942 година, предвидува превод на неговите дела на 43 јазици. 
Проектот го иницираше бугарската издавачка куќа „Виара“, под патронат на бугарскиот претседател Георги Паравнов.
***
Претставата „Господар на сопственото тело“, напишана од Славко Колар и во изведба на театарот „Комедија“ од Загреб, беше прогласена за најдобра претстава за оваа година на 12-тиот Фестивал за актери во Загреб на 22-ри мај. 
Вања Чириќ ја освои наградата за најдобра актерка за нејзината улога во истата претстава.
***
Трикратната олимписка шампионка во скијање, Хрватката Јаница Костелиќ, е избрана за членка на Атлетската комисија на Европскиот олимписки комитет. 
Таа е првата Хрватка избрана во комисијата.
***
Грчкиот композитор Микис Теодоракис ќе ја добие музичката награда на Меѓународниот музички совет за 2005 година, објави УНЕСКО на 20-ти мај. 
Теодоракис, кој оваа година наполни 80 години, е награден за својот глобален придонес во музиката и уметностите.
***
На 23-ти мај во македонскиот град Битола започна дваесетитретиот Меѓународен детски уметнички фестивал. 
На настанот учествуваат деца од Белорусија, Литванија, Македонија, Русија и Турција.
***
На 24-ти мај во Националниот институт за економски истражувања на Романската академија во Букурешт беше отворен Романски центар за информации и документации на ОЕЦД. 
Центарот -- прв центар на ОЕЦД од овој вид во Југоисточна Европа -- ќе обезбеди пристап во реално време до документите и публикациите на ОЕЦД.
***
Романскиот мечувалец Михаи Човалиу го освои златниот медал во категоријата со сабји за мажи на 48-миот Трофеј на Луксардо, што се одржа во Падова, Италија на 23-ти мај. 
Човалиу, олимписки шампион на Игрите во Сиднеј во 2000 година, го порази Унгарецот Жолт Немшик.
***
Италијанскиот тенор Лучијано Павароти на 21-ви мај настапи во Белград во рамките на својата светска турнеја. 
Повеќе од 3.000 обожаватели се собраа на концертот што се одржа во салата „Пионир“.
