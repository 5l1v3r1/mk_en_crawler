13/02/2007
Од Георги Митев-Шантек за Southeast European Times во Белград – 13/02/07
Како што кината постепено ги затвораат своите врати во Србија, долго време негуваната форма на забава и рекреација се приближува кон својот крај.
Една од главните причини, како што велат луѓето од индустријата во залез, е недостатокот од сериозна владина акција против пиратеријата на филмовите.
Во март 2006 година, под закана на меѓународни санкции, владата јавно запали 347.456 пиратски цедеа и дивидија.
И покрај тоа што акцијата ги зголеми очекувањата за сериозна кампања против прекршителите на интелектуалната сопственост, се покажа дека тоа биле еднократни напори.
Загубата на продажбата на билети е еден од факторите што го исфрлија „Белград филм“, најголемото кино-претпријатие во земјата, од бизнисот.
Истото ќе биде ставено на аукција во петок (16-ти февруари).
Со 18 кина само во Белград, претпријатието некогаш вредеше околу 20 милиони евра.
Сега цената, најверојатно, ќе биде помалку од 5 милиони евра, од кои 2 милиони евра ќе одат за враќање на долговите.
Вработените и менаџментот на „Београд филм“, кои не добиле плата со месеци, штрајкуваа на крајот од минатата година.
„Како резултат на тоа половина од кината во главниот град беа затворени за љубителите на киното.
Со постојаното намалување на цената на билетите во текот на изминатите 15 години, штрајкот беше последната капка што ја прелеа чашата.
Според генералниот директор Мирослав Цениќ, славната историја на претпријатието заврши со продажба на само 13 отсто од седиштата.
За Београѓаните љубители на киното, опциите се намалија.
Само половина мултиплекс кина се отворени во главниот град на редовна база, но дури и тие имаат проблеми.
Сé додека може да се купат најновите филмски хитови на улица за половина цена од оние на билетарниците, кината ќе бидат во голема неповолност.
Загубата ја чувствуваат не само филмските работници, дистрибутерите и сопствениците на кината, туку и оние кои сакаат да гледаат филмови на традиционален начин -- на големиот екран.
