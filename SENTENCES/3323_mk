27/03/2007
Од Наташа Радиќ за Southeast European Times во Загреб – 27/03/07
Против хрватското претпријатие ИНА и нејзината рафинерија во индустрискиот град Сисак е подигната тужба од страна на општинската власт, поради надминувањето на дозволените нивоа на концентрација на опасните гасови. 
Сега градот Сисак бара надоместок од 1,5 милиони евра од хрватската држава, најголемиот акционер во ИНА.
Откако активистите за заштита на животната средина во Сисак докажаа дека концентрацијата на водороден сулфид и сулфурен диоксид ги надминуваат регулаторните стандарди на рафинеријата, владата одлучи да преземе мерки за заштита на јавноста од понатамошните закани по здравјето.
Повеќе од 500.000 луѓе живеат во потенцијално загадената зона, на околу 50 километри југоисточно од Загреб. 
Сисак отсекогаш беше центар на хемиската индустрија и местото на најголемата нафтена рафинерија во Хрватска. 
Повеќето луѓе што живеат во оваа област работат за неа или во хемиските фабрики.
И покрај тоа што жителите одамна го знаат мирисот, истиот не се сметаше за закана по здравјето. 
Но, првичните тестови на воздухот покажаа друго.
Според Здружението на пациенти заболени од рак на Сисак, загадувањето на воздухот довело до зголемување на заболувањата од рак. 
Жените во Сисак страдаат од рак на дојка, додека машкото население се заболува од рак на белите дробови. 
Стапките, според здружението, се невообичаени и алармантни.
Повеќето луѓе ја фрлаат вината на нафтената рафинерија. 
Локалните политичари велат дека не се задоволни од сумата што се бара во судската парница и й советуваат на заедницата да побара повеќе. 
Ова е првпат локалното население во Хрватска да ги тужи властите за загрозување на нивното здравје.
Министерството за здравство ги испитува стапките на рак во Сисак, при што конечните резултати се очекуваат до крајот на јуни. 
Министерот за здравство, Невен Љубичиќ, вели дека истражувањето што е спроведено во периодот помеѓу 1991 и 2000 година покажува дека Сисак имал просечен број заболувања од рак.
Управата на ИНА вети дека ќе стори сé што може за да ги исполни здравствените и еколошките стандарди, истовремено одбивајќи да признае дека зголемената концентрација на сулфурните гасови е поврзана со нејзините објекти во областа.
Досега Министерството за животна средина испрати 12 различни инспекциски тимови да ја следат ситуацијата во рафинеријата.
