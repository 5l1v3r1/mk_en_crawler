20/09/2005
(Радио Холандија - 20/09/05; АП, Ројтерс, ББС, БНН, Софиска новинска агенција, Медиапул, Дневник, Всеки ден, веб-страница на бугарското Министерство за внатрешни работи - 19/09/05; Вашингтон пост - 28/03/04)
Бугарските власти уапсија четворица мажи фатени во обид да прошверцуваат во Романија 3,4 килограми од реткиот метал хафниум, супстанција со можна двојна употреба, која се наоѓа на бугарската и меѓународната листа на стоки со забранет извоз и увоз.
Лицата-- тројца Романци и еден Бугарин - беа приведени на граничниот премин во северниот град Русе додека се обидуваа да ја преминат границата со Романија со автомобил преку мостот Дунав, кој ги поврзува двете земји.
„Супстанцијата беше транспортирана како метал и во оваа состојба не е радиоактивна и не е опасна“, се вели во соопштението на бугарската Национална служба за борба против организираниот криминал (НСБПОК) од понеделникот (19-ти септември). 
Операцијата беше спроведена во саботата, рече генералниот секретар на НСБПОК, Валентин Петров, опишувајќи ја како мошне значајна за националната безбедност на Бугарија.
Врз својствата на хафниумот во голема мера влијае присуството на примеси од циркониум. 
Од сите елементи циркониумот и хафниумот се најтешки за одвојување. 
Со оглед на неговиот добар апсорпционен пресек за термалните неутрони, извонредните механички својства и исклучително високата отпорност на корозија, хафниумот се користи за контролните шипки на нуклеарните реактори. 
Го има во најразлични форми, меѓу кои и како фолија, сунѓер и прав. 
Конечно поделениот хафниум е пирофоричен и може спонтано да согорува.
Хафниумот, исто така, се користи и за ламбите на гас и електричните ламби со вжарено влакно и како ефикасен пребарувач на кислород и азот, како и при пресекување на плазма поради неговата способност за ослободување на електрони. 
Во последниве години тој се користи во развивањето на новите видови нуклеарно оружје. 
Научниците велат дека може да се користи за правање на силни експлозиви или „валкани бомби“.
Според извештајот на Вашингтон пост во март минатата година 31 грам од хафниум 178-изомерот може да има доволно енергија за да свари 120 тони вода. 
Еден резервоар од истиот би можел да обезбеди гориво за еден автомобил на пат околу Земјата 520 пати, додека еден грам од оваа супстанција би имал 50.000 пати поголема експлозивна моќ од еден грам ТНТ.
Бугарија ја нема потребната опрема за произвоство на хафниум, рече Петров, објаснувајќи дека ова е првпат еден редок метал да биде пронајден во земјата. 
Во тек е истрага, но сé уште не се знае од каде потекнува супстанцијата.
„Истрагите за ваквите случаи обично покажуваат дека договорите за атипични материјали ги прават криминалците, чија цел е да профитираат од нивното пренесување и продажба“, рече Петров, укажувајќи на тоа дека зад обидот за шверц со хафниум би можела да стои некоја меѓународна криминална група.
