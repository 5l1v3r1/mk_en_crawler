20/12/2010
Од Наташа Радиќ за Southeast European Times во Загреб -- 20/12/10
Кога за прв пат се појави на Канал Д во Турција во 2006-та година, „Бинбир Гече“ истовремено ја скандализира и маѓепса публиката со својот главен заплет во кој еден архитект, Шехерезад Евлијаоглу, неволно се согласува да спие со нејзиниот шеф, Онур Аксал, во замена за парите што и се потребни за да може да си дозволи трансплантација на коскена срцевина за нејзиниот млад, тешко болен син.
Со текот на времето, меѓу парот почнува да цвета романса.
„Никогаш не сме гледале ваков вид на серија претходно.
Беше големо прашање за секоја девојка:
дали би прифатила ваква понуда?“ рече 32- годишната Бану Килич, деловна жена од Истанбул, кој е верна обожавателка на серијата.
Она што ја прави серијата толку возбудлива и реална е фактот дека таа избегнува неверојатни пресврти на заплетот, во кој „главниот лик дознава дека тој е неговата сопствена мајка“, вели еден соработник на форумот на фанови на „Бинбир Гече“.
Иако серијата заврши минатата година, драмата продолжи надвор од екранот откако романсата процвета и во вистинскиот живот на главната двојка, Халит Ергенц и Бергузар Корел.
Набргу откако Ергенц се разведе во 2009-та година, двојката се ожени и има син.
Репризите остануваат рејтинг хит, а серијата предизвика голем интерес при посетата на Турција, особено на местата каде беше снимана серијата „Бинбир Гече“.
Посетителите бараат водичи кои можат да им обезбедат екслузивни вести за шоуто и глумците.
Главниот лик, Онур (Ергенц), привлече најголемо внимание.
И покрај неговиот непристоен предлог, легии жени го сметаат за идеален маж.
„Овој човек ги има сите овие добри особини, на кои им се восхитува и ги бара секоја жена:
да биде богат, романтичен и да биде заљубен толку многу во една жена.
Ова беше добра серија за жените“ вели 34-годишната Нурсел Онар, менаџер за вработување.
Сините очи на Онур ги фасцинираа жените од Хрватска, исто така.
Телевизијата РТЛ ја емитува оваа сапунска серија секоја вечер.
Кога актерот го посети Загреб минатиот месец, обожавателите го пречекаа како суперѕвезда.
Тој е во сите таблоиди, а Онур-манијата е застапена дури и во посериозните мејнстрим медиуми.
Главните актери на серијата снимија телевизиска реклама во Загреб за синџирот супермаркети Конзум и беа гости на компанијата неколку дена, привлекувајќи го народот насекаде.
Колку е раширена оваа популарност?
Една реклама за недвижности минатиот месец претера со зборовите дека еден стан за продажба „изгледа речиси исто како тој на Онур“.
Во Србија, сапунските серии имаат најверна публика уште од 1990-тите.
До неодамна, серијата 1001 ноќ беше емитувана во работните денови во ударно време на ТВ Прва Српска ТВ и “владееше апсолутистички“.
Нејзиното емитување заврши на 10-ти декември.
По емитувањето на последната епизода, Корел и Ергенц беа гости во телевизиското студио, каде публиката мавташе со знаменца и имаше можност да ги запознае нив.
Кога турските ѕвезди се прошетаа низ центарот на Белград, обожавателите беа изненадени и воодушевени.
Одредени туристички агенции, решени да заработат на популарноста на серијата, нудат патувања во Турција наречени по патеките на Шехерезад.
На веб-сајтот на телевизијата Прва Српска, гледачите изгледаат како да имаат реална врска со програмата.
„Убавиот Онур.
Серијата е супер!
Се надевам дека Онур конечно ќе најде среќа“, пишува една жена по име Ивана.
Авторот Зоран Кесиќ е домаќин на една од најпопуларните емисии во Србија, која се емитува на истиот канал како 1001 ноќ.
„Луѓето навлегуваат во сапунските серии бидејќи тие се занимаваат со едноставни, секојдневни теми и проблеми кои секој може да ги разбере.
Луѓето ги привлекуваат приказни за душевната болка, измамата и предавството“, вели Кесиќ за SETimes.
Тој не гледа сапунски серии, бидејќи, како што вели тој, тие не ги исполнуваат неговите критериуми за квалитетот на телевизиската програма.
Меѓутоа, не му пречат оние кои го поминуваат своето време со Онур и останатите.
Постојат многу луѓе кои ја гледаат таа серија во Грција.
Вековното непријателство меѓу Грците и Турците има подредена улога кога станува збор за сапунската серија „Бинбир Гече“ и втората турска серија, „Кисмет“, и двете емитувани во ударно време на приватниот телевизиски канал АНТ1.
Таа е најпопуларна меѓу лицата од 40 до 65 години.
Ева, домаќинка од Атина, вели дека ја гледа „Бинбир Гече“, бидејќи серијата портретира обичаи - како што е почитта прикажани од страна на децата кон старците и помеѓу мажот и жената - што некогаш постоеле во Грција.
Димитрис, 64-годишен пензиониран грчки-Американец, ја гледа серијата Кисмет, бидејќи таа го потсетува на Грција во почетокот на 70-тите години ...
„и има многу акција“.
На прашањето зошто не гледаат американски сапунски серии, неговата сопруга Џоан рече дека тоа е првенствено поради тоа што серијата отсликува една реалност која е поблиска до "нашата култура".
„Тоа значи нешто за нас,“ објаснува таа.
Џорџија, 50-годишна државна службеничка, никогаш не пропушта ниту една епизода.
„Серијата е одлична за да може да се видат местата што јас ги посетив кога бев во Турција.
Толку е носталгично да помислам дека јас некогаш сум одела низ тие исти улици “, вели таа.
„Тоа е како да сте таму“.
Но, постојат и такви кои гледаат од поинаков агол.
„Тоа е целосна пропаганда", вели 43-годишниот Мариос, извршен директор на голема превозна компанија.
„Сеопфатното сценарио на серијата ги крши децениските стереотипи за Турција како земја со исламска ориентација, и положбата на жената како необразована, конзервативна и целосно зависна од машкиот партнер / пријател / господар, без оглед дали тоа е нејзиниот маж, татко или брат.
„Тоа не е направено случајно“ вели Шејн Хусејнефендиќ, кој работи во Одделот за комуникации на Филозофскиот факултет во Сараево.
„Убавата “спакуваност ", парфимираноста, дизајнерската облека и приспособените елементи пол / возраст / култура ја промовираат Турција во регионот повеќе од официјалната дипломатија.
Во соседна Црна Гора, откако телевизијата Вјести започна со емитување на „Бинбир Гече“ пред неколку месеци, улиците се речиси празни 45 минути секоја вечер.
Таа, исто така, привлекува широк спектар таму, како жени, така и мажи подеднакво.
Новинарот Игор Пејовиќ вели дека ја сака серијата, главно поради тоа што дејството се одвива во Истанбул.
„Тоа е град што од секогаш сум сакал да го посетм“, вели тој.
Тој, исто така, вели дека серијата разбивва дел од предрасудите за Турција.
Серијата - барем на кратко - значеше цветање на работата за преведувачите.
Во почетокот на септември, турските учебници беа одложени поради тоа што индустријата беше зафатена заработувајќи од побарувачката за Онур на сите јазици.
„Не можеше да се најдат турски преведувачи, сите беа ангажирани во преведување на турските серии“, вели новинарката Весна Куканова.
(Алексадер Кристи-Милер во Истанбул, Бојана Миловановиќ во Белград, Бедрана Калетовиќ во Србија, Марија Паравантес во Грција, Ксенија Јурковиќ во Шибеник, Клаудија Лутовска во Скопје и Недељко Рудовиќ во Подгорица учествуваа во подготвувањето на овој напис.)
