14/05/2009
Од Наташа Радиќ за Southeast European Times во Загреб – 14/05/09
Хрватите ќе се упатат кон избирачките места в недела (17-ти мај), за првпат досега да ги изберат директно своите локални претставници. 
Градоначалниците, префектите и општинските водачи ќе се борат според новите регулативи.
Биографијата и постигнувањата на секој од кандидатите се чини дека ќе биде клучно за освојувањето гласови во овој нов процес.
Според новите регулативи, гласачите во локалните единици кои бројат до 10.000 жители ќе избираат еден заменик општински шеф или градоначалник, додека единиците со повеќе од 10.000 жители во жупаниите и во Загреб, ќе изберат двајца заменици општински шефови.
Премиерот Иво Санадер ги повика гласачите да направат разлика со остварувањето на своето демократско право. 
Локалните избори се, исто така, важни бидејќи „тие се одразуваат на државно ниво“, рече Санадер, за време на кампањата за кандидатите на Хрватската демократска заедница (ХДЗ) во Загреб.
„Ние сме особено горди на овие избори бидејќи луѓето родени во 1990-та година ќе гласаат за првпат“, рече тој. 
Некои прилично необични кандидати влегоа во градоначалничките трки. 
Меѓу нив е и еден самопрогласен шаман, поранешна проститутка, босански фудбалски тренер и контроверзен новинар и авантурист кој се појавува на ноќни телевизиски емисии.
Меѓу поголемите градови, само Риека, каде што анкетите покажуваат дека актуелниот градоначалник од Социјалдемократската партија (СДП) Војко Оберснел ќе ја задржи функцијата, има предвидлив исход.
Изборите се очекува да бидат особено жестоки во Сплит. 
Тројца сериозни кандидати се борат за него -- актуелниот градоначалник од ХДЗ Иван Курет; поранешниот шеф на националниот полициски директорат, социјалдемократот Ранко Остојиќ, и независниот кандидат и контроверзен бизнисмен Жељко Керум.
Во Загреб анкетите покажуваат дека градоначалникот, социјалдемократ, Милан Бандиќ, најверојатно ќе остана на функцијата, и покрај бројните корупциски скандали и перцепцијата дека е аутсајдер од Херцеговина. 
Независниот универзитетски професор Јосип Крегар, се прогласува себеси за дијаметрална спротивност на Бандиќ, а анкетите покажуваат дека тој претставува сé поголем предизвик.
Крегар минатата недела објасни за Дневник дека Хрватска не може да си дозволи „нејзините граѓани да останат во своите домови за изборите, и ситуацијата бара напредок ... 
и промени“,
Актуелниот градоначалник на Пула Борис Милетиќ, наводно, се обидел на иновативен начин да ги мотивира гласачите. 
Слоганот на неговата кампања е „Имате прекрасен глас -- искористете го“. 
„Глас“ и „изборен глас“ се ист збор во хрватскиот јазик.
