13/07/2009
Од Игор Јовановиќ за Southeast European Times во Белград – 13/07/09
Српската влада претходно овој месец го отпушти Марко Јакшиќ, директор на регионалната болница во Митровица.
Според билтенот на УНМИК, објавен на 3-ти јули, анонимни извори за приштинскиот весник Коха Диторe изјавија дека Јакшиќ ги опструирал српските власти и е осомничен за вмешаност во нападот врз двајца српски министри кои неодамна го посетија Косово.
Весникот, исто така, информира дека Јакшиќ е член на Српскиот национален совет, претседател на Здружението на српските општини и населби на Косово, и наводен водач на „Чуварите на мостот“, банда српски одмаздници со историја на насилства.
Но, Јакшиќ, член на Демократската партија на Србија (ДСС) на поранешниот премиер Воислав Коштуница, ја обвини владата дека го отпушта поради неговите политички мислења и притисокот од меѓународната заедница.
„Јас сум член и висок претставник на Демократската партија на Србија и тоа е едната страна на медалот.
Другата страна на медалот е дека, претпоставувам, странците извршиле голем притисок со цел, како што велат, да се отпуштат т.н. екстремни Срби и јас мислам дека тоа е суштината на политичкиот контест на моето разрешување“, изјави Јакшиќ за Радио КИМ од српската енклава Чаглавица.
Милан Јаковљевиќ, член на Демократската партија (ДС) на Тадиќ, ќе дојде на директорната функција во болницата.
Косовската влада не го контролира целосно северно Косово, каде што Србите претставуваат мнозинство од населението.
Властите во болниците и училиштата во овие региони сé уште се назначуваат од српската влада, која ги финансира институциите и српските општини.
Српската радикална партија (СРС) и ДСС, кои се на власт во северно Косово, се опозиција на ДС и владејачката коалиција во Србија и се против соработката со ЕУЛЕКС.
Според Јакшиќ, станиците на ЕУЛЕКС значат дека Косово е независна држава.
Тој рече дека Србите се согласни да плаќаат царински такси, но само на српската влада.
Протестирајќи против царинските контролни станици на пограничните премини Јариње и Брњак во северно Косово, локалните Срби организираа блокади на патот, маневар на кој Белград жестоко се спротивстави.
Српскиот министер за Косово, Горан Богдановиќ, побара блокадите на патот да се отстранат, но безуспешно.
Група во општина Лепосавиќ минатиот месец го каменуваше автомобилот во кој се возеше министерот, но тој не беше повреден.
Напаѓачите и понатаму се непознати, според белградската радиотелевизиска мрежа Б92, но радикалното Движење 1389 ја „презеде одговорноста“ за нападот.
Богдановиќ рече дека српската влада „повеќе нема да толерира вакви испади“.
Извор од Министерството за Косово за Southeastern European Times изјави дека српските водачи од северно Косово, судирајќи се постојано со ЕУЛЕКС, не работат за доброто на српската заедница.
Истиот извор рече дека, за разлика од Србите во северно Косово, нивните земјаци во останатиот дел од Косово живеат опколени од Албанци и во многу тешки услови, па затоа не можат да добијат многу ако се судрат со ЕУЛЕКС.
