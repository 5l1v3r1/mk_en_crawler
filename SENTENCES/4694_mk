13/04/2009
Од Георги Митев-Шантек за Southeast European Times во Белград -- 13/04/09
Руски Гаспром е во последните фази од преговорите со партнерските земји за гасоводот Јужен тек, чие завршување се очекува во 2015 година. 
Меѓу партнерите е и Србија, каде што јавното мислење и политичката опозиција изразуваат загриженост во врска со последиците од партнерството со Гаспром.
Србија имаа големи очекувања за тоа што може да направи Јужен тек. 
Истиот ветува дека ќе й носи големи транзитни такси за гасот на Србија. 
Заменик-претседателот на Гаспром Александар Медведев рече дека Русија ќе й гарантира на Србија 10 милијарди кубни метри гас годишно од очекуваниот капацитет на гасоводот од 47 милијарди кубни метри, што ќе биде од голема полза за земјата сиромашна со енергија, која претрпе штета во зимата 2008-2009 година, кога руско-украинскиот спор го пресече дотурот на природен гас за Балканот.
Но, српската јавност реагираше со неодобрување на соопштението дека Србијагас и Гаспром ќе формираат второ заедничко претпријатие кое ќе го гради српскиот дел од гасоводот од 400 километри. 
Уште подискутабилно е тоа што седиштето на заедничкото претпријатие ќе биде во Зуг, Швајцарија, надвор од дофатот на српските власти и властите на ЕУ.
Експертите и опозициските водачи се прашуваат зошто веќе постојното српско-руско заедничко претрпијатие нема да гo гради гасоводот и прашуваат, со оглед на швајцарската адреса на второто претпријатие, каде ќе завршат потенцијалните 200 милиони евра годишни транзитни такси.
Во изминативе месеци, руски делегации интензивно доаѓаа во Белград. 
Покрај изразувањето светли надежи за руско-српската енергетска соработка, тие ја потврдуваа својата поддршка за ставот на Србија околу Косово.
Медведев, во коментарот што го цитираа „Вечерње новости“ на 28-ми март, ги увери Србите дека неодамнешната ревизија во договорот Јужен тек ќе значи „зголемување на транзитот [на природен гас] низ вашата територија“.
Сепак, поголем дел од српската јавност, не беше воодушевен од ваквите ветувања, верувајќи дека Белград го продаде НИС -- српското државно нафтено претпријатие -- на Гаспром за премалку пари, поради руската дипломатска поддршка.
Минатиот декември филијалата на Гаспром, Гаспромнефт, го купи НИС за 400 милиони евра, со обврска дека ќе инвестира 500 милиони евра до 2012 година. 
Експертите ја проценуваат вистинската вредност на српското претпријатие на 2,2 милијарди евра, што вклучува и две рафинерии и 400 бензиски пумпи и друг значителен имот.
Сега кога Москва, веројатно, е во позиција да ја диктира енергетската иднина на Србија, полека на површина избива црната страна на билатералното партнерство. 
По преземањето на сопственоста на НИС, Русите го објавија финансискиот извештај за 2008 година и тврдат дека има загуба од 47 милиони евра, наспрема претходно прогласениот профит од 28 милиони евра. 
Сметководствената фирма КПМГ ќе го каже последниот збор во врска со ова прашање.
Загриженоста на Србите за тоа колку е мудро да се одржува едно толку блиско партнерство со Русија дополнително е зголемена сега кога Гаспромнефт бара судот во Белград да го поништи отпишувањето на долгот на претходната управа на НИС од 100 милиони евра на државни претпријатија, како и на српската полиција и војската кон НИС. 
Покрај ова, Гаспромнефт ја оспорува претходната продажба од страна на НИС на акциите од 6,6 милиони евра во белградскиот хотел „Хајат риџенси“.
