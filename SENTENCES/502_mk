19/02/2013
Дражен Ремиковиќ за Southeast European Times во Сараево -- 19.02.13
Европскиот фудбал се соочува со најголемиот предизвик, бидејќи масовната корупција и скандалот со местење на натпревари го загрозува интегритетот на спортот.
На почетокот од овој месец Европол објави дека околу 680 натпревари, вклучувајќи ги и квалификациите за  Светското првенство и Европското првенство и два натпревари од Лигата на шампионите, биле наместени.
Истрагата открила 380 сомнителни натпревари во Европа и уште 300 натпревари надвор од континентот, најмногу во Африка, Азија, Јужна и Централна Америка.
Иследниците велат дека 425 судии на натпревари, официјални лица на клубовите, играчи и криминалци од најмалку 15 земји биле вклучени во местењето на фудбалски натпревари почнувајќи од 2008 година.
Бројот на наместени натпревари можеби е и поголем од тој даден од Европол и се очекува локалните иследници да расветлат повеќе наместени натпревари, особено од помалите лиги.
Како одговор на прашањето на SETimes, Европол рече:
„Тековните случаи се во рацете на националните власти за водење истрага и се надвор од одговорноста на Европол.
За сега, Европол нема понатамошни коментари за истрагата или шпекулации за натпреварите, играчите и судиите кои се вмешани“.
Местењето на натпревари -- каде резултатот на натпреварот е однапред познат -- им овозможува на меѓународните коцкарски кругови и криминалните мрежи да заработат милиони евра годишно, да перат пари и да го корумпираат фудбалот.
Најголем број облози се направени на источно-азискиот пазар, каде организирани криминални групи работат со европски потпомагачи за купување играчи, тренери, судии и сопственици на клубови.
Знаејќи го резултатот на натпреварот, криминалните мрежи може да учествуваат во софистицирани облози за да добијат незаконски приходи.
Истрагата на Европол откри коцкарска мрежа која заработила повеќе од 8 милиони евра профит од обложување и вклучува повеќе од 2 милиони евра во корумпирани исплати на оние кои биле вклучени во натпреварите.
Напредокот на софистицираното обложување преку интернет во последната деценија создаде мулти-милијардерска транс-национална индустрија на која тешко може да й се влезе во трагот и е понекогаш нелегална и нерегулирана.
Во интервјуто за Асошиејтед прес, началникот на Интерпол Роналд Нобл рече дека спортското обложување во светот достигнува износ до стотици милијарди долари годишно, од кои 90 отсто се од обложувања на фудбал.
Повеќето од 'сомнителните' натпревари кои се идентификувани од страна на Европол се играле во Турција -- 79 -- но, некои исто така биле играни и на Балканот --18 во Хрватска, два во Црна Гора и седум во БиХ.
Медиумските извештаи и истраги во последните неколку години, исто така, ги вмешуваат и бугарскиот, грчкиот, албанскиот и македонскиот фудбал.
„Јасно е дека последните случувања кои вклучуваат сериозна корупција во фудбалот го вмешуваат организираниот криминал од некој дел од светот, но често од повеќе од еден регион“, Дејвид Форест, професор на Универзитетот во Сејлфорд во Обединетото Кралство и автор на неколку извештаи за корупција во спортот, изјави за  SETimes .
Нагласувајќи ја сложената меѓународна и регионална мрежа на криминални организации, Форест дава еден пример од Балканот.
„На пример, случајот со Победа, македонски клуб кој беше суспендиран од УЕФА натпреварите откако претседателот му наредил на тимот да изгуби“, рече Форест.
„Клубот во овој случај го поттикнал месетењето, но неговиот надоместок беше постигнат со продавање информации на албанска криминална група која ги имала контактите за да го олесни поставувањето на облози на стотици илјади евра во азискиот пазар за обложување“.
Силвиа Шенк, постар советник за спорт во Транспаренси интернешнл, изјави за SETimesдека има пријави за местење на натпревари на Балканот, но е тешко да се измери степенот на улогата на тој регион.
„Но, јасно е дека Балканот е вмешан“, рече таа.
„Тоа што ние немаме специфични случаи во сите земји не значи дека нема манипулирање, туку само дека нема истрага“.
„Една причина за местењето на натпреварите е ниската плата и финансиската несигурност на фудбалерите.
Еден извештај кој беше објавен од СпортАкорд, чадор-организација на меѓународните спортски федерации, рече дека поголемиот број фудбалери, особено во помалите лиги, не заработуваат многу пари како што најчесто се мисли и дека се соочуваат со доцнење на исплатите и краткотрајни договори.
„Недостатокот на финансиска сигурност помеѓу луѓето во спортот не треба да се запоставува“, се вели во извештајот, во кој се додава дека на Балканот платите не им дозволуваат на играчите да живеат „пристоен, а камоли екстравагантен начин на живот“.
Во Албанија, на пример, месечната плата на подобрите играчи може да достигне до 6.000 евра месечно, додека пак помладите играчи заработуваат 500 евра месечно, што е еднакво на основната плата на еден државен службеник во земјата.
Бидејќи последиците од истрагата на Европол одекнуваат во фудбалот, одговорноста за истрага и тужење паѓа врз локалните власти кои треба да се борат со корупцијата и да го зачуваат интегритетот на најпопуларниот спорт во светот.
Последиците од истрагите и одговорот на властите ќе имаат влијание врз перцепцијата на јавноста и довербата дека натпреварот на теренот е вистински, рече Форест.
Укажувајќи на азиските лиги, тој вели дека ендемичната корупција и скандалите со обложување довеле до 'колапс' на фудбалот.
„Модерниот фудбал е ранлив особено поради спонзорствата и приходот од телевизиските права кои се важни извори на приход.
Спонзорите и емитувањето ќе бидат одговорни за повлекувањето поради страв и оправдување кое може да изгледа како криминална организација“, рече тој.
„Заканата за спортот од постојана корупција е реална“.
Во Босна и Херцеговина, домашните власти потврдија дека во тек се истраги.
„Во оваа фаза, обвинителството не може да објави детали од истрагата, туку само може да каже дека истрагата е во тек и дејствија ќе бидат превземени со цел да се обелоденат можните извршувања на кривично дело“, Адиса Карачиќ, портпарол на обвинителството на БИХ, рече заSETimes.
Елведин Бегиќ, претседател на Фудбалската асоцијација на БиХ, рече дека до овој момент асоцијацијата нема добиено официјална потврда за местење на натпревар од Европол или било која друга меѓународна институција која се занимава со скандалот.
„Сепак, овие информации ќе бидат сериозно сфатени.
Ние ќе обрнеме внимание на овој проблем и ќе ги испитаме сите случаи за кои се сомневаме дека се наместени.
Ова ќе се направи во соработка со институциите за истражување“, рече тој.
„Ова дефинитивно ќе има негативно влијание врз угледот на фудбалот, но мора да се каже дека местењето на натпревари е повеќе локален проблем, бидејќи може самите да видите дека некои европски земји се ранливи по тоа прашање, исто така,“ рече Бегиќ за SETimes.
Мирза Даутбеговиќ, директор на СпоpтСпортинтернет магазинот, најпосетеното спортско издание во БИХ, рече дека Премиер лигата во БиХ била целосно наместена на почетокот кога била основана.
„Пред неколку години имаше еден случај во БИХ каде два клуба всушност потпишаа договор за местење на натпревари.
Трагично е тоа што нашиот правосуден систем не се занимава со тоа, туку мораме да чекаме германското или некои друго обвинителство да отвори истрага.
Условите сега се малку подобри...
[но], ова е повеќе од 'плодна почва' за местење на натпревари“, рече Даутбеговиќ за SETimes.
Во Турција, претседателот на турската Фудбалска федерација Јилдрим Дамирорен рече дека официјалните лица ќе добијат инструкции од ФИФА за големата истрага на Европол за местење на натпреварите.
„Ако ги погледнеме извештаите, ќе видиме дека има 79 натпревари кои се надгледуваат во Турција“, изјави Демирорен на конференција за печатот на 5. февруари.
„Ние сé уште немаме детали, но ќе ги добиеме“, рече тој, додавајќи дека „што и да значи ова, ние ќе соработуваме со Интерпол и ФИФА и ќе го решиме проблемот заедно.
„Наодите на Европол извршија дополнителен притисок врз властите да го решат сé уште нерешениот скандал со местење на натпревари и обложување во Турција.
Минатата година, најголемата истрага за местење на натпревари во земјата, во која беа вклучени големи професионални клубови во околу 30 натпревари, беше откриена од страна на властите.
Поновите наоди укажуваат дека истрагата на Европол ќе открие нови случаи на местење на натпревари во Турција, кои не биле истражувани во земјата.
Се верува дека повеќето од нив се поврзани со помалите лиги.
Истрагата во Турција минатата година беше контроверзна.
Јавните обвинители во Истанбул поднесоа обвиненија против 93 овластени лица од фудбалски клубови, играчи и тренери за обид за манипулирање со натпревари од двете најдобри турски фудбалски лиги за време на сезоната 2010-2011.
Меѓу обвинетите беше и Азиз Јилдрим, претседател на водечкиот фудбалски клуб во Турција, Фенербахче.
Во судскиот процес, повеќе од 40 луѓе беа прогласени за виновни за местење на натпревари од страна на судијата, но пресудата чека на жалба.
Во 2010.
година, судот во Загреб прогласи 15 играчи, судии и сопственик на клуб за виновни за местење на натпревар во националната лига и ги осуди на казна затвор во период до 10 месеци.
Во случајот познат како „Офсајд“ судските документи покажаа дека натпреварите во првата лига може да се наместат за само 25.600 долари.
Властите во Хрватска сега велат дека според нивните извори моментално нема местење на натпревари во земјата.
„Иако има плодна почва за местење на натпревари во Хрватска поради фактот што платите на играчите доцнат во просек од шест месеци, според нашите извори, по скандалот “Офсајд“ веќе нема наместени натпревари“, Марио Симиќ, претседател на хрватската Фудбалска асоцијација, рече за SETimes.
„Ние постојано сме во контакт со играчите и ги поттикнуваме да пријават било какви нерегуларности“, рече тој, додавајќи дека асоцијацијата организира едукативна програма каде Марио Чизмек, еден од учесниците во местењето на натпревари, ќе им се обрати на играчите за последиците од местењето на натпревари, како и за времето поминато во затвор и суспензијата од фудбалот.
