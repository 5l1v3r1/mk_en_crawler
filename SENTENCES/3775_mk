24/10/2007
Од Беким Греичевци за Southeast European Times во Приштина – 24/10/07
Последниот круг директни разговори помеѓу Приштина и Белград во понеделникот (22-ри октомври) во Виена не ги доближи двете страни до зацврстување на договорот за статусот на покраината. 
Двете страни велат дека третиот директен состанок беше најтежок од почетокот на разговорите. 
Според локалните медиуми во Приштина, двата преговарачки тимови имале лута дебата за иднината на Косово.
Тројката што посредува со разговорите -- која ја сочинуваат претставниците на ЕУ, Русија и САД, Волфганг Ишингер, Александар Ботсан-Харшенко и Френк Визнер -- им ги претставија на страните 14-те главни заклучоци, кои треба да го отворат патот за решение за статусот на Косово.
Во документот од 14 точки, од кој копија обезбеди и Southeast European Times, не се споменува независност, но се вели дека нема да има враќање на Косово на статусот од пред 1999 година. 
„Белград нема да управува со Косово. 
Белград нема повторно да воспостави физичко присуство во Косово“, се вели во истиот.
Според тројката, Белград и Приштина мора да се фокусираат на развивање на односите што постојат помеѓу нив, особено во нивните историски, економски, културни и човечки димензии. 
„Белград и Приштина ќе ги решат идните проблеми помеѓу нив на мирен начин и нема да се впуштаат во дејства или тенденции што би се сметале за заканувачки за другата страна“, се вели во една од 14-те точки.
Приштина мора да спроведе широки мерки за унапредување на благосостојбата на косовските Срби, како и другите неалбански заедници, преку децентрализација на локалната власт, уставни гаранции и заштита на културното и верското наследство, се вели во документот.
Tројцата претставници сакаат двете страни да соработуваат во врска со прашањата од национален интерес, вклучително и исчезнатите лица и враќањето на раселените лица, економските прашања и борбата против криминалот -- особено во областите на тероризмот, трговијата со луѓе, оружје и дрога и организираниот криминал.
Приштина ќе има целосна власт над своите финансии, а косовскиот процес на стабилизација и асоцијација во ЕУ ќе продолжи непречено од страна на Белград, се вели во документот.
За време на состанокот оваа недела двете страни одговорија на точките на тројката. 
Водачите на косовските Албанци велат дека документот вклучува голем дел од она што Приштина го предложи за време на разговорите, но тие, исто така, изразија несогласување со некои од точките.
„Приштина не може да прифати заедничка фискална политика и развивање заедничка стратегија за економски раст и развој со Белград“, рече член на приштинскиот преговарачки тим.
Белградската делегација на групата му го претстави документот кој, исто така, содржи 14 точки. 
Српските работни точки го повторуваат утврдениот став на Белград, противењето на независноста за Косово и нудењето широка автономија наместо тоа.
За време на состаноците со српските претставници во вторникот, италијанскиот министер за надворешни работи, Масимо Далема, го повика Белград сериозно да размисли за новиот предлог. 
Сепак, премиерот Воислав Коштуница и претседателот Борис Тадиќ го потврдија своето противење на доделувањето независност на Косово и предупредија дека нема да го признаат Косово ако унилатерално прогласи независност. 
Страните ќе ги продолжат своите разговори во Виена на 5-ти ноември.
Игор Јовановиќ придонесе за овој извештај
