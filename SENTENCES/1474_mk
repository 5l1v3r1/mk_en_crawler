06/07/2009
Првиот Центар за генетски материјал на Балканот беше отворен во понеделникот (29-ти јуни) во Софијa.
Бугарското Министерство за земјоделство одвои 2 милиони евра за финансирање на центарот, чија задача ќе биде да го спречи падот во земјоделската наука и да ја подобри конкурентноста на локалното земјоделство.
Истиот е изграден во рамките на заедничкиот проект на министерството, Академијата за земјоделство и Софискиот универзитет.
На 27-ми јуни во Букурешт е отворена Европска академија за ХИВ/сида, објавија локалните медиуми.
Академијата има за цел обука на медицински и социјален персонал од Романија и други европски држави, за решавање на проблемите поврзани со ХИВ/сида.
Новата институција е дел од Националниот институт за инфективни болести Матеи Балс.
Истата нуди локални предавања и предавања на далечина со директен пристап до пациенти, објекти, експерти, ноу-хау и технички процедури.
Американската амбасада во Tурција отвори веб-страница на 30-ти јуни, која ќе биде Канцеларија на е-дипломатија (ВПП) на третиот по големина град во земјата, Измир.
ВПП е прва од неколкуте канцеларии на е-дипломатија што амбасадата има намера да ги отвори.
Веб-страницата www.izmir.usvpp.gov ќе ја комбинира традиционалната дипломатија и модерните технологии, вклучително и брендираните веб-страници, имејли, дигитални видео-камери и онлајн веб-разговори.
Истата ќе содржи информации за услугите на американската амбасада во Измир.
Тим грчки, италијански и американски археолози откопаа остатоци од најстарата позната човечка населба на егејските острови Лимнос, во Грција.
Ископувањата започнаа на почетокот од јуни и открија висококвалитетни алатки од епипалеолитскиот период, пред околу 14.000 години.
Пронајдените предмети покажуваат дека овде живееле ловци, собирачи на храна и рибари од 12-тиот милениум п.н.е.
Бугарската научничка Албена Јорданова пресади човечки ген во мува, што специјалистите сметаат дека може да води до револуција во лекувањето на наследната полиневропатија.
Експериментот ќе го олесни истражувањето на ензимите и механизмите кои ја предизвикуваат болеста и може да помогне во изнаоѓањето лек за истата.
Болеста предизвикува дегенарација на внатрешните органи, губење на рамнотежата, епилепсија и други болести.
(Разни извори – 29/06/09-06/07/09)
