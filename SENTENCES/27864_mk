25/04/2010
ПРИШТИНА, Косово -- Властите во саботата (24-ти април) продолжија со отстранувањето на трансмитерите на белградските мобили оператори во Косово, онеспособувајќи ги операциите во Стрпче и Каменица. 
Српските медиуми објавија дека трансмитерот на локалната телевизиска и радио станица Херц во Стрпче беше, исто така, отстранет. 
Регулаторната управа за телекомуникации на Косово објасни дека тие ги спречуваат српските оператори кои немаат дозвола за работење во Косово и не плаќаат даноци. 
Во петокот властите затворија 14 базни станици на српските мобилни оператори во централно Косово, оставајќи илјадници Срби без сервис.
Српскиот премиер Мирко Цветковиќ го опиша потегот како обид да се стават косовските Срби во изолација, додека српскиот државен секретар за Косово, Оливер Ивановиќ, предупреди за потенцијалните тензии во врска со ситуацијата. 
Според Белград, српските мобилни оператори добиле лиценци со неограничен рок за пренос во Косово, уште пред 1999 година.
Во саботата, трансмитерот во сопственост на косовскиот мобилен оператор ИПКО беше оштетен во селото Рударе, во општина Звечан, што беше осудено од страна на КФОР и косовската влада. 
(Б92, Бета, Танјуг, РТС, Политика - 24/04/10)
