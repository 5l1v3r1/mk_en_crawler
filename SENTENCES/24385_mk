10/04/2009
САРАЕВО, Босна и Херцеговина (БиХ) -- Министрите за надворешни работи на ЕУ Тројката, која ја сочинува минатиот, сегашниот и идниот претседавач на ЕУ, во четвртокот (9-ти април) ги повикаа властите на БиХ да ги забрзаат клучните реформи за приближување на земјата до ЕУ. 
Повикот го упатија чешкиот, францускиот и шведскиот министер за надворешни работи -- Карел Шварценберг, Бернард Кушнер и Карл Билд -- завршувајќи ја својата посета на Сараево. 
По разговорите во парламентот Шварценберг рече дека иако ЕУ е подготвена да даде поддршка властите во БиХ се во најголем дел одговорни за реформите. 
Тој додаде дека поедноставувањето на уставната рамка ќе помогне, бидејќи сложениот систем на управување во БиХ ги попречува реформите.
Во другите вести, поранешниот хрватски член на претседателството на БиХ Анте Јелавиќ, беше ослободен од киднаперите доцна во четвртокот, еден ден по неговото киднапирање во Загреб. 
Киднаперите, наводно, се јавиле од БиХ, барајќи еден милион евра, но на крајот го ослободиле без да добијат откуп. 
Јелавиќ беше хрватски член во босанското трипартитно претседателство од 1999 до 2001 година. 
Во 2005 година судот го осуди и му одреди казна затвор во траење од десет години за злоупотреба на функцијата и проневера на владини пари во БиХ, но тој избега во Хрватска за да го избегне одлежувањето затворска казна. 
(ДПА, Јавно, Вечерњи лист - 10/04/09; AФП, Ксинхуа, Танјуг, Б92, АП, Кроејшн тајмс, Индекс - 09/04/09)
