17/10/2007
Maкедонската влада ја прогласи среда (17-ти октомври) за ден на национална жалост за поп-ѕвездата Тоше Проески, кој загина во сообраќајна несреќа претходниот ден. 
Проески имаше неколку број еден хитови во Македонија, Босна и Херцеговина, Хрватска и Србија. 
Тој пееше на македонски јазик и на српски, и ја претставуваше Македонија на Евровизија во 2004 година. 
Истата година Проески беше назначен за регионален амбасадор на добрата волја на УНИЦЕФ.
***
Српскиот тенисер Новак Ѓоковиќ ја освои својата петта титула оваа година со победата над Швајцарецот Станислав Вавринка во финалето на АТП Виена Опен во неделата (14-ти октомври). 
Ѓоковиќ победи во директни сетови со 6:4 и 6:0. 
Истиот ден хрватскиот тенисер Иво Карловиќ триумфираше на Стокхолм Опен и ја освои третата АТП титула во својата кариера, поразувајќи го Томас Јохансон од Шведска со 6:3, 3:6 и 6:1.
***
Српската влада го назначи Емир Кустурица во понеделникот (15-ти октомври) за претседател на одборот на директори на Филмскиот центар на Србија. 
Кустурица режираше редица меѓународно признаени филмови и се смета за еден до најкреативните сили во светот на филмот во 1980-тите и 1990-тите.
***
Тим археолози од Maкедонија открија керамички сад со 2.383 венециски сребрени монети, кои датираат од 14-тиот век. 
До откритието беше дојдено за време на ископувањата на ридот Плаошник во близина на Охрид. 
Експертите велат дека откритието укажува на комерцијалните врски помеѓу Охрид и Венеција во тој период.
***
Бугарските aрхеолози во неделата (14-ти октомври) објавија дека пронашле антички саркофаг во центарот на градот Варна. 
Една недела претходно тимот откри два други саркофази од римско време и очекува да дојде до нови откритија во областа, позната како Одесејска некропола.
***
Телевизиското шоу „Евромагазин“, во продукција на Хрватската национална телевизија, ја прими наградата Еразмо Евромедија во саботата (13-ти октомври). 
Наградата ја додели Европското друштво за образование и комуникација.
(Разни извори – 10/10/07-17/10/07)
