14/04/2005
Од Игор Јовановиќ за Southeast European Times во Белград – 14/04/05
На 7-ми април во Србија и Црна Гора беше потпишан договор за промена на уставната повелба на Србија и Црна Гора од страна на претседателот на Србија и Црна Гора Светозар Маровиќ, претседателите на републиките во нејзиниот состав -- Борис Тадиќ и Филип Вујановиќ -- и нивните премиери, Воислав Коштуница и Мило Ѓукановиќ. 
Шефот за безбедност на ЕУ Хавиер Солана, исто така, го потпиша договорот.
На прес-конференцијата Солана и Маровиќ рекоа дека договорот ќе му овозможи на парламентот на Србија и Црна Гора да функционира. 
Според уставната повелба, мандатот на сегашните членови на парламентот истече на почетокот на март. 
Но, нови избори никогаш не се одржани.
Тие рекоа дека договорот претставува важен чекор кон континуираната интеграција на Србија и Црна Гора во ЕУ, но истакна дека меѓународните обврски на државната заедница -- првенствено кон Хашкиот трибунал -- не се исполнети. 
Солана рече дека неодамнешната соработка со Трибуналот е успешна и дека се надева оти таа ќе продолжи „со истата цврста решеност“.
Ѓукановиќ рече дека амандманот на уставната повелба претставува „рационално решение“ и додаде дека политичките напори може да бидат насочени кон европската интеграција. 
Ѓукановиќ рече дека не „е неопходно“ Црна Гора да прави какви било отстапки во врска со измената на уставната повелба.
Слободан Самарџиќ, советник на српскиот премиер, рече дека договорот не би можел да биде постигнат без помош од Брисел. 
Минатата година, рече тој, црногорските власти се одлучиле на „унилатерален прекин“ на уставната повелба и не спровеле избори за парламентот на државата заедница.
Велејќи дека договорот би можел да се ратификува што е можно побргу во парламентите на Србија, Црна Гора и државната заедница, тој рече дека се надева оти тој процес ќе биде комплетиран „во рок од неколку недели“. 
Самарџиќ, исто така, рече дека договорот воведува нови правила за организирање на независни референдуми во составните републики, во однос на тоа дека е воведен дополнителен контролен механизам на ЕУ.
Според овој договор директни избори за парламентот ќе се одржат одвоено, во двете републики, откако се одржат изборите за републичките парламенти. 
Мандатите на сегашните членови на парламентот ќе бидат продолжени сé додека не се одржат тие избори.
