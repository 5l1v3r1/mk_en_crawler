20/05/2009
Од Игор Јовановиќ за Southeast European Times во Белград -- 20/05/09
Црногорскиот претседател Филип Вујановиќ се наоѓа во официјална, тридневна посета на Србија, во обид за нормализирање на врските меѓу двете земји.
Односите се заладија во октомври 2008 година, кога Црна Гора го призна Косово, кое Србија го смета за своја покраина.
Како одговор на тоа признавање на Косово, Србија веднаш го прогласи црногорскиот амбасадор во Белград за persona non grata.
Црна Гора оттогаш нема амбасадор во Србија.
За време на својата посета, Вујановиќ разговараше со претседателот Борис Тадиќ во врска со редица прашања што ги оптоваруваат билатералните односи.
Двајцата се согласија дека иако нивните ставови за Косово се разликуваат, тие може да сторат многу за подобрување на врските.
Сепак, Тадиќ јасно стави до знаење дека косовското прашање останува отворено и дека Србија „не го крие фактот“ дека црногорското признавање на Косово влијае на тоа.
„Тоа се случи во еден деликатен момент, кога Србија само што отвори дебата за статусот на Косово ...
пред Меѓународниот суд на правдата“, рече Тадиќ.
Србија и Црна Гора делат историски врски, рече Тадиќ, и секое зајакнување на нивните односи придонесува за стабилноста на целиот регион.
Тој очекува Подгорица брзо да назначи нов амбасадор во Србија.
Вујановиќ претходно рече дека на Подгорица й треба претставник во Белград.
Тој се согласи со Тадиќ, велејќи дека Косово не треба да биде пречка за односите и дека тие треба да бидат „двете најблиски држави во меѓународната заедница“.
Црна Гора мораше да ја признае независноста на Косово, изјави Вујановиќ за српските медиуми пред неговото пристигнување во Белград, бидејќи верува дека европската интеграција -- главен приоритет за владата во Подгорица -- во спротивно ќе биде загрозена.
Со оглед на тоа што 22 од вкупно 27 членки на ЕУ веќе го признаа Косово, ако не беше направено истото, ќе му се направеше сериозна штета на пристапувањето на Црна Гора, рече тој.
Друго горливо прашање е двојното државјанство.
Тадиќ објасна дека „е неприфатливо за Србија, српскиот народ во Црна Гора да има статус на национално малцинство“, туку е „природно тие да имаат автохтон статус, каков што имаат Црногорците во Србија“.
Вујановиќ изрази надеж дека по неколку состаноци меѓу релевантните министерства „конечниот состанок за ова прашање ќе се одржи наскоро“.
Тој додаде дека „концептуално различните пристапи ќе бидат надминати со договор ...
кој ќе ги зачува различните концепти за двојното државјанство во законите на двете [држави]“.
Двата претседатели ги проценија економските односи како добри, и покрај политичките разлики, со потенцијал да бидат уште подобри.
Српските власти рекоа дека се заинтересирани за инвестирање во црногорската економија, особено во енергетскиот сектор и транспорната инфраструктура.
За време на неговата посета, Вујановиќ, исто така, разговараше со српскиот премиер Мирко Цветковиќ, пренесувајќи ја неговата желба Србија да оствари целосна соработка со Хашкиот трибунал бидејќи тоа е главниот услов за понатамошна европска интеграција.
„Многу е ...
важно за целиот регион европската интеграција на Србија да продолжи“, рече Вујановиќ.
