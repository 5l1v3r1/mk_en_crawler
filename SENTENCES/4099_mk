22/09/2008
Од Наташа Радиќ за Southeast European Times во Загреб –22/09/08
Во најголемата антикорупциска акција досега, хрватската полиција притвори и сослуша повеќе од 100 луѓе во врска со скандалот со мито на Загребскиот универзитет.
Меѓу уапсените се и 21 универзитетски професор од факултетите за економија, право и транспорт.
Рацијата, наводно, следеше по повеќе од една година подготовки, за време на кои тајните агенти преправени како студенти и властите спроведоа следење на професорите осомничени за корупциски активности.
Меѓу нив е и Деса Мликотин Томиќ, професорка по економија која, исто така, претседава со парламентарната комисија за спречување и решавање на случаите на судир на интереси.
Таа беше испратена дома по сослушувањето, но не се знае дали ќе остане на позицијата.
Полициската акција удри во срцето на она што според многумина претставува вообичаена практика на плаќање на професорите за академски привилегии.
Според извештаите на медиумите, корумпираните професори наплаќале и до 9.000 евра за упис на неквалификувани студенти, како и по 2.000 евра за преодни оценки на испитите.
Академското мито, според извештаите, стана добро развиен бизнис со сопствени правила и процедури.
На пример, студентите не им пристапувале на професорите директно, туку морале да одат преку посредници.
„Оние кои се богати не мора да се грижат, оние кои се сиромашни - мора да учат!“, наводно бил фатен како вели некој професор.
Властите на факултетите вмешани во скандалот ветија дека сите лоши дипломи ќе бидат поништени.
Еден од најконтроверзните хрватски личности, пензионираниот генерал Владимир Загорец, може да е исто така вовлечен.
Поранешниот соработник на Фрањо Туџман добил диплома по сообраќајно инженерство на Факултетот за транспорт при Загребскиот факултет, успешно полагајќи четири испити и поднесувајќи ја дипломската теза во рок од една недела.
Сега неговата диплома ќе биде детално испитана заедно со илјадници други.
Операцијата досега доби широка поддршка од јавноста.
Само конзервативниот Вечерњи лист ја критикуваше.
Весникот тврдеше дека властите само прават претстава за официјалните претставјици во Брисел, кои моментно го подготвуваат новиот извештај за напредокот на Хрватска.
Извештајот треба да излезе во ноември.
