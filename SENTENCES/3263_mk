28/06/2007
Од Влатко Вукотиќ за Southeast European Times во Бања Лука -- 28/06/07
Како една од своите последни активности на функцијата висок претставник на меѓународната заедница во Босна и Херцеговина (БиХ), високиот претставник во заминување, Кристијан Шварц-Шилинг, ја одреди државата за надлежна за меморијалниот центар Сребреница-Поточари, кој е изграден во чест на жртвите на најголемото злосторство во Европа по Втората светска војна. 
Тој го презеде овој чекор откако парламентот на БиХ не успеа да го стори тоа поради отсуството на премиерот на босанските Срби.
„Незамисливо би било овој закон да остане заборавен поради грешките во парламентарната процедура“, рече во понеделникот (25-ти јуни) Шварц-Шилинг.
Меморијалниот центар сега ќе биде раководен преку управен одбор кој ќе му поднесува извештаи на Министерскиот совет на БиХ. 
Обезбедувањето ќе биде задача на Државната агенција за истраги и заштита (СИПА).
Политичките водачи во Република Српска (РС) се бунат. 
Тие тврдат дека одлуката на претставникот претставува кршење на уставите на ентитетот и државата, како и на Дејтонскиот мировен договор. 
Владата и парламентот на РС побараа од Советот за спроведување на мирот (ПИК) да ја укине одлуката.
„РС нема ништо против постоењето на меморијалниот центар и има почит кон жртвите, но неговото постоење не може да биде причина за територијална реорганизација на ентитетот и на државата“, велат пратениците на РС.
Властите од босанските Срби побараа од сите институции, особено полицијата, да продолжат со своите должности на целата територија на ентитетот, вклучувајќи ја и Сребреница-Поточари.
За разлика од тоа, повеќето политички партии во другиот ентитет на земјата, Федерацијата на БиХ, ја поздравија одлуката на Шварц-Шилинг. 
Претседателот на долниот дом на парламентот на БиХ, Бериз Белкиќ, вели дека овој потег ги исполнува моралните и човечките обврски кон жртвите од Сребреница и нивните семејства.
Канцеларијата на високиот претставник истакна дека одлуката нема никаква врска со контроверзното барање на општината Сребреница да й се додели специјален статус надвор од надлежноста на РС. 
Фактот што државата ќе раководи со меморијалниот центар не значи никаков екстериторијален статус, објаснува канцеларијата.
Расправијата се случува непосредно пред 12-годишнината од масакрот во Сребреница, кој беше прогласен за геноцид од страна на Меѓународниот суд на правдата. 
Околу 30.000 луѓе се очекува да им изразат почит на оние кои загинаа во злосторството во јули 1995 година. 
Помеѓу 400 и 600 жртви од Сребреница ќе бидат закопани таму.
Полицијата на РС објави дека ќе ја обезбедува комеморативната церемонија, како што прави и со години наназад и дека не очекуваат какви било инциденти. 
Сепак, се очекува учество и на СИПА, според улогата што й беше доделена со одлуката на Шварц-Шилинг.
