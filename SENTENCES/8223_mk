27/12/2011
(AФП - 27.12.11; Eуроњус, ТВНЗ, Бизнис стандард - 26.12.11; Ројтерс, Ајриш тајмс, Dnevnik.bg - 25.12.11; ММФ - 21.12.11)
Генералниот директор на ММФ, Кристин Лагард, ги критикува европските водачи заради тоа што не беа едногласни за време на кризата во еврозоната.
„Светската економија се наоѓа во опасна ситуација“, Ројтерс ја цитираше изјавата на поранешната француска министерка за финансии, за парискиот неделник Журнал ду диманш, во интервјуто објавено во неделата (25-ти декември).
Должничката криза во еврозоната, која почна со Грција во 2010 година и на крајот зафати сé повеќе и повеќе членки на клубот од 17 земји на држави од ЕУ кои го користат еврото, се смета за најголема закана за светската економија.
Напорите за справување со превирањата внатре во областа, во текот на изминатите 12 месеци, не успеаја да ги смират финансиските пазари. 
Дури и генералниот договор за зајакнување на финансиската консолидација во рамките на клубот, што беше постигнат на самитот на ЕУ на 9-ти декември, имаше само краторочен позитивен ефект, бидејќи европските водачи требаше допрва да ги разработат деталите на договорот до март.
Должничката криза, која ја поткопа довербата на јавноста во владите, политичарите и пазарите „е криза на довербата во јавниот долг и во цврстината на финансискиот систем“, Ројтерс ја цитира понатаму изјавата на Лагард.
„Самитот од 9-ти декември не беше доволно детален околу финансиските услови и беше премногу компликуван за основните принципи“, истакна таа. 
„Би било корисно Европјаните да проговорат во еден глас и да објават едноставен и детален распоред. 
Инвеститорите чекаат на тоа. 
Големите принципи не импресионираат.“
Кризата, која ќе продолжи во 2012 година, веќе имаше негативно влијание врз клучните просперитетни земји, како Бразил, Кина и Русија, кои помогнаа да се постигне глобален економски раст пред кризата, рече, исто така, француската финансиерка.
За време на посетата на Нигерија минатата недела, Лагард рече дека Фондот може да го ревидира надолу своето предвидување за растот во 2012 година за светската економија, кој претходно беше одреден на 4 отсто.
Предупредување дојде, исто така, од главниот економист на ММФ, Оливиер Бланшар, кој напиша во прегледот за 2011 година, на 21-ви декември дека „заздравувањето во многу напредни економии е во застој, при што некои инвеститори дури и ги испитуваат последиците од потенцијалното распаѓање на еврозоната, и реалната можност условите да бидат полоши од она што го имавме во 2008 година“.
Помислата дека еврозоната може, навистина, да се распадне беше за првпат слушната пред неколку месеци, додека кризата продолжуваше да се шири и се закани да ги опфати и моќните европски држави, Германија и Франција.
Еврото беше пуштено во промет во ЕУ на 1-ви јануари 2002 година, кај 12 од тогашните 15 членки на Унијата, кои пристапија во еврозоната во тоа време.
Две балкански држави, Црна Гора и Косово -- кое беше сé уште управувано од УНМИК -- станаа првите места надвор од ЕУ што, исто така, го усвоија еврото, префрлајќи се од германската марка, што претходно ја користеа, наместо динарот. 
Денес, заедничката валута е во широка употреба и во другите поранешни југословенски републики и многумина во регионот сé уште веруваат дека истата ќе го преживее актуелното невреме. 
Ако не биде така, тие се подготвени да се вратат на германската марка.
Но, една деценија по официјалното влегување во сила на еврото, никој во десетте држави на ЕУ, кои се сé уште надвор од еврозоната, не изгледа заинтересиран да се приклучи во скоро време, според серијата извештаи на АФП, објавани во вторникот (27-ми декември).
Бугарија, на пример, која се очекува да ги исполни критериумите за влез следната година, јасно стави до знаење дека нема да брза да влезе во Европскиот механизам на девизен курс (ЕРМ II), двегодишната чекалница на еврозоната. 
Противењето на јавноста за усвојувањето на еврото во земјите како што се Чешката република и Полска, изнесува меѓу 70 и скоро 75 отсто, според АФП.
