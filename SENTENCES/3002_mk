17/07/2006
(Дојче веле - 17/07/06; AФП, АП, Ројтерс, ДПА, Заман - 16/07/06)
Турскиот премиер Реџеп Тајип Ердоган во неделата (16-ти јули) посочи дека Анкара планира поостри безбедносни мерки против курдските бунтовници по двата нови инциденти, во кои беа убиени 13 припадници на безбедносните сили во земјата.
Седуммина турски војници и еден чувар на село беа убиени во судирот со припадниците од забранетата Курдистанска работничка партија (ПКК) во близина на градот Ерух во југоисточната покраина Сиирт доцна во саботата. 
Во друг инцидент, за кој исто така се обвинува ПКК, петмина војници загинаа, а четворица други беа повредени во четвртокот, кога нивното возило налета на нагазна мина на рурален пат во покраината Битлиш.
„Терористичката организација ПКК продолжува да напаѓа бесмилосно“, Ројтерс ја цитираше изјавата на Ердоган од телевизискиот говор за време на посетата во неделата на источниот град Агри. 
„Досега се обидувавме да бидеме трпелици и да го решиме прашањето на демократски начин. 
Но, тие повторно убија осум наши деца. 
Ова веќе стана неподносливо.“
Говорејќи пред состанокот за безбедност и владиниот состанок што потоа следеше во понеделникот, премиерот рече дека ќе бидат донесени „важни одлуки“, но не образложи понатаму. 
„Ние нема никогаш да бидеме обесхрабрени во нашата борба против тероризмот“, истакна Ердоган. 
„Ќе ја продолжиме оваа борба до самиот крај.“
Барајќи воспоставување на курдска самоуправа во југоисточниот дел од Турција, ПКК 15 години води вооружена борба против владините сили, во која загинаа 37.000 луѓе. 
По фаќањето на нејзиниот водач, Абдула Оџалан, партијата прогласи унилатерален прекин на огнот во 1999 година, но стави крај на истиот во јуни 2004 година и продолжи со своите напади.
Насилството ескалираше во последниве месеци, по распоредувањето на дополнителни 40.000 турски војници на границата од земјата со Ирак во април. 
Турската војска смета дека околу 5.000 курдски бунтовници најдоа засолниште во северен Ирак, од каде што преминуваат во Турција.
Според АФП, најмалку 85 курдски бунтовници и 50 припадници на турските безбедносни сили се убиени оваа година во југоисточна Турција. 
Скоро десет лица загинаа, а други 140 беа повредени во различни бомбашки напади, за кои курдските милитанти ја презедоа одговорноста.
ПКК е прогласена за терористичка организација од страна на Турција, ЕУ и САД.
По двата последни инциденти, турскиот Висок антитерористички совет, кој го сочинуваат високи претставници на воените, цивилните, полициските и разунавачките сили, се состана во неделата на разговори околу евентуалните нови мерки против курдските бунтовници.
Министерот за надворешни работи Абдула Оџалан претседаваше со вонредниот состанок, на кој, исто така, присуствуваа и министрите за внатрешни работи и правда, Абдулкадир Аксу и Чемил Чичек. 
По нападот врз безбедносните сили во близина на градот Ерух во саботата вечер, вооружени хеликоптери беа испратени во овој регион рано во неделата за да ги бомбардираат можните скривалишта на ПКК, додека командосите ги гонеа милитантите на земја. 
Приватната новинска агенција Доган објави дека некои тенкови и оклопни возила за пренос на војници биле, исто така, испратени во оваа област.

