21/10/2008
АНКАРА, Турција -- Еден демонстрант загина во понеделникот (20-ти октомври) во судирите со полицијата за време на курдските протести против посетата на премиерот Реџеп Тајип Ердоган на југоисточниот град Дијарбакир. 
Поддржувачите на прокурдистанската Партија на демократско општество и осомничените членови на терористичката Курдистанска работничка партија (ПКК) запалија огнови на улиците на Дијарбакир, последен во серијата протести за поддршка на затворениот водач на ПКК Абдула Оџалан, по наводите за негово малтретирање во затвор. 
Властите ги негираат обвинувањата.
Исто така во понеделникот, министерот за надворешни работи, Али Бабаџан, објави дека Турција ја разгледува можноста за трилатерални консултации со Ирак и Соединетите Држави за засилување на дејствата против базите на ПКК во северен Ирак. 
Ирачкиот претседател Јалал Талабани ги предложи разговорите.
Во меѓувреме, Масуд Барзани, претседателот на курдскиот автономен регион во северен Ирак, во понеделникот објави дека е подготвен го прифати воспоставување на тампон зона помеѓу Ирак и Турција. 
Водачите се надеваат дека зоната ќе ги спречи упадите на ПКК. 
(Заман, Милијет - 21/10/08; новинска агенција Анадолу, АФП, Хуријет, НТВ - 20/10/08)
