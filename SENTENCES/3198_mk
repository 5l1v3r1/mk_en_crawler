05/05/2006
(AП, АФП, УПИ, АКИ, АНА-МПА, ХИНА, Макфакс, Тркиш прес, веб-страница на бугарската влада - 04/05/06)
Шефовите на држави или влади од земјите во Процесот за соработка во Југоисточна Европа (СЕЕЦП) во четвртокот (4-ти мај) ја изразија својата посветеност на евроатланската интеграција, зајакнувањето на врските со ЕУ и унапредувањето на целокупната регионална соработка.
„Ние работиме на трансформирањето на регионот во европска област на стабилност, соработка и просперитет“, се вели во декларацијата усвоена на самитот. 
Насловена како „Заедно во Европа“ изјавата го истакнува пристапот во ЕУ како примарна цел на земјите во регионот.
СЕЕЦП, создаден за време на состанокот во Софија во 1996 година, ги вклучува Албанија, Босна и Херцеговина (БиХ), Бугарија, Хрватска, Грција, Македонија, Романија, Србија и Црна Гора и Турција. 
Модлавија, која присуствуваше на состаноците како набљудувач, во средата беше примена како полноправна членка на сега веќе десетчлената група.
Грција е единствената членка на ЕУ помеѓу нив. 
Бугарија и Романија треба да влезат во Унијата во јануари 2007 година, додека Хрватска и Турција ги започнаа своите разговори за членство во октомври. 
Македонија го очекува датумот на почеток на своите преговори за членство, додека Албанија, БиХ и Србија и Црна Гора се во порани фази од процесот на интеграција во ЕУ.
Учесниците на самитот во Солун, се согласија дека преговорите за проширувањето на Централноевропскиот договор за слободна трговија (ЦЕФТА), кој моментно ги вклучува Бугарија, Хрватска, Македонија и Романија, треба да завршат до крајот на септември. 
Новиот пакт за слободна трговија ги вклучува и Албанија, БиХ, Молдавија, Србија и Црна Гора и покраината Косово, и ќе го замени лавиринтот на постојните билатерални договори за слободна трговија.
Водачите, исто така, се согласија со потребата за институционално зајакнување на СЕЕЦП со цел да се осигури дека истиот може да преземе некои од одговорностите на Пактот за стабилност, фокусирајќи се на прашањата од директен интерес и влијание за регионот, и унапредувајќи ги неговите изгледи за членство во ЕУ.
Во четвртокот министрите за транспорт од земјите-членки на СЕЕЦП потпишаа железнички договор во Солун, со што беше отворен патот за формирање на регионална мрежа во квадрантот на Европа познат по супстандардните железнички услуги, објави грчката новинска агенција АНА-МПА. 
Договорот предвидува развој на вкупно 16 железнички оски на Балканот, намалување на времето на патување и забрзување на граничните проверки преку најмодерна полициска и царинска проверка во возовите.
Голем број билатерални состаноци се одржаа на маргините од самитот, вклучувајќи го и оној меѓу премиерите на Грција и Турција, Костас Караманлис и Реџеп Тајип Ердоган. 
Истакнувајќи го подобрениот дијалог помеѓу Атина и Анкара во последниве години, двајцата водачи се согласија со потребата од понатамошно подобрување на биларералните врски, и ја одредија целта од 5 милијарди американски долари за обемот на билатералната трговија во престојните години.
Самитот во Солун го одбележа и крајот на претседателствувањето на Грција со СЕЕЦП. 
Хрватска ќе биде на чело на организацијата до мај 2007 година, кога ротирачкото едногодишно претседателство ќе го преземе Бугарија.
