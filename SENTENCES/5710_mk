25/05/2011
Од Алина Раду за Southeast European Times во Чисинау – 25/05/11
Многу жени во Молдавија се способни да придонесат во политичкиот живот на земјата како и нивните машки колеги, но културните и социјалните бариери ги спречуваат. 
Со приближувањето на локалните избори на 5-ти јуни, можеби ќе биде потребна голема заложба за земјата да ја исполни својата Милениумска развојна цел за остварување на полова еднаквост во политиката.
Новата заедничка иницијатива, започната овој месец од молдавските парламентарци и канцеларијата на ОН во Молдавија, има за цел да помогне во исполнувањето на таа обврска. 
Околу 200 кандидатки ќе добијат лидерска обука за тоа како да водат ефикасна политичка кампања.
Обучувачите ќе патуваат во различни региони на земјата за да одржат дискусии, да одговорат на прашања и да обезбедат поддршка. 
Организаторите се надеваат дека ќе го зголемат бројот на жените локални советнички и градоначалнички од 13 на 25 отсто.
„Јунските локални избори се последна шанса за Молдавија да ја оствари целта и да ги промовира жените во јавниот и политичкиот живот“, рече заменик-претседателката на Либералдемократската партија Лилана Палиховиќ, една од малкуте жени во парламентот.
„Нема подобар начин за влегување во националните политички институции од оној со искуство во локалните административни активности. 
Ги охрабруваме жените да почнат на локално ниво и да продолжат понатаму“, додаде Палиховиќ, кој ја започна иницијативата заедно со Каарина Имонен, координаторката на ОН во земјата.
Тоа ќе биде тешко искачување. 
Жените имаат само 13% од окружните советнички места и 18% од градоначалничките места. 
На повисоко административно ниво разликата е уште поголема. 
Само една жена членува во владата, а помалку од една четвртина се во парламентот.
Во Ханчести, Екатерина Букур подготвува состанок со локалните активисти.
„Не е лесно да се охрабрат жените, поради стереотипите, миграцијата и сиромаштијата. 
Луѓето се скептични кога станува збор за верување на жени. 
Сепак, ние имаме некои жени веќе во локалните и окружните судови и тие се важен глас на локалната администрација. 
Тие само треба да се охрабрат да продолжат понатаму“, рече Букур за SETimes.
Даниела Терзи-Барбароси, директорка на Партнеството за развоен центар, изјави за SETimes дека Молдавија има големи ресурси на жени кои се сé уште игнорирани од мажите во политиката.
„Многу жени имаат одлични менаџерски и политички способности, но во денешно време тие се скептични кон политиката. 
Тие многу работат на локално ниво, во рамките на политичките партии, но не стигнуваат подалеку од локалните или окружните совети. 
Кога водачите на политичките партии -- од кои повеќето се мажи -- ќе ги направат листите за парламентарните избори, жените се на дното на листата, на позициите кои немаат шанса“, рече таа.
Виорел Фурдуи, шеф на Конгресот на локалните власти во Молдавија, потврдува дека жените во политиката претежно се концентрирани на локално ниво.
„Некои локални совети имаат 70% жени, што покажува дека имаат добра поддршка таму. 
Но, да се има само една жена како водач на округ од вкупно 40 окрузи, и само една жена во парламентот, покажува дека Националната администрација треба да учи од локалните совети и да им понуди повеќе места на жените за создавање еднаквост на половите“, рече Фурдуи.
Молдавската Милениумска развојна цел предвидува 25% од градоначалниците да бидат жени, како и 25% од членовите на окружните совети и 40% од локалните советници.
