15/10/2012
Светла Димитрова за Southeast European Times во Софија -- 15.10.12
Доделувањето на Нобеловата награда за мир на ЕУ претставува „огромна чест“ за сите во блокот од 27 држави, рекоа претседателите на Европскиот совет и Европската комисија (ЕК), Херман ван Ромпуј и Хозе Мануел Баросо.
„Оваа награда претставува најсилно можно признание на длабоките политички мотиви зад нашата Унија:
единствените напори на најголем број европски држави да ја надминат војната и поделбите и заеднички да обликуваат континент на мир и благосостојба“, рекоа тие во заедничката изјава од петокот.
„Тоа е награда не само за проектот и институциите здружени во заеднички интерес, туку и за 500 милиони граѓани што живеат во нашата Унија.“
Норвешкиот Нобелов комитет го избра добитникот на овогодинешната награда за мир во петокот (12-ти октомври) од 231 номинација, вклучително и 43 организации.
Објавувајќи ја својата одлука, комитетот рече дека ЕУ „и нејзините претходници повеќе од шест децении придонесуваат за унапредувањето на мирот и помирувањето, демократијата и човековите права во Европа“.
Петчлената комисија ги наведе заложбите на Брисел за воспоставување демократија во Грција, Шпанија и Португалија како услов за нивниот влез во ЕУ во 1980-тите, како една од причините за одлуката.
Друг мотив беа напорите на блокот за ставање крај на поделеноста Исток-Запад по падот на Берлинскиот ѕид со отворање на вратите на клубот за поранешните комунистички земји кои се придружуваат на принципите и вредностите на блокот.
„Приемот на Хрватска за членка следната година, отворањето на преговорите за членство со Црна Гора, како и доделувањето кандидатски статус на Србија, сето тоа го зајакнува процесот на помирување на Балканот“, се вели во соопштението на комитетот.
„Во изминатата деценија, можноста за членство во ЕУ на Турција, исто така, ја унапреди демократијата и човековите права во таа земја.“
Додека официјалните претставници го прославуваат изборот, има други кои се критични, велејќи дека предизвиците со кои се соочува ЕУ треба да ја дисквалификуваат од наградата.
„Тоа е срамно!“, рече Евгениј Даинов, професор по политички науки на Новиот бугарски универзитет во Софија, за SETimes.
„Зошто сега, кога работите воопшто не изгледаат добро во ЕУ?
Кој треба точно да ја добие наградата -- 27-те земји-членки, ЕК?“
Петер Тодоров, 61-годишен дуќанџија од Софија, се согласува.
„Како некој може да каже дека ЕУ заслужува Нобелова награда за мир кога две и пол години не успева да ја реши кризата која го разниша социјалниот мир во Европа?“, го праша тојSETimes.
Иако Романија беше меѓу првите од земјите на ЕУ кои го почувствуваа ударот на финансиската криза која почна да се шири низ целиот свет на крајот од 2008 година, некои не сметаат дека одлуката на Нобеловиот комитет нема основа.
„Многумина се разочарани и го гледаат ова како утешна награда“, рече за SETimesАурелиан Ловин, професор по социјални науки во Букурешт.
„Но, ЕУ останува референтна точка за многу земји надвор од нејзините граници.
Тоа е простор на стабилност, просперитет и помирување, и иако поминува низ тешки времиња, нејзиното исчезнување е далечна реалност.“
Дописникот на SETimes Пол Чикои во Букурешт даде свој придонес за овој напис.
