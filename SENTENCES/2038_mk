25/04/2005
Од Ѓелу Трандафир за Southeast European Times во Букурешт – 25/04/05
„Подиумот е ваш, другар ... 
господин Настасе“, рече основачот на Социјалдемократската партија (ПСД), Јон Илиеску, завршувајќи го својот говор на отворањето на партискиот конгрес на 21-ви април. 
Некои делегати се смееја, додека други се поместуваа во седиштата со непријатно чувство. 
Во време кога ПСД се обидува да го промени својот имиџ, гафот на Илиеску -- кој употреби збор што побудува спомени на комунистичкото време -- потсети на минатото на партијата.
Тоа беше неповолен знак за поранешниот шеф на државата, кој бараше нов мандат за претседател на партијата што ја создаде во 1990-тите. 
Минатото лето 75-годишниот Илиеску го заврши својот последен мандат како претседател и беше поканет да се врати на чело на партијата. 
ПСД, на која во јавноста се гледа како на наследник на поранешните структури на Комунистичката партија, беше соборена од власт во ноември 2004 година, по наводите за корупција и апсолутистичко однесување. 
Илиеску рече дека на партијата й треба „сигурно раководство со морален авторитет“ за да ја поврати поддршката од јавноста.
Никој не предвиде дека стотици делегати на конгресот ќе се кренат против таткото-основач на партијата. 
По пребројувањето на гласовите и по интензивните преговори зад затворени врати, поранешниот министер за надворешни работи, Мирчеа Џоана, го освои претседателското место со 964 гласови „за“ и 541 глас „против“. 
Илиеску беше на далечно второ место, добивајќи 530 гласови „за“ и 975 гласови „против“.
Поранешниот премиер, Адријан Настасе, одби да се натпреварува со својот поранешен ментор, Илиеску, одлучувајќи наместо тоа да се кандидира -- практично без противкандидати -- за местото извршен претседател, втора по важност функција во партијата. 
Но, 47-годишниот Џоана ја искористи можноста да го предизвика стариот водач. 
„Време е за промени од базата на партијата до самиот врв“, рече тој во својот говор пред делегатите, за што доби громогласен аплауз. 
Победата на Џоана му ја донесе неочекуваниот сојуз помеѓу трансилванските реформисти на ПСД и таканаречените партиски „барони“.
Некои политички коментатори се запрашаа дали ова изненадување не претставува само политички театар. 
Во <I>Журналул национал</I> Јон Кристиу го окарактеризира како „добро-организирано спонтано гласање“. 
Марк Персивал, директор на романската експертска група, пак, е скептик во врска со веројатноста за вистински промени. 
„Во новото раководство сé уште доминира старата гарда. 
Изборот на Џоана, и покрај тоа што беше изненадување, не промени ништо суштински во ПСД“, рече Персивал.
Покрај тоа, новото раководство на ПСД има проблем со популарноста, што произлегува од слабите резултати на партијата на неодамнешните избори. 
Џоана беше понижен на локалните избори во Букурешт минатата година, доживувајќи пораз уште во првиот круг од Трајан Басеску. 
Басеску потоа го порази Настасе на претседателските избори во 2004 година. 
Заменик-претседателот на ПСД, Јоан Рус, кој го предводи реформистичкиот табор, загуби во трката за градоначалник на Клуј минатата година.
Новиот претседател на партијата веќе се обиде да ги расчисти работите со Илиеску, велејќи дека „неговиот совет секогаш ќе се слуша и неговото мислење ќе се почитува“. 
Илиеску е најголемата успешна приказна на партијата, со освоени три претседателски избори од 1989 година. 
Тој е сé уште екстремно популарен во руралните области и помеѓу постарата популација. 
Времето ќе покаже колку успешно ќе биде подобрувањето на имиџот на ПСД без нејзиниот основач на чело на партијата.
