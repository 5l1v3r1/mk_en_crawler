10/11/2005
Од Влатко Вукотиќ за Southeast European Times во Сараево – 10/11/05
Нафтената рафинерија во Босански Брод, на граничниот премин со Хрватска, со месеци не произведува сурова нафта. 
Недоволните финансии и долговите кои се поголеми од 100 милион евра се испречија во нормалното функционирање на претпријатието кое е во најголем дел во државна сопственост. 
Рафинеријата има капацитет за производство на 1,5 милиони тони судова нафта годишно, но се бори да си го најде своето место во средината со сé поголема конкуренција.
За да го спречи тоталниот колапс владата на Република Српска (РС) одлучи да формира конзорциум со приватна фирма. 
Секое претпријатие кое има пријавено приход од најмалку 350 милиони американски долари во текот на изминативе две деловни години е покането да поднесе понуда до крајот на ноември. 
Новиот партнер ќе добие 50 отсто од акциите, со можност за добивање на мнозинските акции на крајот.
Досега не е поднесена ниту една понуда. 
Сепак, десет претпријатија -- претежно нафтени претпријатија од Велика Британија, Австрија, Романија и Србија -- покажаа интерес. 
Помеѓу нив е и британската фирма „Витол“, која има ексклузивно право за преработка на суровата нафта за своите сопствени потреби во Рафинеријата во Босански Брод веќе две години.
Сепак, властите во РС велат дека досегашното искуство со „Витол“ не е задоволително. 
Тие се жалат дека рафинеријата била затворена по краткотрајната работа во текот на летото, со што околу 1.400 работници беа оставени во неизвесност. 
Властите оттогаш преговараа со работниците за заостанатите плати и барањата за долгорочно решение.
Локалните аналитичари велат дека Босански Брод беше притиснат од блиската конкуренција, особено од хрватското претпријатие ИНА, во сопственост на унгарски „Моле“. 
ИНА е сега најголемиот увозник на гориво во БиХ и во моментов покрива половина од домашниот пазар на нафтените производи.
Во текот на изминативе пет години домашното производство постојано опаѓаше, додека зависноста на БиХ од увозот се зголемуваше. 
Со оглед на тоа што и соседна Србија поседува голема рафинерија, балканскиот пазар едноставно има премногу играчи.
