19/03/2012
Александар Павлевски за Southeast European Times во Скопје -- 19.03.12
Александар Чоневски, сопственик на туристичката агенција Игуана Турс во Скопје, не може да биде појасен за тајната на успехот.
„Најважниот фактор за добра зимска сезона е да има снег ...
како оваа година.
Во споредба со минатата, оваа сезона беше подобра, попродуктивна“, изјави тој за SETimes.
„Ќе повторам:
сето тоа е поради снегот“.
Оваа зима, туризмот во Македонија и пошироко во регионот доживеа голем бум.
Бројот на туристите кои ги пакуваа своите дебели чорапи и готовина значително се зголеми во сите рекреативни центри низ целиот Балкан во споредба со претходните години.
Чоневски наведува уште еден фактор, кој тој го смета клучен за успехот.
„Визната либерализација е многу важна за сите нас ...
огромен и многу позитивен чекор“.
Навистина, статистичките податоци од 2011-та година, последни на располагање, покажуваат дека регионот се движи кон менталитет без граници во однос на туризмот.
Македонија, на пример, минатата година привлече 35 отсто повеќе странски туристи отколку во 2010-та година.
Повеќето од нив беа од соседните земји:
Грција, Бугарија, Албанија, Србија и другите поранешни југословенски републики.
Туристи од Холандија, Турција, Белгија, Финска и Израел, исто така, ја посетија Македонија во голем број.
Помал број дојдоа од Јапонија, Кина, Кореја и Австралија, според Асоцијацијата на туристички водичи на Македонија.
Но, тоа не значи дека туристите го поминуваат целото време во една земја.
Од некои соседни земји доаѓаат групи кои само поминуваат од тука и одат на други места.
Според Асоцијацијата, обично гостите од Грција и Бугарија поминуваат од тука и одат во Албанија, Косово или Црна Гора.
Српскиот државен секретар за туризам Горан Петковиќ за SETimes изјави дека планинските дестинации и селскиот туризам стануваат се попопуларни, како и спа туризмот.
Фалејќи ги реномираните и лековитите дестинации како бањата во Аранѓеловац, овој сегмент забележува најбрз раст во овој сектор.
Петковиќ додава дека Србија во 2011-та година беше меѓу првите 50 дестинации за средби во светот, тренд што продолжува и оваа година.
Во Македонија, владата се подготвува за развој на „сите видови на туризам:
масовен, селски, алтернативен, зимски, вински и еко туризам“, изјави министерот за економија Валон Сараќини за SETimes.
„До 2015-та година, ние очекуваме туризмот да придонесе 4-5 отсто од БДП.
Ние сме во преговори со многу тур-оператори ...
Почнуваме со новиот концепт на туристички развојни зони кои ќе функционираат на сличен начин на слободните економски зони, а веќе регистриравме голем број на туристи од Холандија“.
Хрватското министерството за туризам соопшти дека се очекува инвестициите во овој сектор да се зголемат за 37 осто во 2012-та во споредба со минатата година.
Според една анкета спроведена од страна на министерството, најголемото зголемување е во хотелскиот сектор.
Од 28 анкетирани хотели, сите рекоа дека планираат да инвестираат речиси 50 отсто повеќе средства оваа година за подобрување на нивната туристичка понуда.
Во Скопје, Чоневски нагласува дека туризмот треба да се смета за „извозна индустрија:
со зголемувањето на бројот на туристи кои ја посетуваат нашата прекрасна земја, [ќе има] повеќе работни места за секого, и поради таа причина, ние апелираме за поголема помош“.
Тој вели дека се потребни дополнителни услуги, заедно со подобра инфраструктура.
„Ако направиме споредба со нашето соседство, веднаш ќе ја забележиме разликата, но за да ги реализираме сите проекти, да ги развиеме туристичките центри, ние очекуваме поддршка, помош, внимание на системот на институциите, а не од приватниот сектор“.
Македонија, на пример, се фокусираше на реновирање на своите скијачки капацитети, тренд кој може да се забележи и во околните земји, каде што природата одговара за зимски туризам.
Петре Димитриески, извршен директор на ски центарот Попова Шапка, за SETimes изјави „Тие имаат модерна опрема, патеките се прекрасни, ски лифтовите работат совршено, а рестораните и хотелите се полни со гости од Албанија, Косово, Грција, Хрватска и Германија.
Со ова темпо, планираме следната година да биде уште поуспешна“.
Настаните надвор од Балканот, се разбира, придонесуваат за овој подем.
Европскиот туризам во целина се зголеми за 6 отсто минатата година, што делумно се должи на граѓанските конфликти во одредени делови на светот.
Арапската пролет и другите настани влијаеа врз дестинациите на Блискиот исток, кој доживеа севкупен пад од 8 отсто, и во Северна Африка, каде нивото на туризам опадна за 12 отсто.
Во Јапонија, цунамито, земјотресот и нуклеарната катастрофа што ја погодија пред една година се причината за пад од 13 отсто.
Според предвидувањата, се очекува меѓународниот туризам да почне да расте оваа година, со над една милијарда патници кои се очекува да ги спакуваат своите торби.
Сепак, уште еден тренд е во развој.
Спротивно на претходните години, развојот на туризмот е позначаен во поразвиените економии, отколку во земјите во развој.
Генерално, растот на овој сектор -- кој сочинува 5 отсто од БДП на глобалната економија -- е потенцијално добра вест, во ова тешко економско време -- се вели во извештајот на Светската организација за туризам во ОН.
Назад во Скопје, Чоневски не можеше да се согласи повеќе.
„Светот станува глобално село, особено во сферата на бизнисот;
не постојат граници, најважен е профитот, и тоа е големата вистина“.
