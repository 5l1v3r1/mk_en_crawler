11/01/2013
Сафет Кабашај за Southeast European Times во Приштина -- 11.01.13
Предложените измени во банкарските кредитни политики може да им помогнат на претпријатијата да избегнат банкрот, додека Косово ја пребродува климата на застој во економскиот развој, вели Косовскиот бизнис сојуз.
„Банкарската конкуренција е премногу слаба во Косово“, рече за SETimesАгим Шахини, претседател на сојузот.
Според истражувањата на сојузот, околу 25 отсто од 600-те пропаднати косовски бизниси во 2012 година биле резултат на високите каматни стапки на банките и кратките рокови за враќање на кредитите. 
Просечната каматна стапка за косовските бизниси во 2012 година беше околу 14 отсто, според Косовската централна банка.
Шахини рече дека повеќе нема висок ризик за кредитите во земјата, така што банките треба да воведат посоодветни политики кон бизнисите.
„Бизнисите во Косово трпат последици поради неточни наследени политики за соодветен економски развој, додека реформите траат премногу долго“, рече Шахини.
Но, Бесник Када, претставник за медиумите на Централната банка, изјави за SETimes дека каматните стапки паѓаат и дека бројот на долгорочните кредити се зголемува. 
Фактот дека тоа се случува во време на економска криза, рече Када, покажува дека банкарскиот сектор е голем поддржувач на развојот на бизнисот.
„Трошоците поврзани со банкарските кредити се целосно транспарентни и им овозможуваат на бизнисмените да ги разјаснат и да ги вклучат во бизнис плановите“, рече Када, додавајќи дека во некои случаи бизнисите пропаѓаат поради други фактори.
Министерството за трговија и индустрија објави значително зголемување на бројот на бизнисите во 2012 година, додека бројот на пропаднати бизниси пропорционално на тоа забележа пад. 
Министерството одобри 9315 нови бизниси -- 1684 повеќе отколку во 2011 година -- додека во 2012 година пропаднаа 100 бизниси повеќе отколку во 2011 година.
Арта Истрефи, советник за медиуми на министерката за трговија и индустрија, Мимоза Кусари-Липа, изјави за SETimes дека министерството значително ја има подобрено бизнис средината.
Според годишниот извештај на Светската банка „Водење бизнис“, кој ги рангира земјите во различни категории, Косово скокна за 44 места според леснотијата за отпочнување бизнис и се придвижи за 76 места погоре во однос на заштитата на инвеститорите.
„Значителното подобрување во водењето бизнис во Косово покажува намалување на периодот за регистрирање бизнис од 58 денови на еден ден за индивидуалните бизниси и максимум три дена за акционерски друштва“, рече Истрефи.
Шахини го поздрави извештајот на Светската банка, но инсистира дека истиот е недоволен.
„Во поглед на фискалната политика, потребните реформи се далеку од посакуваното ниво“, рече Шахини.
Шаќир Агушај, кој е сопственик на трговски центар во предградие на Приштина, се бори да го прошири својот бизнис. 
Со помош од партнерите, тој успеал да обезбеди банкарски заем и се приближува до крајот на седумгодишниот рок на враќање на кредитот.
„Кредитот што го подигнав е клучен за да го комплетирам бизнис центарот и да преминам од мал во среден бизнис, но се соочив со сериозни тешкотии при враќањето на истиот поради екстремно високите каматни стапки“, рече Агушај за SETimes.
„Сега се чувствувам малку релаксиран, бидејќи се приближувам до финалниот период на враќањето на кредитот, но клучно е за бизнисите да се применуваат поповолни банкарски политики. 
Во спротивно, општиот успех е во прашање.“
