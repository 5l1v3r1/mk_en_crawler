18/01/2007
(AФП, ДПА, Блиц - 18/01/07;
AП, ВОА, американски Стејт департмент, Бета, Б92 - 17/01/07;
ФT - 16/01/07;
AП, УПИ - 15/01/07)
Група високи претставници на ЕУ оваа недела изрази надеж дека парламентарните избори во Србија в недела (21-ви јануари) ќе резултираат со формирање на прореформска влада, која ќе ја постави земјата цврсто на патот на европската интеграција.
„Новата влада на Србија ќе го одреди патот“, рече шефот за надворешна политика на ЕУ, Хавиер Солана, за белградската новинска агенција Бета.
„Србија покажа дека има капацитет брзо да продолжи по патот откако ќе бидат отстранети политичките пречки.“
Изборите в недела ќе ги соочат западноориентираните политички партии -- вклучувајќи ја и реформистичката Демократска партија (ДС) на српскиот претседател Борис Тадиќ, и умерено конзервативната Демократска партија на Србија (ДСС) на премиерот Воислав Коштуница -- со партиите поврзани со режимот на Слободан Милошевиќ.
Последните анкети на јавното мислење покажуваат дека ДС на Тадиќ е во водство наспрема националистичката Српска радикална партија (СДС), која формално сé уште ја води обвинетиот од Хашкиот трибунал, Воислав Шешељ.
Според Центарот за слободно избори и демократија, поддршката за ДС достигна 29 отсто, што ја прави најпопуларна партија во земјата.
СРС е на второ место со 26 отсто, а ДСС е трета со 19 отсто.
Четири дена пред изборите, австриската министерка за надворешни работи, Урсула Пласник, и романскиот претседател Трајан Башеску, станаа последните официјални претставници на ЕУ кои ја изразија својата поддршка за напорите на Србија за влез во Унијата и понудија помош во остварувањето на таа цел.
„Австрија верува во Србија и е подготвена да продолжи со поддршката и да ја охрабрува Србија“, изјави Пласник за новинарите во средата, по состанокот со Тадиќ.
„Ние би сакале демократските сили да победат на престојните избори, за да може да продолжи патот на Србија кон ЕУ и НАТО“, рече Башеску.
На конференцијата во вторникот во Рим, комесарот за проширување на ЕУ, Оли Рен, рече дека очекува „новата, реформски ориентирана и проевропска влада во Белград да постигне брз напредок кон ЕУ“.
Шведскиот министер за надворешни работи, Карл Билт, и словачкиот министер за надворешни работи, Јан Кубисвил, кои го посетија Белград претходно оваа недела, исто така, изразија поддршка за кандидатурата на Србија за членство во ЕУ.
„Ние ќе ја почитуваме одлуката на гласачите во Србија, но се надеваме, од наша гледна точка, дека тоа ќе биде влада која ќе може да се вклучи во многу брзи, многу длабоки и многу конструктивни разговори за сите интегративни прашања“, АП ја цитираше изјавата на Билд од понеделникот.
Во Вашингтон, помошник секретарот на Стејт департментот за европски и евроазиски прашања, Даниел Фрајд, изрази надеж дека во Србија ќе победат проевропските партии.
„Сакаме да видиме дека Србија ја избира Европа, дека ја избира европската иднина за себеси“, рече Фрајд во интервјуто за ВОА.
„Србија го заслужува ова.
Српскиот народ заслужува иднина во Европа, исто како и другите луѓе во Европа.“
