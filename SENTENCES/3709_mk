30/07/2007
Од Игор Јовановиќ и Блерта Фониќи-Кабаши за Southeast European Times – 30/07/07
Српскиот министер за надворешни работи, Вук Јеремиќ, во четвртокот (26-ти јули) пристигна во Вашингтон, ветувајќи дека ќе се бори за намалување на тензиите во врска со косовското прашање.
Неговата посета се случи само неколку дена откако претставниците на косовските Албанци се состанаа со американскиот државен секретар Кондолиза Рајс, која ја потврди поддршката на САД за доделувањето сувереност на покраината под управува на ОН.
Дводневната посета на српскиот министер вклучува разговори со американските сенатори Ричард Лугар и Џорџ Воиновиќ, водачот на мнозинството на домот, Стини Хојер и претседателот на комисијата на надворешни односи, Том Лантос.
Тој, исто така, имаше обраќање во Националниот прес-клуб.
Во петокот Јеремиќ се состана со Рајс, при што на новинарите по состанокот им рече дека сé уште постојат големи разлики.
Сепак, додаде тој, Србија и САД се согласуваат дека решението за статусот треба да биде погодно за трајниот мир и безбедност на Балканот.
САД сакаат претстојниот круг преговори помеѓу Белград и Приштина да трае 120 дена, додека Србија е против „вештачки“ крајни рокови, рече Јеремиќ.
Воспоставувањето на временска рамка само ќе ја охрабри едната страна да седне и чека крајниот рок да истече, додаде тој.
„Не гледам никаква иницијатива за албанската страна да стори нешто во текот на тие 120 дена“, рече тој.
Една работа за која Јеремиќ и Рајс не разговараа беше кога преговорите треба да започнат, макар што тие се согласија дека тоа треба да биде што е можно побргу.
„Белград е подготвен“, рече Јеремиќ.
Непосредно пред заминувањето на Јеремиќ, српскиот парламент усвои нова резолуција со која владата се овластува да преземе неконкретизирано дејство против која било земја што го признава Косово како независно.
Помеѓу можните активности е и раскинувањето на дипломатските врски.
Овој потег може да ја влоши наводната поделеност помеѓу членките на ЕУ за тоа како да го решат прашањето на статусот на Косово ако Советот за безбедност на ОН се покаже дека не може да го реши прашањето.
„Сé поголем е бројот на земјите кои знаат дека цената на наметнувањето решение надвор од Советот за безбедност е висока и затоа почнуваат да мислат за тоа дали би можело да има пооптимално решение“, изјави Јеремиќ за АП пред неговата посета.
Американските водачи, сепак, посочија дека Вашингтон би можел да го признае Косово унилатерално, ако пропадне дипломатскиот процес.
За време на состанокот минатата недела со делегацијата на косовските Албанци, која го вклучуваше косовскиот претседател Фатмир Сејдиу и премиерот Агим Чеку, Рајс истакна дека САД не сака да види понатамошни одложувања.
„Дојдовме од Вашингтон со многу оптимизам дека по 120 дена ќе дојде независноста“, рече Сејдиу по разговорите.
Чеку рече дека целта на посетата била да ја покаже посветеноста на Косово на формирањето држава и залагање за побрзо решение.
„Ние покажавме дека Косово е подготвено за независност.
Покажавме дека сме подготвени самите да управуваме“, рече Чеку.
„Покажавме дека сме подготвени да ги преземеме сите надлежности од УНМИК и конечно покажавме дека косовскиот народ сé уште верува во САД.“
