25/04/2013
Младен Драгојловиќ за Southeast European Times во Бања Лука -- 25.04.13
Националните паркови на Балканот сé повеќе соработуваат заради поттикнување на одржливиот туризам, заштитата на ретките видови и образованието на персоналот, и почнаа да работат заедно на проширување на туристичката понуда, велат властите.
„Многу национални паркови во регионот покажуваат интерес за соработка. 
Првите врски што ги воспоставивме беа со националниот парк Козара [во БиХ], а потоа создадовме неколку заеднички проекти со Плитвички Езера, Пакленица и Крка во Хрватска. 
Наскоро очекуваме да потпишеме официјални договори со нив“, рече за SETimes Харис Хаџихајдаревиќ, правен експерт во националниот парк Уна.
Хаџихајдаревиќ рече дека ваквите договори се неопходни за да им овозможат на управите на парковите да подготвуваат заеднички проекти финансирани преку фондовите за прекугранична соработка на ЕУ и за здружување на напорите за привлекување странски туристи.
Националниот парк Уна го започна овој тренд минатата година, кога формираше информативно биро во Плитвички Езера и, исто така, понуди еднодневни посети на Уна.
Оваа година двата парка го вклучија и националниот парк Козара во договорот за размена на посетители -- при што трите се во радиус од 120 километри еден од друг -- за дводневна или подолга посета.
„Националните паркови во БиХ мора да ја искористат својата шанса во овој проект“, рече Хаџихајдаревиќ.
Плитвички Езера се познат парк, кој привлекува милион посетители годишно.
Властите, исто така, велат дека со соработката, парковите се обидуваат да го компензираат континуираниот пад на владините финансирања. 
Србија одвои само 1,3 милиони евра за своите национални паркови минатата година, половина од сумата одвоена во 2007 година, а тоа покрива околу една четвртина од потребите на парковите.
„Тие имаат финансиски средства во другите министерства и, исто така, од своите сопствени приходи од туризмот, надоместокот за користење на заштитените области, продажбата на дрва и други природни ресурси, како и преку ЕУ и други меѓународни проекти“, рече Горан Секулиќ, од српското Министерство за природни ресурси, рударство и просторно планирање.
Голема заложба за зголемување на мрежното поврзување е проектот Паркови на Динарскиот лак на Светскиот фонд за природата, според Леон Кебе, регионален проект менаџер за фондот.
Проектот помага со градење на капацитетите и нуди обука за проценка на ползата од заштитените области, за интеграцијата во ЕУ, одржливиот туризам и климатските промени.
Мрежата на Светскиот фонд за природата сега вклучува 75 национални паркови во Словенија, Хрватска, БиХ, Србија, Косово, Црна Гора, Албанија и Македонија.
„Вработените во заштитените области го ... 
поддржуваат брендот што го развивме: „Паркови на Динарските планини, неоткриен свет“, рече Кебе за SETimes.
Фондот, исто така, започна медиумска кампања, која беше комплетирана со кратко видео на YouTube, за популаризација на новиот регионален бренд и организираше конференција на која учествуваа околу 200 експерти за природна конзервација во Бања Лука.
„Не само што ги поврзуваме заштитените области, туку и луѓето што живеат во нив и околу нив. 
Преку серија работилници ги охрабруваме да ги споделат своите размислувања и почитувањето на заштитените области“, рече Кебе.
Светскиот фонд за природата објави дека ќе организира втора конференција до крајот на годинава на министерско ниво.
„Целта ни е осумте држави да потпишат договор одобрен од Европската комисија, кој ќе вклучува нови обврски во врска со управувањето со заштитените области на државно, како и на регионално, ниво“, додаде Кебе.
Што треба да направат националните паркови на Балканот за да ја зголемат соработката и да ја подобрат природата на конзервацијата и туризмот? 
Споделете ги вашите сугестии во просторот за коментари.
