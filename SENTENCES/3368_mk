19/06/2007
Од Јонилда Кочи за Southeast European Times во Тирана -- 19/06/07
Албанија неодамна влезе во групата земји -- вкупно 122 -- што воведоа закони за ограничување на пушењето на јавни места.
Пратениците ги одобрија ограничувањата минатата година, но тие не влегоа во сила до 26-ти мај.
Продажбата на цигари на малолетници и рекламирањето тутунски производи сега е исто така нелегално.
Производителите на тутунски производи мора да печатат порака на пакувањето во која ги предупредуваат корисниците за потенцијалната опасност по нивното здравје.
Со новите правила се опфатени хотелите, баровите, рестораните и ноќните клубови.
Тие можат да користат само 35 отсто од нивниот деловен простор за сместување на пушачите, кои мора да бидат сместени надвор.
Сопствениците кои нема да ги почитуваат правилата се соочуваат со парични казни и до 360 евра и казни како што е, на пример, губење на дозволата за работа.
Државниот санитарен инспекторат, во соработка со царинската и даночната администрација, ќе бидат задолжени за спроведување на законот.
Во текот на првата недела од неговото спроведување, властите извршија контроли на поширок регион, особено во главниот град.
„Не мислам дека ова е неостварливо и ние напорно работиме на тоа“, рече директорот за примарни услуги на Министерството за здравство, Агим Шеху.
Сепак, голем број Албанци се скептични.
„Не мислам дека ова ќе функционира во Албанија ...
луѓето пушат насекаде“, рече еден корисник на Интернет разговори во врска со оваа тема.
Коментаторот, кој го користи името Свит вејз, вели дека видел полицајци како пушат на должност, посочувајќи дека тие нема да ја спроведуваат мерката.
„Јас би забранил пушење целосно“, вели друг коментатор, кој го користи името Џеврија.
„Ризикот од пасивното пушење е доволен според мене за истото да биде прогласено за нелегално.
Ако сакате да ги наполните вашите бели дробови и да умрете од рак, зошто јас, недолжен набљудувач, би бил изложен на истиот ризик?
Јасно е дека тоа ги крши правата на другите.“
Според албанскиот Институт за јавно здравје, пушењето претставува масовен феномен во земјата, особено помеѓу младите.
Со население од 3,1 милион луѓе, повеќе од 850.000 се пушачи -- еден на секои четири лица.
Институтот вели дека 20 отсто од младите луѓе пушат пред да наполнат 15 години.
Албанија ја има една од највисоките стапки на пушачи во Европа, и населението троши околу 300 милиони евра годишно за тутунски производи.
