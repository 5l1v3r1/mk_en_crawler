13/09/2007
(Гардијан - 13/09/07; Фена, Javno.hr - 12/09/07; AФП, Балканска мрежа на истражувачко новинарство - 11/09/07; Ксинхуa - 10/09/07)
Новите разговори за полициските реформи започнаа во средата (12-ти септември) во Сараево. 
Тие се одржуваат во време на предупредувања дека Босна и Херцеговина (БиХ) ќе се соочи со пречки во напредокот кон пристапот во ЕУ ако не биде постигнат договор до крајот на овој месец.
Земјата ги заокружи своите разговори за Договорот за стабилизација и асоцијација (ДСА) со ЕУ во декември. 
Сепак, Брисел рече дека договорот ќе биде потпишан откако ќе биде надминат сегашниот ќор-сокак околу полициските реформи.
Ако политичарите во БиХ не успеат да постигнат компромис во текот на следните три недели „меѓународната заедница ќе мора да реагира“, изјави високиот претставник Мирослав Лајчак за британскиот весник Гардијан во средата. 
„Нема да има бизнис како обично. 
Нема да вртиме одоколу. 
Ќе работиме со конкретни имиња.“
Лајчак неодамна достави компромисен предлог, но истиот веднаш беше отфрлен од водачите на клучните партии на Бошњаците и на босанските Срби. 
Новите разговори, во кои ќе бидат вклучени и претставниците на осумте најголеми политички партии, се фокусираат на техничките аспекти од планот на Лајчак.
Харис Силајџиќ, кој е претседател на Партијата за Босна и Херцеговина, тврди дека истиот не оди доволно далеку и ќе ги награди босанските Срби. 
Силајџиќ е застапник на идејата за укинување на Република Српска (РС) и обединување на БиХ под силна централна администрација.
Премиерот на РС Мирослав Додик, кој го предводи Сојузот на независните социјалдемократи, го отфрли планот како „целосно наприфатлив“, тврдејќи дека истиот не дава основа за компромис и е „неуставен“.
Другите тврдат дека предлогот на Лајчак, кој сé уште не е објавен, не е во согласност со принципите на Европската комисија (ЕК) за реструктуирање на полицијата на БиХ, каде што секој од двата ентитети -- РС и Федерацијата на БиХ -- има свои сопствени полициски сили.
ЕУ сака сите законодавни и буџетски надлежности за сите полициски прашања да бидат префрлени на државно ниво. 
Унијата вели дека не треба да има мешање на политиката во оперативната работа на полицијата и дека полициските зони мора да бидат формирани врз основа на професионални критериуми, а не на етнички.
„Дијаметрално спротивставените и некомпатибилни ставови за главните водачи се ги истиснуваат умерените позиции, што го отежнува постигнувањето договор за клучните прашања“, рече Лајчак во вторникот.
Главните претставници на ЕУ застанаа зад Лајчак, отфрлајќи ги коментарите дека неговиот план ги крши трите принципи на ЕУ. 
Тие ги повикаа политичарите во БиХ да покажат поголема зрелост.
Ако не биде постигнат договор, тоа нема да значи само одложување на потпишувањето на ДСА, туку и ќе ја врати европската перспектива на БиХ „уште поназад“, рече шефот за безбедност на ЕУ, Хавиер Солана, по разговорите со Лајчак во понеделникот.
Лајчак, кој е и специјален претставник на ЕУ во БиХ, има широк надлежности според т.н. 
Бонски надлежности, вклучително и правото да ги разрешува избраните функционери. 
Тој предупреди дека БиХ ќе се соочи со ужасни последници ако кандидатурата на земјата за влез во ЕУ биде попречена.
„Ќе има стагнација, изолација и -- не би исклучил дури ни -- дестабилизација“, весникот Гардијан го цитираше Лајчак во средата.
