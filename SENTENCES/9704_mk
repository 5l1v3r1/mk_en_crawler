22/02/2013
Марина Стојановска за Southeast European Times во Скопје -- 22.02.13
По два месеци политички ќор-сокак меѓу македонската влада на ВМРО-ДПМНЕ и опозициските социјалдемократи (СДСМ), и со наближувањето на локалните избори, опозицискиот блок се цепи, а членовите на меѓународната заедница повикуваат на компромис.
Тензиите започнаа на 24-ти декември, кога членовите на СДСМ беа отстранети од парламентот откако предизвикаа нарушувања пред гласањето за буџетот. 
Ситуацијата го привлече вниманието на европските официјални претставници, кои јасно ставија до знаење дека политичкиот хаос во Скопје ќе се одрази негативно на престојниот извештај за напредокот на Македонија во пристапувањето во ЕУ.
Елмар Брок, претседавач на Комитетот за надворешни работи на Европскиот парламент, ги осуди дејствата на СДСМ.
„Целата држава е ставена во заложништво на оваа партија, поради нејзините сопствени политички причини. 
Сметам дека македонската влада не е неподготвена, но СДСМ е неподготвена“, изјави Брок за новинарите во Брисел.
Ричард Ховит, специјален известувач на Европскиот парламент за Македонија, помина скоро три дена во Скопје минатата недела и рече дека ќе го одложи гласањето за новиот извештај за напредокот, бидејќи верува дека актуелната ситуација ќе го оневозможи позитивниот исход.
„Како што многу јасно им кажав на политичките водачи во вашата земја, за време на мојата посета минатата недела, Европскиот парламент не поддржува бојкот на избори“, рече Ховит за Македонската информативна агенција.
Откако претседателот на СДСМ, Бранко Црвенковски, објави дека опозицијата ќе ги бојкотира локалните избори, неколку истакнати членови на СДСМ го напуштија блокот во последниве недели и се приклучија или формираа други партии.
Оваа недела градоначалникот на Карпош, Стевче Јакимовски -- единствениот опозициски градоначалник меѓу скопските општини -- ја поднесе својата кандидатура како член на Српската напредна партија во Македонија.
Јакимовски веднаш беше исклучен од СДСМ, каде што имаше висока позиција како претседател на градскиот огранок на партијата. 
Тој беше шести висок член на СДСМ што беше исклучен од партијата.
„Мислам дека ќе ја водиме борбата многу подобро покажувајќи дека ја имаме поддршката на гласачите. 
Тоа може да се докаже само на избори“, рече Јакимовски.
Јакимовски рече дека не мисли оти ја предал СДСМ, бидејќи претходно им го кажал својот став за неопходноста од учество на изборите на другите високи партиски функционери.
„Фактот дека Јакимовски беше исклучен од партијата не е изненадување за мене, бидејќи бев сведок на бркање на други партиски членови за работи што се помалку важни од оваа“, рече заSETimesАлберт Муслиу, директор на Асоцијацијата за демократски иницијативи.
„Сепак, би кажал дека најважна и најсложена работа е бојкотот и објавата на опозицијата дека ќе дејствува надвор од институциите“, рече тој.
Поранешниот премиер и претседател на СДСМ, Владо Бучковски, кој беше, исто така, избркан, се согласи дека исклучувањето на Јакимовски не е изненадување.
„Отсекогаш велев дека македонските партии имаат недостиг на демократски капацитет, внатрепартиска демократија и дијалог“, рече Бучковски. 
„Актуелните случувања се поврзани со овој проблем. 
Подобро е да се спречат работите, отколку да се лечат последиците.“
