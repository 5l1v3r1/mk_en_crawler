14/11/2006
Од Гелу Трандафир за Southeast European Times во Букурешт – 14/11/06
Поранешниот премиер Адријан Настасе е обвинет за злоупотреба на службената должност, уцена и примање мито во висина од 1,37 милиони евра. 
Неговата сопруга и уште двајца други луѓе, исто така, се соочуваат со обвиненија за корупција. 
Сите категорички ги отфрлаат обвиненијата. 
Нивниот судски процес започнува на 14-ти декември, во романскиот Врховен суд на правдата.
Според обвинителите, Настасе го искористил своето влијание како премиер и водач на владејачката Социјалдемократска партија за да обезбеди нелегални финансиски средства за својата кампања и да добие скапа стока и градежни материјали од Кина за реновирање на две од неговите куќи.
Националниот антикорупциски директорат (НАД), исто така, го тужи поранешниот премиер за уцена на романскиот конзул во Хонг Конг, Јоан Паун. 
Настасе, наводно, побарал од овој дипломат да не го открива своето сознание за нелегалната испорака на 12 пакети кинеска стока и да ја уништи царинската документација, објави ДНА.
Обвинителите велат дека имаат доказ за „постоењето на закани кои й влеале на жртвата длабок страв за сопствениот живот, животот на неговото семејство и развојот на неговата кариера“.
Настасе ги негираше обвинувањата, велејќи дека е жртва на „големи, гнасни, политички маневри“. 
Неговото обвинение има за цел да го оправда трошењето на парите на даночните обврзници по неколкугодишно судско малтретирање, вели Настасе.
„Целиот систем на обвинители, полицајци и луѓе од тајните служби е ангажиран со цел да се измисли овој случај“, тврди тој.
Оваа истрага започна во август 2004 година, додека Настасе беше на власт. 
Истата беше затворена во јануари 2005 година, неколку недели откако Настасе загуби во претседателската трка и стана претседател на Домот на пратениците. 
Случајот беше повторно отворен во есента 2005 година, откако еден млад обвинител, Даниел Морар, беше назначен за нов шеф на засилениот Антикорупциски директорат.
Претходно оваа година Настасе поднесе оставка од неговата функција на претседател на Домот и извршен претседател на Социјалдемократската партија.
Тој е најважниот романски политичар досега кој ќе се соочи со вакви обвиненија.
Додека беше премиер, ЕУ постојано бараше од Романија да се бори против корупцијата на високо ниво. 
Од 2001 до 2005 година Брисел честопати го критикуваше поранешното Антикорупциско обвинителство за решавање на неважните случаи и несудење на „големите риби“.
Клучната пресвртница се случи кога Моника Маковеи, поранешна активистка за човекови права, дојде на функцијата министер за правда. 
Со поддршка на Европската комисија, Маковеи се бореше за доделување средства и нови, млади обвинители во Антикорупцискиот директорат, со цел зачувување на неговата независност и негова заштита од политичките влијанија.
Според заклучоците на последниот Мониторинг извештај на Европската комисија, Романија постигнала „значаен напредок ... 
во постигнувањето на солидни резултати во сериозните непристрасни истраги на случаите на високо ниво, кои доведоа до покренување обвиненија и судски процеси“.
Извештајот ја пофали активноста на ДНА, истакнувајќи ја важноста на ревидирањето на страите истраги: „Квалитативното подобрување на истрагите на ДНА продолжи со повторното отворање на случаите кои беа затворени под претходниот раководен тим и со отпочнувањето на нови истраги во долготрајните скандали на јавни набавки“, се вели во истиот.
Истовремено, сепак, Европската комисија е загрижена дека политичката волја е намалена додека антикорупциската кампања ја покажува својата легитимност.
„Треба да има јасна политичка волја на сите политички актери да ја покажат одржливоста и неповратноста на неодамнешниот позитивен напредок во борбата против корупцијата“, й порача Брисел на Романија.
