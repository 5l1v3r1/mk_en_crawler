21/10/2004
(Ромпрес - 21/10/04;
Трансперенси интернешнал, Новините, БНН, Фокус, Фена – 20/10/04)
Копрупцијата е сé уште распространета низ целиот свет, објави во средата (20-то октомври) Трансперенси интернешнал, при издавањето на своето последно истражување за корупцијата.
„Корупцијата во обемните јавни проекти претставува обесхрабрувачка пречка за одржливиот развој и резултира со големи загуби на јавните средства потребни за образованието, здравството и за намалувањето на сиромаштијата, како за развиените, така и за земјите во развој“, рече Питер Еиген, претседателот на берлинската антикорупциска комисија, на прес-конференцијата во Лондон.
Индексот на мислења за корупцијата за 2004 година (СПИ) на групата покажува дека 106 од вкупно 146 земји добија оценка помала од 5 од максимум 10.
Шеесет земји -- меѓу кои и Романија, Македонија, Србија и Црна Гора и Албанија -- добија оценка помала од 3, што покажува раширена корупција, се вели во соопштението за печатот на оваа група.
Помеѓу овие земји, Романија има највисока оценка од 2,9, што ја рангира на 87-мото место, заедно со Доминиканската Република и Иран.
Со оценка од 2,7 Македонија и Србија и Црна Гора се најдоа на 97-мото место во ЦПИ, заедно со Алжир, Либан и Никарагва.
Албанија со оценка 2,5 го дели 108-мото место со Аргентина, Либија и Палестинската власт.
„Ако се надеваме на постигнување на Милениумската развојна цел за преполовување на бројот на лица кои живеат во екстремна сиромаштија до 2015 година, владите треба сериозно да се справат со корупцијата во јавните договори“, рече Еиген.
Неговата група предвидува дека најмалку 400 милијарди американски долари се губат низ целиот свет секоја година како резултат на подмитување при владините тендери.
По објавувањето на истражувањето, романскиот министер за правда, Кристијан Диаконеску, рече дека Букурешт во него гледа сигнал дека мора да ги зголеми своите напори.
И покрај подобрите оценки, сите земји на ЈИЕ -- освен Кипар (5,4) -- се во групата на 106-те земји со оценки пониски од 5.
Со оценка од 4,3 Грција се рангираше на 49-тото место, заедно со Суринам.
Бугарија доби оценка 4,1 и се рангираше на 54-тото место, заедно со Мавританија и Намибија.
Бугарија се најде во групата земји меѓу кои се и Шпанија, Мексико и Колумбија, кои „постигнаа значајни промени на подобро“ во борбата против корупцијата во изминатите осум години.
Хрватска се наоѓа на 67-мото место, со Перу, Полска, Шри Ланка, и секоја од нив има оценка 3,5.
Со оценка 3,2 Турција се најде на 77-мото место, заедно со Бенин, Египет, Мали и Мароко.
Босна и Херцеговина доби оценка 3,1 и 82-ро место во ЦПИ, заедно со Мадагаскар.
ЦПИ претставува група анкети кои ги одразуваат мислењата на деловните лица - државјани и странци во земјата, како и на аналитичарите во земјата.
Овогодинешниот индекс се базира на 18 истражувања спроведени од страна на 12 независни институции помеѓу 2002 и 2004 година.
