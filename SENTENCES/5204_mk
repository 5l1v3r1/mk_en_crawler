03/12/2009
Од Пол Чикои за Southeast European Times во Букурешт -- 03/12/09
Актуелниот претседател Трајан Башеску и социјалдемократот Мирчеа Џоана, поранешен министер за надворешни работи, ќе се соочат в недела (6-ти декември) во вториот круг од претседателските избори.
Предизборната кампања зазеде лош тек минатата недела, откако започнаа лични напади од страна на спротивставените табори.
Филмот на кој, наводно, Башеску удира дете на митинг во 2004 година предизвика контроверзи во земјата. 
На снимката се гледа како претседателот се наведнува од бината, каде што се обраќа пред насобраниот народ во градот Плоешти за време на кампањата за локалните избори пред пет години, за да слушне една жена која бара помош. 
Едно дете им се приближува и, во еден момент за време на разговорот, Башеску изгледа како да го удира детето силно по брадата.
Претседателот побара од Националниот институт за криминална експертиза да ја анализира снимката, за да утврди дали е автентична. 
Институцијата објави комунике во кое вели дека нејзините заклучоци се поднесени до претседателството. 
„Спорната снимка содржи елементи на компјутеризирани измени; не е ниту автентична, ниту копија направена точно по автентичната снимка“, рече Башеску, претставувајќи го заклучокот на 18 страници.
Башеску го тужеше весникот кој прв објави фотографии од наводниот инцидент, како и Дину Патрициу, бизнисмен кој рече дека бил сведок на истиот.
Како одговор на нападите во врска со ова, од страна на поранешниот комунистички дисидент и поет Мирчеа Динеску, сопругата на претседателот, Мариа Башеску, која досега не се експонираше во јавноста, објави отворено писмо во кое ги отфрла тврдењата дека била удрена од сопругот. 
„Го прекинувам молкот денес бидејќи она што го велат медиумите и луѓето зад нив деновиве, е неприфатливо за мене.“
Здружението Про демократија (АПД), водечка романска невладина организација која ја промовира демократијата и која, меѓу другото, ги набљудуваше изборите во Романија, го осуди „недостатокот на етика и професионализам, кои ја дефинираат предизборната кампања за претседател“.
„Во тој контекст, АПД упати последен повик за нормалност и интегритет до изборните учесници кои се чини дека заборавија оти целта не секогаш ги оправдува средствата“, вели истото.
„Изборните валкани напади достигнаа кулминација без преседан. 
Позитивните теми на кампањата се прекриени со кал од ваквите напади“, рече Флорин Чорнеи, политички уредник на романскиот весник Eвениментул зилеи за SETimes.
„Овие лични напади имаат за цел да предизвикаат емотивни ефекти кај електоратот -- демобилизирајќи ги противничките гласачи или привлекувајќи нови кои може да бидат шокирани од ваквите ,откритија’“, додаде тој.
Според анкетата на ИНСОМАР објавена во вторникот, Џоана има 54 отсто од гласовите, во споредба со 46 отсто за Башеску.
