24/09/2012
Билјана Лајмановска за Southeast European Times во Скопје -- 24.09.12
Mакедонската влада најави напори за стимулирање на економскиот раст, откако стана последната балканска земја што влезе во рецесија, по 1,4 отсто намалување на БДП во првиот квартал од оваа година и 0,9 отсто во вториот.
Премиерот Никола Груевски рече дека намалувањето на БДП се должи на негативното влијание од европската економска криза врз македонската економија.
„Извозот на македонските претпријатија во нивните традиционални партнери се намали бидејќи повеќето земји се или во рецесија или се соочуваат со рецесија“, рече Груевски.
Владата ја започна 2012 година со амбициозно предвидување за раст од 4,5 отсто, но го приспособи на 2,5 отсто по ребалансот на буџетот во јуни.
„Мораме да направиме нова, пореална проценка и да изградиме параметри за нова економска политика на оваа проценка“, рече за SETimesВанчо Узунов, професор по економија на Правниот факултет во Скопје.
„Не треба да мислиме на рецесијата како на некој вид чудовиште, туку како на нешто што ни ги дава симптомите на проблемите со кои се соочува економијата за да преземеме мерки или „лекови“ за надминување на сегашната ситуација“, изјави заSETimesТоме Неновски, професор на Економскиот факултет во Скопје.
Некои ја истакнуваат потребата за стимулирање на домашните производители како надополнување на владината кампања за странски инвестиции со цел да се реши актуелната ситуација.
„Владините министри одат на турнеи низ целиот свет за да лобираат за странски инвестиции. 
Тоа е добро, но не го решава [само по себе] проблемот ... 
ние мораме да се фокусираме на стимулирање и на домашните инвеститори“, изјави заSETimesПредраг Трпески, поранешен заменик-министер за финансии.
Бизнисмените очекуваат ефектите од странските инвестиции да се материјализираат во втората половина од следната година.
„Toa е временската рамка кога ние очекуваме производство -- зголемување на работните нарачки за нас, поголем извоз и вработување“, рече заSETimesБилјана Муратовска, претставничка на Макамтранс, асоцијација на компании за товарен сообраќај.
Европските пазари може да се показател за тоа како работите ќе се одвиваат понатаму, рече Бранко Азески, претседател на македонската Стопанска комора.
„Ако тие не можат да апсорбираат нови нарачки на македонските производи до крајот на оваа година, тогаш негативните тенденции ќе продолжат“, рече Азески за SETimes.
Според тоа, напорите треба да се насочени кон подобрување на конкурентноста и квалитетот на македонските производи, додаде Азески.
Но, некои бизнисмени велат дека повеќе државни инвестиции во земјоделството и градежништвото, меѓу другите сектори кои се имуни на флуктуациите на пазарите на ЕУ и рецесијата, претставуваат долгорочни решенија.
„Продолжувањето со земјоделските субвенции, кои сега достигнаа 130 милиони евра, е од клучна важност. 
Земјоделството е најголемиот сектор во македонската економија кој се очекува да вработи масовен број нови луѓе и кој добива зголемена важност за извозот, со оглед на глобалниот тренд на досега најмали приноси“, рече заSETimesОгнен Оровчанец, земјоделски инженер во Агроунија во Скопје, претпријатие кое создава и произведува нови земјоделски сорти.
„Почнувајќи од следната година, светските пазари нема да прашуваат за цените, туку за тоа дали има пченица, пченка, сончоглед, шеќерна репка, итн.“, рече Оровчанец.
„Планираното инвестирање во дополнителни големи градежни проекти -- патиштата, како што е делот Смоквица-Демир Капија од Коридорот 10, кое само што започна, потоа железничките и енергопроизведувачките структури, ќе го зголемат БДП и ќе вклучат најмалку уште 40 други дополнителни трговски гранки“, рече за SETimesМиле Трајковски, постар градежен инженер со седиште во Скопје.
„Платите во градежништвото не се високи, но овој сектор дава економска стабилност за ублажување на последиците од економската криза во ЕУ“, рече Трајковски.
