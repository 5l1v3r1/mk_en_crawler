14/05/2009
Од Зоран Николовски за Southeast European Times во Скопје -- 14/05/09
Претежно албанската Демократска унија за интеграција (ДУИ) -- коалициски партнер на владејачката ВМРО-ДПМНЕ -- ја притиска Македонија на компромис со Грција.
Сé досега ДУИ и другите партии на етничките Албанци во Македонија генерално ги поддржуваа владините стратегии за зачувување на името на Македонија.
Водачот на ДУИ, Али Ахмети, се состана со новизбраниот претседател Ѓорге Иванов, по локалните и претседателските избори минатиот месец.
Тие заеднички издадоа изјава во која се вели:
„Потребно е национално единство, како и разумен компромис, за решавање на разликите во врска со името со Грција“.
Иванов не објасни што точно значи компромис, но подвлече:
„Не станува збор за промена на името“.
Водечките претставниците на ДУИ оваа година тврдат дека решението ќе помогне за членството на Македонија во НАТО и интеграцијата во ЕУ.
Претставници на ДУИ за А1 ТВ изјавија дека неофицијалниот краен рок што ДУИ го поставува за наоѓање „компромис“ ќе бидат септемвриските избори во Грција.
Претставничката на ДУИ Теута Арифи рече дека партијата ќе ја охрабри ВМРО-ДПМНЕ да одржи конструктивна дебата за навремено решавање на спорот, бидејќи „коалициските партнери треба да се слушаат меѓу себе“.
Иако партискиот портпарол и заменик-претседател на парламентот Радис Алити рече дека „партиските структури на ДУИ ќе одлучат“ дали ќе ја напуштат владата ако нивните очекувања не бидат исполнети, Арифи стави крај на таквите шпекулации велејќи:
„партијата не расправа за тоа прашање“, но е отворена за дебата околу владината политика.
Имер Исмаили -- професор и дописник на албанската телевизија РТШ и <i>Коха Диторе</i> -- за Радио Слободна Европа изјави дека ДУИ презела улога во владината коалиција на суптилен притисок врз премиерот Никола Груевски за компромис околу името на Македонија.
Сепак, аналитичарот Слободан Чашуле изрази сомневање претходно оваа година дека името ќе биде променето во блиска иднина, или кога било.
За него „пореални се разговорите во НАТО за тоа како да се спречи злоупотребата на НАТО и неговите суштински вредности, во овој случај од страна на Грција и Словенија кон Македонија и Хрватска“.
ВМРО-ДПМНЕ соопшти дека целосно се согласува оти приоритет на Македонија е да влезе во НАТО.
Партиски претставник за А1 ТВ изјави дека ВМРО-ДПМНЕ е „подготвена да разговара со секого, особено со коалициските партнери“ и ги поздравува корисните и конструктивни сугестии.
ВМРО-ДПМНЕ неофицијално изјави за А1 ТВ дека ДУИ се обидува да „си ја зголеми цената и [да постигне] повисок рејтинг меѓу гласачите“ поради партискиот конгрес закажан за ноември.
Поради тоа, раководството на ДУИ се состана во Мала Речица на 26-ти април за да осмисли стратегија за промена на курсот.
Албанските опозициски партии Нова демократија и Демократската партија на Албанците сé повеќе ја ставаат ДУИ во дефанзива, тврдејќи јавно дека ДУИ не е способна да ги исполни своите ветувања за дипломатски односи со Косово и спроведување на Охридскиот рамковен договор.
