02/10/2012
ХК Цанис за Southeast European Times во Атина -- 02.10.12
Првичната бројка од 50 милијарди евра во приходи од приватизацијата во Грција, кажана најпрвин во февруари 2011-та од страна на претставниците на тројката ЕК-ЕЦБ-ММФ кои ги претставуваат институционалните кредитори на Грција, набрзо беше повлечена поради одолговлекувањето од тогашната влада на премиерот Јоргос Папандреу пред нејзиното распаѓање во ноември 2011-та.
Последователната политичка нестабилност и двата општи избори -- во мај и јуни -- на крајот завршија со владата на премиерот Антонис Самарас составена од три партии, кој во неколку наврати вети дека ќе ја исполни, барем делумно, целта на приватизацијата.
Грчкиот министер за финансии Јанис Стурнарас, највлијателниот и внимателно следен член на кабинетот на Самарас, рече дека во септември приватизацијата ќе земе голем замав, „нудејќи знак на подготвеност на владата за брза имплементација на оваа програма за приватизација“.
Тројката сака Грција да продаде или да ги изнајми државните згради и имоти за да собере до 19 милијарди евра, или 24,48 милијарди долари до 2015-та година во замена за продолжување на социјалната помош, но многу аналитичари јасно кажаа дека учинокот на земјата до сега е очаен и се сомневаат дека приватизацијата ќе биде лекот.
Агелос Цаканикас, раководител на Фондацијата за економски и индустриски истражувања со седиште во Атина, вели дека одложувањата поради изборите и летните одмори довеле до застој во приватизацијата и дека ќе биде тешко да се врати динамиката.
„Не се работи само за вредноста што може да се добие од почетните влогови, туку колку пари ќе бидат инвестирани во нив“, во ново-приватизираните компании“, изјави тој за SETimes.
„Не верувам дека ќе достигнеме толку големи бројки, но треба да ги притиснеме инвеститорите затоа што нам не ни требаат само пари, туку и работни места. 
Приватизацијата е уште еден фискален инструмент кој може да го искористиме наместо намалување на платите и пензиите“, додаде тој. 
„Ќе забележиме значителен напредок во наредните неколку месеци“.
Во четвртокот (27. 
септември), грчката влада изјави дека ќе продаде 33 од своите 34 отсто акции во ОПАП, државниот оператор на игри на среќа и обложувалници во земјата.
Според нацрт-закон на министерството за финансии, државата ќе собере до 30 отсто од годишната бруто заработувачка на ОПАП до 2020-та година, додека пак даночната стапка за игрите на ОПАП ќе биде поставена на 10 отсто.
Компанијата моментално е проценета на 450 милиони евра на атинската берза, а се очекува продажбата да донесе околу 19 милиони евра во државната каса.
„Фактот дека ОПАП се продава во целост ја покажува волјата на владата да го приватизира“, Ројтерс ја пренесува изјавата на Димитрис Мардас, професор по економија на Аристотеловиот универзитет во Солун.
На регионално ниво, најмалку два значајни проекти вклучуваат инвестиции од турски компании.
Грчко-турски конзорциум, составен од групацијата Фоли Фоли и турскиот Сетур Сервис Туристик -- подружница на гигантот Коч, брзо го гради пристаништето во Митилена, главниот град на егејскиот остров Лезбос, по успешното наддавање за концесијата на пристаништето во почетокот на 2012-та година -- во вредност од 250.000 евра годишно, за 40 годишен закуп.
Двата партнери, оператори на аеродромските бесцарински концесии, најпрвин беа конкуренти на тендерот за слободните бесцарински продавници на турските аеродроми.
Конзорциумот, како што се дознава, повторно ќе се наддава за други две пристаништа во Грција, едно на источно-егејскиот остров Хиос и друго на јонскиот остров Кефалонија.
„Точно е дека (туристичкиот) сектор е погоден од кризата, но ние имаме долгорочна перспектива. 
Јас верувам дека туристичкиот сектор ќе се подобри со текот на времето...Ако оваа соработка биде успешна, тогаш патот за други инвестиции ќе биде отворен“, изјави за SETimes Ибрахим Тамер Хасимоглу, претседател на одделот за туризам, храна и трговија во Коч.
Покрај тоа, можноста за изградба на тркачка патека на Ф1 и избрана врвна туристичката инфраструктура на сега главно запуштената индустриска област, западно од пристаништето Пиреа, кои ги полнат насловните страници, предизвикаа уште поголемо медиумско внимание кога Мамтаз Тахинчиоглу, претседателот на турската Моторспорт федерација, ја посети Грција овој месец.
Турскиот бизнисмен и тркач се сретна со општинските претставници и шефот на локалниот конзорциум за промовирање на инвестицијата.
Според планот, кој е поддржан од општините кои го поседуваат пристаништето, трошоците за изградба и гаранција за одржување на Ф1 Гран При би биле околу 650 милиони евра.
„Во овој одлучувачки спој за Грција, секој настан што би можел да ја направи нашата земја позната во странство и да привлече меѓународен интерес е добредојден и мора да биде поддржан“, рече во неодамнешна изјава заменик министерот за образование и спорт Костас Цаварас.
„Можноста за Ф1 трка во Драпетсона создава очекувања за ревалуација на нашиот туристички сектор преку регенерирање на областа. 
Во исто време тоа ќе помогне за содавање на нови работни места и промовирање на имиџот на нашата земја во странство“.
„Невидените напори за комерцијално искористување на големата но неискористена грчка сопственост на корпоративно ниво, дојдоа во време на неколку меѓународни медиумски извештаи за продажбата или долгорочното изнајмување на неколку скапи имоти, вклучувајќи го и поранешниот кралски селски имот Татои, северно од Атина.
Според Бизнисвик, кој цитираше неименуван владин претставник, други имоти кои би се продале се резиденција во западен Лондон, користена од високи грчки дипломати, зграда на осум спрата во Брисел, зграда во барок-стил во центарот на Белград, канцеларии во Љубљана и имот од два ари во Никозија.
Во енергетскиот сектор, фондот за приватизација одобри тендер за продажба на снабдувачот на природен гас ДЕПА и придружниот оператор за пренесување на гас. 
Уделот на државата во Хеленик Петролеум Групацијата од околу 30 отсто, еден од најголемите во Југоисточна Европа, е исто така на продажба.
Хараламбос Царданидис, директор на Институтот за меѓународни односи во Атина, рече дека климата во Грција е се уште тешка за да привлече инвеститори, дури и со изгледите за продажба во беацење и со фактот дека купувачите знаат дека земјата е очајна за пари.
„Тројката намали онолку колку што мисли дека може да се добие од приватизацијата и со рецесија не е толку лесно“, рече тој.
Самарас допрва треба да ја убеди Тројката да прифати план за намалување на буџетот за 11,5 милијарди евра потребен за исплата на кредитна транша од 31,1 милијарди евра и втора финансиска помош од 130 милијарди евра. 
„Ќе биде тешко за приватизацијата ако нема следна рата", додаде Царданидис.
Досега владата понудила околу 40 ненаселени острови за продажба или за наем, и една третина од агенцијата за спортско обложување и игри на среќа, ОПАП, која прикажа нето приход од 126,1 милиони евра во првата четвртина од годината.
Миранда Ксафа, поранешен претставник на Грција на бордот на ММФ, рече дека иако „целната“ цифра од приватизацијата повторно падна за 2012-та година, секој приход ќе ги исполни потребите за задолжување.
„Главната цел е да се привлечат инвестиции и да се создадат работни места, не се работи само за пари... 
Досега (приватизацијата) е многу разочарувачка“, изјави таа за SETimes.
Но, што мислат Грците за продажбата на имотот на нивната земјата?
Минатогодишната анкета во врска со прашањето за приватизацијата спроведена од Паблик Ишју покажа дека 74 отсто од испитаниците рекле дека мерките се „дефинитивно“ или „најверојатно“ потребни.
Околу 58 отсто изразиле позитивно мислење за продажбата; додека пак 69 отсто од испитаниците рекле дека приватниот сектор мора да се засили ако Грција сака да се врати во раст.
Но, не сите се согласуваат.
63-годишниот Коста Влакополос, пензиониран државен службеник, вели дека Грција гледа краткорочно со продавањето на државните објекти и имоти, и покрај тоа што многу од нив губат големи пари.
„Погледнете до каде стигнавме, тоа е како продавање на семејно наследство кое никогаш не можеме да го вратиме, а тие само си ставаат пари во различен џеб“, рече тој заSETimes.
Дописникот на SETimes во Атина Енди Дабилис го даде својот придонес во овој напис.
