28/01/2005
(Институт за воено и мирнодопско известување - 27/01/05)
Опишувајќи ја 2005 како пресудна година за аспирациите на нејзината земја за евро-атланска интеграција, македонскиот вицепремиер, Радмила Шеќеринска, наведе некои од задачите на кои ќе се фокусира оваа балканска нација во следните месеци.
„Македонија ќе ја достави својата листа на одговорите на Прашалникот на ЕК, долга 14.000 страници, во Брисел на 14-ти февруари -- што ќе претставува рендгенска снимка за сегашната состојба во Македонија и за планираните реформи“, пишува Шеќеринска во коментарот што го објави Институтот за воени и мирнодопско известување во четвртокот (27-ми јануари).
Земјата поднесе апликација за членство во ЕУ минатата година и се надева дека ќе доби статус на кандидат за ЕУ во 2006 година, кога, исто така, се надева дека ќе добие и покана за влез во НАТО.
Во своето обраќање пред Комисијата за надворешни работи на Европскиот парламент комесарот на ЕУ за проширување, Оли Рен, рече дека откако ќе ги добие одговорите, ЕК ќе започне да го подготвува своето мислење, кое „би можело да се најде на агендата на Европскиот совет во декември“.
Ако Македонија и понатаму го задржи правецот на позитивен политички развој, можно е да им се придружи на Хрватска и на Турција како официјална земја-кандидат за ЕУ, рече комесарот.
Но, испраќањето на Прашалникот во Брисел не претставува крај на процесот, предупреди Шеќеринска, истакнувајќи дека следат тешки реформи.
„Земјата треба да покаже дека има стабилни институции и цврст правен систем“, рече заменик-премиерот.
„Таа ќе мора да насочи голем дел од својата енергија и ресурси кон понатамошните реформи и подобрување на работата.“
Локалните избори во март, рече таа, ќе претставуваат тест за демократските принципи и почитувањето на владеењето на правото.
Властите ќе мора да покажат дека можат да организираат фер и слободни избори, додаде таа, истакнувајќи дека Скопје веќе покани странски и домашни набљудувачи да го следат изборниот процес.
Помеѓу другите предизвици се и реформата на судството и подготвувањето на план за долгорочно трасирање на патот на земјата во однос на одржливиот економски развој во рамките на конкурентниот пазар на ЕУ.
Друг важен проект ќе биде подготвувањето на национална програма за усвојување на „ависот“, кој ќе ја воспостави точната временска рамка според која Македонија ќе може во целост да го усогласи своето стопанство и законодавство со стандардите и регулативите на ЕУ.
Во контекст на кандидатурата на земјата за членство во НАТО, Македонија ги забрзува и финализира реформите на Армијата, вели министерот.
Тоа ќе й овозможи на земјата да ги исполни барањата на НАТО, подготвувајќи терен за подобра соработка помеѓу македонските армиски сили и силите на Алијансата.
Понатамошниот напредок кон членството во ЕУ и во НАТО ќе биде од корист за целиот регион и ќе обезбеди дополнителни гаранции против потенцијалните регионални предизвици за безбедноста во иднина, вели Шеќеринска.
„Тоа ќе покаже дека [интеграцијата] е остварлива само преку почитувањето на принципите на демократија, толеранција и владеење на правото -- и тоа особено важи за балканските земји што преживеале етнички поделби и конфликти“, додаде таа.
