25/06/2007
(Блумберг - 25/06/07; ФТ, Ројтерс, Обсервер, Стратфор - 24/06/07; AФП, АП, ДПА, ББС, РФЕ/РЛ, ВОА, ЕУ - 23/06/07)
Водачите на ЕУ постигнаа договор за главните содржини на клучната нова спогодба по тешкиот, скоро 36-часовен самит, што заврши во Брисел в зори во саботата (23-ти јуни).
Со овој договор беше ставен крај на големата криза што ја зафати Унијата по отфрлањето во 2005 година, од страна на гласачите во Франција и Холандија, на предложениот устав на блокот.
„Она што ми е важно е дека излеговме од парализата“, рече германската канцеларка Ангела Меркел, која претседаваше со овој последен самит за време на шестмесечниот претседателски мандат на нејзината земја со ЕУ. 
Португалија го зазеде претседателството на 1-ви јули.
Договорот „претставува значаен чекор напред“ за ЕУ, рече Меркел.
Претседателот на Европската комисија (ЕК) Жозе Мануел Баросо, исто така, го поздрави договорот.
„Целта на самитот беше да се постигне мандат за институционално решение“, рече тој. 
„Ние го постигнавме ... 
и тоа покажува дека Европа се движи во вистинска насока.“
Во согласност со договорот, следниот месец ќе биде свикана Меѓувладина конференција (ИГЦ), која ќе ја подготви Реформската спогодба што ќе го замени обемниот устав, што беше отфрлен од мнозинството француски и холандски гласачи. 
Министрите за надворешни работи на ЕУ се очекува да го одобрат нацрт-документот за време на состанокот на почетокот од септември, пред истиот да биде поднесен за одобрување од страна на водачите на земјите-членки на дводневниот самит во Лисабон, кој започнува на 18-ти октомври.
За разлика од уставот, Реформската спогодба ќе ги измени основните документи на ЕУ, како што е Спогодбата од Рим и Спогодбата од Мастрихт, но нема да ги замени.
Помеѓу институционалните измени предвидено е и создавање на две нови места -- постојан претседател, избран со двеиполгодишен мандат, како и висок претставник на ЕУ за надворешни работи и безбедносна политика, кој ќе биде и заменик-претседател на ЕУ. 
Ова ќе стави крај на сегашниот систем на шестмесечното ротирачко претседателство.
Измените предвидуваат и значително намалување на бројот на комесарите на ЕУ. 
Моментно нивниот број е 27, секој претставник на по една земја-членка. 
Нивниот број би можел да се намали на 15 во 2014 година, при што местата ќе ротираат помеѓу земјите-членки.
Еден од главните камења на сопнување, што претставуваше закана за успехот на самитот се однесуваше на процесот на носење одлуки во рамките на блокот. 
Полска се спротивстави на принципот на двојното мнозинство, предвиден во уставната повелба, според кој која било одлука мора да биде одобрена од страна на 55 отсто од земјите-членки, што претставуваат најмалку 65 отсто од населението на ЕУ.
Полска даде согласност за истото дури откако беше договорено дека постепеното воведување на двојното мнозинство ќе започне во текот на 2014 година, а целосно ќе биде спроведено во 2017 година.
Една недела пред неговата земја да го преземе ротитачкото претседателство на ЕУ, португалскиот премиер Хозе Сократес, ја искажа својата решеност реформската спогодба да биде одобрена до крајот на годинава.
„Ние сакаме да го забрзаме овој процес“, рече тој во саботата во Брисел. 
„Нашата намера е за време на неформалниот самит во октомври да успееме да го одобриме текстот на спогодбата.“
По завршувањето на овој чекор, спогодбата ќе биде ратификувана. 
Ова се очекува до средината на 2009 година.
