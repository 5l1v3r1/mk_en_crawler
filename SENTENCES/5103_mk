12/10/2009
Од Ајхан Шимшек за Southeast European Times -- 12/10/09
Турскиот и ерменскиот министер за надворешни работи потпишаа историски протоколи во саботата (10-ти октомври), согласувајќи се да ги нормализираат односите и да ја отворат заедничката граница на нивните две земји. 
Локалните медиуми ја поздравија оваа вест. 
„Историски потписи“, напиша либералниот весник Радикал во неделата, „Пишување на историјата во тишина“, гласеше натписот на Поста, додека Старс на насловната страница објави „Историски проблем сега закопан во историјата“.
Потпишувањето на договорите, резултат на двегодишните преговори, за малку не помина во саботата, бидејќи двете земји не можеа да постигнат согласност околу содржината на нивните соодветни говори.
Американскиот државен секретар Хилари Клинтон, која беше во Цирих за да учествува на потпишувањето, интервенираше лично, и иако церемонијата беше одложена три часа, сепак продолжи според планираното. 
Сепак, ниту една од страните не одржа говор.
Покрај Клинтон, на церемонијата присуствуваа на рускиот министер за надворешни работи Сергеј Лавров, францускиот министер за надворешни работи, Бернард Кушнер, шефот за надворешна политика на ЕУ, Хавиер Солана, и швајцарската министерка за надворешни работи Мишелин Калми-Реј.
Двата протоколи потпишани од турскиот министер за надворешни работи, Ахмет Давутоглу, и неговиот ерменски колега, Едвард Налбандијан, претставуваат први билатерани договори помеѓу двата соседи во последниве 88 години.
Нивните односи беа нарушени поради несогласувањето околу масовните убиства од Првата светска војна на Ерменците под отоманската власт. 
Ерменија вели дека се случил геноцид, но Турција негира дека имало намерна политика на истребување. 
Според Анкара, убиствата се случиле во период на општо насилство и нестабилност, во кој гинеле и Турци.
Со новите договори се предвидува формирање билатерална комисија историчари и експерти за решавање на ова прашање.
Давутоглу во неделата истакна дека протоколите носат три главни бенефиции за Турција. 
Прво, Ерменија ги призна постојните граници, отворајќи го патот за нормални дипломатски односи помеѓу двете држави. 
Територијалните претензии на ерманските националисти и реферирањето на Голема Ерменија долго време беа предмет на загриженост за Турција.
Второ, со прифаќањето на турскиот предлог за формирање подкомитет за настаните од 1915 година, двете земји ќе ги премостат разликите околу тврдењата за геноцид и ќе постигнат „заедничка перцепција“.
Трето, постигнат е напредок во решавањето на ситуацијата со азербејџанската територија Карабах, која е сé уште под окупација на ерменските сили.
„Ова е како замрзната храна. 
Откако ќе се одмрзне, не можете повторно да ја замрзнете. 
Сега гледаме охрабрувачки разговори кон решение за Карабах“, изјави Давутоглу за локалната телевизија ТРТ.
Иако е постигнат напредок кон надминување на разликите, остануваат и други пречки.
Во Турција, опозицијата остро ја критикуваше владата поради тоа што му го сврте грбот на сојузникот на земјата, Азербејџан. 
Ставот на Турција отсекогаш е дека Ерменија мора да ги повлече своите војници од Карабах како предуслов за отворање на границата, но протоколите не се однесуваат директно на тоа прашање.
Како одговор на опозицијата, турскиот премиер Реџеп Тајип Ердоган рече дека договорите отворија нов прозорец на можности и тој се надева дека ова ќе донесе решение во Карабах.
„Ние како влада го отворивме патот за оваа соработка, но дали таа биде применета, зависи од парламентот“, изјави тој на партискиот конгрес во Анкара.
Турција нема да гледа со наклонетост на договорите, ако Ерменија не се повлече од азербејџанската територија, ја цитираше Ројтерс неговата изјава. 
„Ако тоа прашање биде решено, нашиот народ и парламент ќе имаат попозитивен став кон овој протокол и овој процес.“
