01/08/2011
(Парламент на Обединетото Кралство, Би-Би-Си, ФТ, Гардијан, Хафингтон Пост, Белфаст Телеграф, Дејли Маил - 01.08.11)
Турција мора да ги зајакне своите гранични контроли пред да влезе во ЕУ, група пратеници на Велика Британија рекоа во извештајот објавен во понеделникот (1-ви август), предупредувајќи дека пристапувањето на земјата ќе претставува ризик за безбедноста на надворешната граница на 27-члената Унија.
Турција започна разговори за прием со Унијата во октомври 2005-та година, но процесот беше стопиран поради различни причини, а неколку земји-членки и понатаму се противат на тоа земјата да биде примена како полноправна членка.
Еврокомесарот за проширување Штефан Филе пред членовите на Комисијата за внатрешни работи на Долниот дом, која го подготви извештајот, рече дека генерално не се очекува оваа претежно муслиманска држава да се приклучи кон Унијата пред 2020-та година.
Границата на Турција со членките на ЕУ Бугарија и Грција на север претставува само мал фрагмент од границата што ја има со своите јужни и југоисточни соседи, вклучувајќи ги Сирија, Ирак и Иран, која ќе стане дел од надворешната граница на Унијата по нејзиното пристапување.
Пратениците на Велика Британија, чија земја е силен поддржувач на членството на Турција во ЕУ, ја опиша копнената граница на оваа претежно муслиманска земја со Грција како „главната дупка за незаконската имиграција“ во Унијата.
„До октомври 2010-та година, околу 46 отсто од сета незаконска имиграција откриена на надворешната граница на ЕУ се случиле на копнената граница меѓу Грција и Турција, а властите проценуваат дека до 350 мигранти се обидувале да ја преминат копнената граница од 12,5км во близина на грчкиот град Орестиада секој ден“, се вели во извештајот.
На барање на Атина, тим на експерти од Фронтекс, граничната агенција на ЕУ, беше распореден во оваа област во ноември минатата година за да й помогне на Грција да се справи со растечкиот проблем на нелегални влегувања од Турција.
Комисијата рече дека бројот на незаконски преминувања на границата се намалил за повеќе од 4,5 пати во текот на пет месеци - од 7.607 во октомври 2010-та година на 1.632 во февруари 2011-та година, истакнувајќи дека ова намалување може да биде поврзано со економската криза во Европа во последните месеци.
Комисијата препорача дека ЕУ треба да го измени Правилникот за операции на ова тело за да му се овозможи да работи заедно со турските гранични агенции, кои ги пофали за нивните континуирани напори кон подобро управување со приливите на мигранти.
„Ние бараме колективна обврска од Грција, Турција и европските и меѓународните агенции за спроведување на законот да разменуваат разузнавачки информации и да работат заедно со цел да се намалат криминалните банди кои се одговорни за доведување на илјадници емигранти во ЕУ секој месец“, рече пратеникот Кит Ваз, претседател на комисијата.
Турските групи кои се занимаваат со трговија на дрога претставуваат сериозна закана за внатрешната безбедност на 27-члената Унија, дополнително предупредија членовите на комисијата, истакнувајќи дека до 80 отсто од хероинот кој се шверцува од Авганистан до Западна и Централна Европа доаѓа преку Турција.
Според Европол, агенцијата на ЕУ за спроведување на законот, количината на кокаин од Јужна Америка транспортиран до ЕУ преку Турција и Балканот се зголемила во последниве години.
Иако количината на кокаин наменета за пазарот на Унијата одземена од страна на турските власти се зголеми во текот на последните неколку години, тоа е далеку под количината фатена по утврдената линија за шверц на кокаин преку Иберискиот Полуостров, велат пратениците.
Тие, исто така, изразија загриженост во врска со високото ниво на трговија со луѓе во и преку Турција од страна на локалните криминални групи.
Според комисијата, ЕУ треба да „направи посебни аранжмани за Турција да преземе некои од одликите на членството во ЕУ пред нејзиното целосно пристапување, со цел поефикасно да се справи со организираниот криминал со дрога и имиграција.
Комисијата, исто така, го повика новиот турски парламент да преземе чекори за стапување во сила на закон за заштита на податоци со цел да се овозможи повисок степен на соработка меѓу властите на земјата и Европол пред пристапувањето.
