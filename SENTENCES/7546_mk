28/06/2013
Круно Картус за Southeast European Times во Осиек -- 28.06.13
Во понеделник (1-ви јули), Хрватска ќе влезе во ЕУ и ќе добие можност да ги пласира своите домашни прехранбени производи на пазарот на Унијата, кој има околу 500 милиони потрошувачи
Слободата на движење на стоката, услугите, луѓето и капиталот се основните вредности на ЕУ, а тоа ќе им овозможи на хрватските претприемачи да нудат услуги во секоја земја-членка.
Антун Планчиќ, произведител на вино од хрватскиот остров Хвар, очекува дека европската јавност ќе ја открие Далмација како нова винска атракција по пристапувањето.
„Нашите мали сорти како плавац мали, посип и други, како и посебните вина како прошек, ќе доживеат процут на пазарот“, изјави Планчиќ за SETimes.
„Верувам дека Хрватска ќе мора да го зголеми производството на прошек поради побарувачката од ЕУ, рече Планчиќ, еден од 27-те регистрирани производители на прошек во земјата.
Според хрватското Министерство за земјоделство, земјата заштити 12 домашни прехранбени производи, меѓу кои истарската чадена шунка, вараждинската зелка, екстра девственото маслиново масло од островот Црес и мисиркиното месо од Загорје.
„Хрватска има богат потенцијал да ги заштити прехранбените производи, како што се сирењето од островот Паг, јагнешкото месо од Лика, далматинската сланина и многу други. 
Многу од овие производи се веќе во процес на заштита“, Мирослав Кускуновиќ, портпарол на Министерството за земјоделство , изјави заSETimes.
Славонскиот кулен или кулин е еден од производите кој во моментов е во процес на заштита. 
Здружението на славонски кулен-кулин обединува стотици мали производители од Славонија, земјоделски регион каде овој традиционален колбас се произведува од свинско месо.
„Важно е да се постигне [соодветен] услов колбасот да се произведува од домашните славонски свињи. 
Тоа е целта на производот, бидејќи сакаме да го поддржиме развојот на малите рурални домаќинства. 
Околу 95 отсто од куленот го сочинува месото, а тоа бара многу работна сила. 
Затоа, преработката на месото произведено на овие фарми ја зголемува потребата за работни места на селските фарми“, изјави Андрија Матиќ, секретар на Здружението на славонски кулен-кулин, заSETimes.
Сепак, ЕУ го предизвика овој рецепт, тврдејќи дека ја нарушува конкуренцијата на пазарот и ги става другите производители на свинско месо во неповолна ситуација. 
Заштитата е сè уште во тек.
Откако еден производ ќе добие заштита во ЕУ, секоја комерцијална злоупотреба на регистрираното име подлежи на санкции.
Министерството за земјоделство рече дека во иднина, има намера да ги засили програмите за промовирање на локалните производи и да обезбеди конкретна помош за производителите, особено преку Програмата за рурален развој.
„Важно е да се истакне дека хрватскиот производител или здружение на производители треба да преземат иницијатива и да го заштитат производот. 
Тогаш ... 
окружните, градските и општинските власти, медиумите и други [треба] да ја шират свеста за придобивките од заштитата на потеклото, географските ознаки и традиционалните специјалитети. 
[Ова] треба да придонесе за конкурентност на нашите производи во Европската Унија“, велат од министерството.
Дали пристапот на Хрватска до пазарот на ЕУ ќе ги направи хрватските производи попопуларни? 
Кашете ни што мислите долу.
