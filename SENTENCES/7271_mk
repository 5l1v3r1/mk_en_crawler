08/05/2012
Катица Ѓуровиќ за Southeast European Times во Подгорица -- 08.05.12
Слободата на медиумите во Црна Гора е на удар, откако судот во Подгорица ја потврди четиримесечната затворска казна за новинарот Петар Комненич за клевета, според црногорските и меѓународните медиумски набљудувачки групи, но некои невладини организации работат на поправање на ситуацијата.
Комненич беше осуден за написот во 2007 година во неделникот Монитор, во кој тој наведува дека државните обвинители побарале од полицијата нелегално да следи одреден број високи судии.
Судијата Ивица Станковиќ го тужеше Комнениќ за клевета, и судот го осуди во февруари 2011 година.
Тој доби наредба да плати казна од 3.000 евра, или ќе отслужи четиримесечна затворска казна.
Само неколку месеци по пресудата за Комнениќ, владата усвои закон за декримализација на клеветата, ставајќи ја на листата граѓански прекршоци.
„Неодамнешните закани против новинарите и физичките напади се примери дека правдата и слободата на изразувањето во Црна Гора се оставени настрана“, рече за SETimes адвокатот на Комнениќ, Веселин Радуловиќ.
Судските постапки и физичките напади й ја обезбедија на Црна Гора најниската позиција во регионот, во однос на медиумите.
Моментно има 15 активни судски случаи против црногорски новинари, но уште многу други новинари се казнети.
Во периодот 2011-2012 година, според Новинари без граници, Црна Гора се рангираше на 107-мото место од 179 земји.
Албанија се рангираше на 96-тото место, Македонија на 94-тото, Косово на 86-тото, Бугарија и Србија се рангираа на 80-тото место.
Грција останува на 70-тото место, додека Хрватска е на 68-мото, Босна и Херцеговина на 58-мото, а Романија на 46-мото.
Во случајот Комнениќ, Радуловиќ тврди дека пресудата била заснована на лажното сведочење на судијата Станковиќ.
Радуловиќ објасни дека одбраната ги претставила сите докази во суд, вклучително и копија од размена на електронски пораки и изјава на вклучен судија, но досието исчезнало за време на судењето.
Комнениќ поднесе жалба, и повисокиот суд го советуваше понискиот суд да ја замени затворската казна со општествено корисна работа, но судот ја игнорираше сугестијата и на 18-ти април ја потврди затворската казна за Комненич.
„Пресудата е конечна.
Единствениот начин да се коригира е помилување од претседателот“, рече Радуловиќ.
Комнениќ изјави за медиумите дека немал намера да побара помилување, ниту да плати казна од 3.000 евра, со оглед на тоа што само си ја вршел работата.
Црногорското Министерство за правда соопшти дека ја почитува независноста на судот и пресудата, но дека има потреба за заштита и унапредување на слободата на говорот и медиумите.
„Ја гледаме пресудата за Комненич во поширок контекст -- како еден од заостанатите случаи кои го оптоваруваат судскиот систем и социјалната средина на патот на Црна Гора кон ЕУ.
Министерството за правда и човекови права изготви нацрт-закон за амнестија, кој му дава на претседателот одредена дискреција и право да помилува лице без тоа да му биде побарано“, рече Ана Радусиновиќ, портпаролка на владата.
И покрај тоа, претседателот на црногорското Здружение на новинари, Новица Ѓуриќ, рече дека тие испратиле петиции до властите, барајќи заштита на слободите на новинарите и медиумите, но залудно.
„Ова е првпат во црногорското новинарство новинар да биде испратен во затвор поради нешто што го напишал“, рече Ѓуриќ за SETimes.
Неодамна еден бизнисмен од Подгорица јавно му се закани на дописникот на белградскиот весник Прес, Мирко Милачиќ, да не го вклучува во напис, и неговиот телохранител го нападна Милачиќ.
Во март истражната новинарка Оливера Лакиќ беше претепана пред својот дом во Подгорица откако напиша серија написи во врска со бизнис практиките на тутунската фабрика Тара во Мојковац, како и црногорското Тутунско претпријатие.
„Основач и уредник на дневен весник во Црна Гора беше убиен, еден беше претепан, неколку новинари беа физички нападнати минатата година, возила на ТВ Вијести беа запалени во неколку прилики, но ниту еден од овие случаи и кривични дела не беа решени“, рече за SETimes Мирјана Радовиќ од црногорската невладина организација Акција за човекови права.
Невладината организација предложи нов закон во владата кој ќе го реши проблемот на спречување на новинарите да си ги вршат своите должности, врз основа на постојните закони за заштита на државните службеници.
„Наместо зголемена правна заштита, постојниот закон оди против новинарите“, рече таа.
Владата сé уште не одговорила на предлогот, додаде таа.
