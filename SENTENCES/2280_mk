07/04/2005
Од Светла Димитрова за Southeast European Times – 07/04/05
УНХЦР минатиот месец го објави потпишувањето на значајниот договор со Банката за развој на Советот на Европа (СоЕ), кој ќе овозможи повеќе од 2.300 лица во Босна и Херцеговина (БиХ) и Србија и Црна Гора да си одат од колективните центри и да се сместат во индивидуални домови.
„Ова е прв договор од ваков вид со една голема европска банка за развој и истиот претставува голем чекор напред во напорите за внесување на повеќе средства за развој, кога станува збор за обезбедување на решенија за бегалците и раселените лица“, изјави за новинарите портпаролот на УНХЦР, Руперт Колвил, на 15-ти март во Женева, еден ден по завршување на договорот.
Банката на СоЕ се согласи да обезбеди над 10 милиони евра за изградба и реконструкција на домовите на раселените лица во БиХ и Србија и Црна Гора.
Предвидените финансиски инструменти вклучуваат субвенции за УНХЦР во висина од околу 2,25 милиони евра за период од пет години.
Од ова, околу една третина е доделена од банката во 2004 година за да се обезбеди сместување за повеќе од 600 жители на колективните центри во двете земји.
УНХЦР соопшти дека наскоро ќе биде одобрена нова транша.
Меморандумот на разбирање потпишан во Париз на 14-ти март, исто така, предвидува заем во висина од 8 милиони евра за владата на БиХ, која ќе одвои 4 милиони евра од сопствените ресурси.
„Ова се покажа како извонредна помош за исклучително чувствителните корисници, кои не би биле во можност да воспостават механизам за справување со ситуацијата по напуштањето на сигурноста во колективните центри“, рече Гвидо Амбросо, висок претставник на УНХЦР за Југоисточна Европа.
Ако планираната субвенција за Србија и Црна Гора за 2005 година биде одобрена, додаде тој, истата ќе се користи за градежната компонента на локалната интеграција и за помош во вид на внатрешни елементи за бегалците кои живеат во бедни услови во приватни станови, како и за оние што живеат во колективните центри што српскиот комесар за бегалци планира да ги затвори оваа година.
Илјадници бегалци во Србија се очекува да имаат корист и од уште една програма со учество на ОН.
На 11-ти март програмата на ОН за сместување, позната како УН-ХАБИТАТ, објави иницијатива во висина од 15 милиони евра, финансирана од Италија, која се очекува да обезбеди околу 670 нови домови за 3.000 бегалци и ранливи лица.
Во соработка со српското Министерство за капитални инвестиции, УН-ХАБИТАТ ќе ја спроведе програмата со општините Чачак, Крагуевац, Краљево, Ниш, Панчево, Стара Пазова и Ваљево, објави оваа агенција.
Новата иницијатива уследи по значајниот договор потпишан од страна на владите на БиХ, Србија и Црна Гора и Хрватска во јануари, ветувајќи затворање на поглавјето со бегалците во регионот до крајот на 2006 година преку заедничка и индивидуална активност.
Трите земји беа вклучени во конфликтите во почетокот од 1990-тите, во кои околу три милиони лица беа принудени да ги напуштат своите домови.
