26/08/2011
Ана Вуд за Southeast European Times во Алтинозу, Хатај -- 26.08.11
Муаз Зарзури зјапа во ѕидот на малиот пазар во Сарилар, Турција, говорејќи тивко, но одлучно.
„Нема да се вратам“, вели тој. 
„Не додека не заврши конфликтот“.
Зарзури објаснува дека тој го напуштил својот дом и работата во една пекара кон крајот на јули и веќе околу еден месец е во Турција. 
Запрашан што се случи со пекарница и неговото село, 34-годишниот Зарзури одмавнува со главата.
„Уништени“, одговара тој, без да објасни.
Зарзури е еден од многуте илјади Сиријци, кои избегаа од насилството и тиранијата во својата земја за да се засолнат на турската страна на заедничката граница долга 800 км. 
Бегалците се сместени во импровизирани кампови од шатори во различни погранични села во јужната турска провинција Хатај.
Овде, во Сарилар, мал град населен со бројна заедница на Православни Христијани, околу 1.000 Сиријци живеат во шатори зад една голема заградена област на крајот на градот, препознатлива по знамето на турската Црвена полумесечина кое виси надвор.
Кампот е опремен со кревети, голема дневна соба со телевизор и неопходни нешта кои се обезбедени од страна на Црвената полумесечина, како и меѓународни и локални донатори.
Правилата како да се разликуваат од камп до камп. 
Во еден поголем камп позападно долж границата, луѓето велат дека на сириските бегалци не им е дозволено да го напуштаат кампот. 
Меѓутоа, во Сарилар, Зарзури вели дека лесно се добива дозвола за излегување, иако генерално им е дозволено да излегуваат само во групи.
Мажите и жените излегуваат од кампот секојдневно за да одат на пазар и треба да се вратат до одредено време.
Емин Мизикаичоглу, сопственик на пазарот, вели дека бегалците, особено жените, се лесно препознатливи за локалните жители по нивната поконзервативна верска облека.
„Тие носат шамии и долги ракави, дури и на ова време“, објаснува тој. 
„Жените тука не се облекуваат така“.
Иако Мизикачиоглу го води поголемиот дел од својот бизнис на турски јазик, негов мајчин јазик е арапскиот, кој го користи за да комуницира со Сиријците. 
Самите бегалци ретко зборуваат турски. 
Мизикачиоглу вели дека селото се навикна на нивното неочекувано присуство без проблем.
„Нема никакви проблеми тука“, објаснува тој. 
„Тие доаѓаат, купуваат и се враќаат во кампот“.
Дури и во самиот камп, за изненадување нема тензии. 
Турските полицајци седат на мала маса зад портата, пијат чај и разговараат меѓу себе.
Иако на новинарите не им е дозволен влез во кампот без специјална дозвола од канцеларијата на управникот, полицијата не прави проблем ако тие фотографираат или зборуваат со бегалците откако тие ќе излезат од кампот.
Зарури вели дека нема конкретни поплаки за кампот или неговиот живот во Турција.
„Ни даваат сé што ни треба“, вели тој.
Мирот тука противречи на хаосот на другата страна на границата, каде растечкото насилство на владата на Асад ги зголеми меѓународните повици за негова оставка.
Иако Турција беше многу побавна од многу други земји да го критикува својот сосед, неодамнешните изјави на премиерот Реџеп Тајип Ердоган и министерот за надворешни работи Ахмет Давутоглу покажуваат стврднување на ставот на земјата како реакција на сириските остри мерки.
И додека Зарзури изгледа храбро, тој признава дека многу од бегалците се вознемирени и дека им недостасува домот и семејството што го оставиле.
„Се разбира, жените и децата се тие кои се плашат“, вели тој, подзастанувајќи. 
„Тоа се луѓе кои виделе деца како лежат во локви крв“.
Запрашан за неговите надежи за иднината, првата мисла на Зарзури е враќање во нормала.
„Нека куќите и продавниците се изградат повторно, нека нашите села се вратат во живот“, вели тој.
