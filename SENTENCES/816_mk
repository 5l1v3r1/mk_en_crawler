03/03/2006
(Разни извори – 24/02/06 - 03/03/06)
Осум претпријатија ги поднесоа своите понуди за дотур на електрична енергија во Aлбанијa на меѓународниот тендер што го распиша албанското претпријатие за електрична енергија КЕШ на 27-ми февруари. 
Без да наведува имиња, претпријатието објави дека понуди пристигнале од албански, чешки, германски, романски и швајцарски фирми. 
КЕШ сака да купи околу 1.436 киловатчасови електрична енергија за периодот април-декември 2006 година. 
Резултатите од тендерот се очекуваат за еден месец.
***
Aлбанското антидоверителско тело го одобри купувањето на 80 отсто од Италијанската банка на Албанија од страна на банкарската група Италијан Санпаоло ИМИ. 
Телото заклучи дека договорот нема да ја загрози конкуренцијата на домашниот пазар. 
Санпаоло ИМИ ги купи мнозинските акции на оваа албанска финансиска институција минатиот декември.
***
Бугарското Министерство за финансии и делегацијата на Европската комисија во Софија потпишаа четири финансиски договори во вкупна вредност од 48 милиони евра во рамките на ФАРЕ програмата. 
Парите ќе бидат наменети за проекти за прекугранична соработка помеѓу Бугарија, Грција и Турција, подобрување на личните податоци и заштитата на доверливите информации, како и реконструкција на областите погодени од поплавите. 
Бугарската влада ќе обезбеди дополнителни 10,2 милиони евра.
***
По вторпат агенцијата за приватизација на Република Српска го продолжи крајниот рок за поднесувањето на понуди за тендерот за 55 отсто од акцитите во фабриката за тутун во Бања Лука, од 28-ми февруари на 14-ти март. 
Властите велат дека на потенцијалните кандидати им треба повеќе време да ги поднесат своите понуди.
***
Агенцијата за рангирање Мудис го зголеми кредитниот рејтинг за странската валута на Бугарија за еден поен, на Баа3. 
Зголемен е и рејтингот на бугарската локална валута, на Баа1, додека изгледите за сите рејтинзи се определени како стабилни. 
Агенцијата како причина за својата одлука ги наведе фискалното консолидирање и големото намалување на нивоата на јавниот долг.
***
Конзорциумот на грчкото претпријатие АЕГЕК и италијанската фирма Импрегило-Ансалдо-Сели и Ансалдобреда објави дека победи на тендерот за изградбата на поземната железница во Солун. 
Цената на договорот е 798 милиони евра, без даноци и непредвидени трошоци. 
Официјалниот договор, најверојатно, ќе биде потпишан во следните месеци.
