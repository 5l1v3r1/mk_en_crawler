29/11/2011
Светла Димитрова за Southeast European Times -- 29.11.11
Економиите од Западен Балкан се очекува да растат со побавно темпо следната година, се вели во извештајот на Светската банка (СВ) овој месец, кој ја покрива Албанија, Босна и Херцеговина (БиХ), Косово, Македонија, Црна Гора и Србија.
Со оглед на нивната ранливост во однос на последиците од кризата во еврозоната, шесте земји, наречени ЈИЕ6 во документот објавен на 15-ти ноември, треба да усвојат политики со кои ќе ја поттикнат стабилноста и долгорочниот раст.
Предвидувањата на банката се дека регионот ќе има раст од просечни 2,5 отсто оваа година, а потоа ќе се забави на 2,1 отсто во 2012 година, далеку под стапката од 5,9 отсто регистрирана во 2008 година, но четирипати повисока од растот на ЕУ од 0,5 отсто, што се очекува следната година.
„Сепак, дури и овие најскромни предвидувања за растот претпоставуваат дека кризата во еврозоната ќе се реши на уреден начин“, предупредува Рон Худ, водечки економист за регионот на Европа и Централна Азија на Банката, и главен автор на извештајот.
„Ако кризата се влоши, економскиот раст на овие земји може да е многу полош.“
Трговијата е една од главните области која ќе ги погоди економиите на ЈИЕ6 во случај на подлабок економски и финансиски потрес во еврозоната, според Банката.
Финансиската криза која почна да се шири низ целиот свет на крајот од 2008 година резултираше со пад од 14,5 отсто на регионалниот извоз за блокот од 27 земји следната година.
Зголемената побарувачка и повисоките цени на берзанските стоки, особено за металите, доведоа до силен раст во приливот на стока од земјите на ЈИЕ6 до ЕУ и враќање на нивоата од пред кризата за три четвртини од 2010 година.
Минатата година 58,2 отсто од вкупниот извоз на регионот беше за членките на Унијата, од кој најголем дел беше за Италија и Германија, објави Банката.
Светската криза доведе до уште поголем пад на увозот за земјите на ЈИЕ6 во 2009 година.
Но, тоа доведе до подобрување од околу 10 отсто од БДП како на нивниот трговски биланс, така и на дефицитот на тековната сметка во 2010 година, во споредба со 2008 година.
Косово и Метохија имаа најголеми дефицити на тековната сметка, од преку 20 отсто од БДП минатата година, според извештајот.
Понатамошното продлабочување на кризата во еврозоната може, исто така, да доведе до пад на странските директни инвестиции (СДИ) за шесте земји од Западна Европа.
ЕУ е најголем вкупен обезбедувач на СДИ за регионот, со нето прилив на СДИ од над 2 отсто од БДП на регионот, објави Банката.
Иако девизните дознаки на работниците од ЈИЕ6 не се сериозно погодени од минатата криза, нивното ниво може да се намали, особено во земјите како Албаника, чија дијаспора е концентрирана во Грција и Италија.
Странските банки, особено грчките и италијанските, чиј удел во вкупниот капитал на банкарскиот систем на регионот изнесува околу 89 отсто, претставуваат уште еден канал на потенцијално негативно влијание од превирањата во евро областа врз земјите од Западен Балкан, истакнува Банката.
„Додека целокупниот банкарски систем во земјите на ЈИЕ6 се чини отпорен, со висока ликвидност и значителни капитални амортизации, постојните кредитни и финансиски ризици се зголемени во регионот, што е пред сé поттикнато од неповолните настани во ЕУ, надвиснатото неподмирување на долговите од банките во многу земји на ЈИЕ6 и бавниот економски раст“, предупреди Худ.
Затоа, сите земји од Западан Балкан треба да се залагаат за финансиска разумност, повторно да ги градат своите фискални амортизери и да бидат подготвени за понатамошна консолидација на расходите, препорача Банката.
Ниту една од шесте земји, освен Косово, нема значителни депозити за повлекување и сите се очекува да имаат ограничен пристап до надворешните финансиски пазари во периодот што следи, додаде истата, советувајќи им на сите, исто така, да ги разгледаат начините за подобрување на можностите за вработување.
И покрај сите проблеми што кризата ги донесе и зголемената несигурност во блиската иднина, подлабоката интеграција во ЕУ останува најголем модел на растот за земјите од регионот, истакна Банката.
Во меѓувреме, владите во регионот „мора да ги решат долготрајните предизвици на структурните реформи“, се цитира изјавата на Џејн Армитраж, директорка и регионален координатор на Светска банка за Југоисточна Европа, по објавувањето на извештајот.
„Тоа ќе им овозможи подобро да го искористат пристапот до пазарите, приливите на странските директни инвестиции, банкарските финансии и дознаките што поблиската интеграција со ЕУ го нуди“, додаде таа.
Подобрувањето на бизнис климата е клучна мерка што треба да ја преземе како Србија, така и Македонија, според шефовите на канцелариите на Банката во Белград и во Скопје.
„За да се решат предизвиците на долготрајните структурни реформи, Србија има три приоритети:
бизнис климата, бизнис климата и бизнис климата“, рече Луп Брефорт, менаџер на Светска банка за Србија, во имејл изјавата за SETimes на 25-ти ноември.
„На земјата й треба големо качување во ранг-листата на „Дуинг бизнис“, а не „плеткање на маргините“.
Лилија Бурунчук, колешката на Брефорт во Скопје, наведе одреден број мерки што може да й помогнат на Македонија да го намали влијанието од кризата.
„Прво, Македонија треба да се погрижи за тоа да нема зголемување на значајните ризици во економијата.
Од макроекономска перспектива, тоа ќе бара континуирана фискална претпазливост, при што трошењето ќе е насочено кон мерки што генерираат раст (наместо кон зголемување на платите и пензиите) и тоа, исто така, ќе бара политики во монетарниот и финансискиот сектор што ќе загарантираат задржување на стабилноста и ликвидноста на финансискиот сектор“, рече за SETimes Бурунчик, менаџер на Светска банка за Македонија.
„Следно, во рамките на расположливите фискални ресурси, владата треба да се обиде да ја подобри конкурентноста на бизнисите со намалување на нивните трошоци.
Тоа може да се постигне преку подобрена инфраструктура, рационализирана и поевтина регулаторна средина, зајакнување на поддршката за малите и средните претпријатија и континуирано инвестирање во образованието“, додаде таа.
„Подеднакво важно е владата да се обиде да ги заштити најранливите од последиците на кризата со подобрување на ефикасноста на системот на социјална заштита.“
