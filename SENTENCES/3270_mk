27/06/2007
(Европски парламент - 27/06/07; AФП, АП, Ројтерс, Еуопсервер, ВОА, Балканска мрежа на истражувачко новинарство, Бета, Б92, Европски парламент - 26/06/07)
ЕУ не треба да го потпишува Договорот за стабилизација и асоцијација (ДСА) со Србија пред фаќањето на воениот командант на босанските Срби, објави во вторникот (26-ти јуни) главната обвинителка на ОН за воени злосторства, Карла дел Понте.
„Не смее да има потпишување на ДСА пред Ратко Младиќ да биде уапсен и пред да се воспостави целосна соработка“, им рече таа на членовите на Комитетот за надворешни работи на Европскиот парламент. 
„Потпишувањето на ДСА претставува следната исклучително важна можност за влијание во врска со Србија.“
Таа го изјави ова две недели откако блокот од 27 нации ги продолжи своите разговори за клучниот предпристапен договор со Србија по 13-месечниот прекин во процесот. 
Брисел ги замрзна преговорите во мај 2006 година, наведувајќи ја како причина недоволната соработка со Меѓународниот кривичен трибунал за поранешна Југославија (МКТЈ) -- и особено непредавањето на Младиќ од страна на Белград.
Двете страни се вратија на преговарачката маса на 13-ти јуни, неколку дена по фаќањето и предавањето на Трибуналот на ОН на поранешниот генерал на босанските Срби, Здравко Толимир.
По апсењето на Властимир Ѓорѓевиќ во Црна Гора претходно овој месец, остануваат четворица клучни бегалци: Младиќ, поранешниот политички водач на босанските Срби, Радован Караџиќ, поранешниот официјален претставник Стојан Жупљанин, и воениот водач на хрватските Срби Горан Хаџиќ.
Поставувањето на целосната соработка со МКТЈ како клучен услов за напредокот на овие балкански земји кон интеграцијата во ЕУ „се покажа како успешен и апсолутно суштински инструмент“ за изведувањето на мнозинството обвинети за воени злосторства од страна на ОН пред лицето на правдата, според Дел Понте.
„Условувањето претставува единствен мотив, тоа е и морков и стап“, рече таа.
Додека според широкото мислење Младиќ се крие во Србија, непознато е каде се наоѓа Караџиќ. 
Двајцата се обвинети за геноцид во врска со масакрот во Сребреница и 43-месечната опсада на Сараево.
Караџиќ се чини дека „исчезнал од досегот на радарот“, макар што и понатаму во Србија се објавуваат негови нови книги и поезија, рече Дел Понте.
Според излезната стратегија одобрена од ОН, Хашкиот трибунал мора да ги заврши сите судски процеси до крајот на следната година, пред неговото затворање во 2010 година.
„Србија сега има политичка волја да ги предаде четворицата преостанати бегалци“, рече обвинителката, чиј мандат истекува во септември. 
„Соработката не е целосна, ниту конзистентна, но неодамнешните знаци беа позитивни.“
Во своето обраќање пред комитетот на ЕП доцна во вторникот српскиот министер за надворешни работи, Вук Јеремиќ, ги повтори нејзините зборови, велејќи „Сите бегалци мора да бидат лоцирани, уапсени и екстрадирани“.
Истакнувајќи ја посветеноста на Белград на целосната соработка, тој рече дека членството во ЕУ претставува главен приоритет за неговата влада, која се надева дека ДСА ќе може да биде потпишан до крајот на оваа година.
