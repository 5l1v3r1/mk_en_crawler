16/03/2013
Бојана Миловановиќ за Southeast European Times во Белград -- 16.03.13
Градоначалникот на Нови Пазар, Мехо Махмутовиќ, се фокусира на подобрување на инфраструктурата на регионот, што, од друга страна, ќе привлече инвеститори и работни места во српскиот регион Санџак, вели тој.
„Инфраструктурната организација на градот и целиот регион на Санџак претставува предуслов за да се доведе кој било инвеститор, странски или домашен.
Во текот на изминатите три години работиме на поправање и подобрување на улиците, бидејќи многу од нив во самиот центар на градот не се асфалтирани“, рече Махмутовиќ за SETimes.
Во Нови Пазар, центарот на регионот Санџак, живеат околу 100.000 луѓе, од кои 82 отсто се Бошњаци.
Како и остатокот од државата, регионот на Санџак се соочува со сиромаштија, лоша инфраструктура и невработеност.
Но, иако просечната стапка на невработеност во Србија изнесува околу 25 отсто, во Нови Пазар околу 50 отсто од работоспособното население е без работа.
Махмутовиќ вели дека многу од локалните и регионалните пазари што водат и излегуваат од Нови Пазар мора се поправат.
„Има делови од патиштата за кои со години постојат планови и турската Ексимбанка одвои средства за нивното поправање“, рече тој.
Според српскиот министер без ресор, Сулејман Угљанин, во тек се преговори со Ексимбанка, која има 300 милиони долари за проектите во Србија оваа година.
„Нашиот фокус е на двата регионални патишта, Нови Пазар-Аљиновици и Пазариште-Тутин, кои ќе го поврзуваат Санџак со идниот Коридор 11.
Тој проект е важен како за регионот, така и за целата држава, бидејќи е тешко да се привлечат инвеститори без добра инфраструктура“, рече Угљанин за SETimes.
Аеродромот Лаѓевици во близина на Краљево е, исто така, важен проект за регионот на Санџак, вели Махмутовиќ.
Во тек се планови за претворање на воениот аеродром во цивилен.
„Србија обезбеди значителни средства, при што планираните 10 милиони евра ќе бидат инвестирани од страна на Турција и овој проект би требало да биде комплетиран наскоро“, рече Махмутовиќ.
Граѓаните на Нови Пазар велат дека инфраструктурата во градот е подобра отколку пред неколку години, но треба да се заврши уште многу работа.
„До пред две години некои улици во самиот центар на градот не беа асфалтирани -- сега градот изгледа подобро.
Сепак, остана уште многу работа.
Патиштата до и од Нови Пазар ...
се во толку лоша состојба што во некои делови возењето може да биде опасно по живот.
Тие мора итно да се поправат“, рече за SETimes Ибрахим Салетовиќ, ветеринар од Нови Пазар.
Власта во Нови Пазар е подготвена да обезбеди поволности за идните инвеститори, вклучително и намалени такси и кратење на административните процедури.
„Секој инвеститор треба да знае дека е добредојден во Нови Пазар“, рече градоначалникот.
