01/09/2004
Од Давор Коњикушиќ за Southeast European Times во Белград – 01/09/04
Американскиот амбасадор Мајкл Полт минатата недела потврди дека неговата Влада е решена Ратко Младиќ и Радован Караџиќ да бидат изведени пред лицето на правдата. 
Вашингон очекува дека Србија и Црна Гора ќе ги исполни своите меѓународни обврски, изјави Полт за белградскиот дневен весник Политика на 23-ти август.
Неговата изјава дојде во време кога се шират гласини дека на Белград му е даден рок до октомври да го екстрадира Младиќ или, во спротивно, ќе се соочи со санкции. 
Запрашан за тоа, Полт рече дека крајниот рок беше „вчера“ -- односно дека Младиќ требаше да биде уапсен уште одамна и дека меѓународната заедница очекува итно преземање на дејства.
Тој ги отфрли шпекулациите дека е склучен договор помеѓу Белград и Вашинтон, според кој, ако Младиќ биде екстрадиран, на четворицата генерали обвинети за воени злосторства во Косово ќе им биде судено во Србија.
Српските власти ги засилија напорите за негово пронаоѓање и апсење. 
Според Полт, соработката помеѓу Белград и САД е, исто така, зголемена.
„Особено по победата на Борис Тадиќ на претседателските избори, тој и [премиерот Воислав] Коштуница и неговата Влада активно соработуваат со нас. 
Тие не уверуваат дека се целосно посветени на пронаоѓањето, апсењето и екстрадирањето на Ратко Младиќ во Хашкиот трибунал. 
Ние соработуваме со нив за да се осигуриме дека вербалните ветувања и преземените обврски ќе се претвораат во акција“, рече Полт на прес-конференцијата на самитот.
„Соработката се однесува на сé она што безбедносните служби и полицијата во Србија и Црна Гора можат да го сторат во постигнувањето на напредок и, пред сé, во лоцирањето на Младиќ и планирањето на неговото апсење“, рече тој, одговарајќи на прашањата на новинарите.
Тадиќ, кој ја презеде должноста во јули, вети дека ако Младиќ биде пронајден во Србија, тој ќе биде уапсен. 
Во интервјуто за дневниот весник Вечерње новости тој ги цитира извештаите на полицијата и на војската кои, како што рече, покажуваат дека Младиќ се крие во пограничните региони на Србија и Босна и Херцеговина.
