13/12/2012
Игор Јовановиќ за Southeast European Times во Белград – 13.12.12
Апсењето на влијателниот српски тајкун Мирослав Мишковиќ би можело да биде многу важно во борбата против корупцијата, изјави еден аналитичар за SETimes.
„Ако е уапсен, како што велат некои, најбогатиот маж во Србија, тоа може да биде знак дека сите се еднакви пред законот и дека никој не е заштитен“, рече Немања Ненадиќ од Трансперенси Србија.
Српската полиција ги уапси Мишковиќ и неговиот син, Марко, во средата (12-ти декември) под сомневање за вмешаност во нелегални приватизации на 10 претпријатија за одржување на патиштата.
Мишковиќ почна да ја гради својата империја за време на режимот на Слободан Милошевиќ.
По демократските промени во октомври 2000 година, Мишковиќ продолжи да ја проширува таа империја и остана близок со секоја влада што следеше.
Претпријатието на Мишковиќ, Делта холдинг, има повеќе од 7.000 вработени во Србија.
Полицијата уапси осум други лица во истрагата, a нивното сослушување го изврши Миљко Радисављевиќ, државен обвинител за организиран криминал.
Радисављевиќ информираше во соопштението за медиумите дека Мишковиќ е осомничен дека присвоил имот во вредност од 20 милиони евра од приватизираните претпријатија за патишта.
Нивната шема, според извештајот, траела од 2005 до 2010 година.
Александар Вучиќ, српскиот вицепремиер надлежен за борбата против корупцијата, речe дека тоа не се единствените обвинувања против моќниoт бизнисмен.
Според него, се испитува и наводната манипулација од страна на Мишковиќ со земјиште во Белград и продажбата на големиот синџир за малопродажба Ц Маркет.
„Никој досега не ја победил и нема да ја победи Србија и тоа важи и за Мирослав Мишковиќ“, објави Вучиќ на своите Твитер и Фејзбук профили.
Набргу по апсењето, обезбедувањето на Вучиќ беше засилено.
Мишковиќ, наводно, му се заканил на вицепремиерот дека „нема да го доживее вечерашното шоу на Радио Телевизија Србија“.
Иако адвокатите на Мишковиќ рекоа дека немало такви закани, Вучиќ рече дека полицијата го информирала за тоа.
„Далеку поважно за мене е да се загарантира дека во Србија нема заштитени и недопирливи луѓе, како и дека државата е посилна од кој било поединец“, рече Вучиќ.
Ненадиќ рече дека извештајот против Мишковиќ покажал оти се работи за економски прекршок.
„Многу е важно за борбата против корупцијата да се испитаат врските на Мишковиќ со државните власти.
Ако се случи тоа, истото би значело голем чекор напред во разбивањето на корупцијата во Србија“, рече Ненадиќ.
Тој, исто така, рече дека не верува оти ќе има некакви потреси во владејачката коалиција поради апсењето на Мишковиќ, иако тој се смета дека има исклучително добри врски со сите партии.
Ѓорѓе Миличевиќ, портпарол на владејачката Социјалистичка партија, рече дека она што ја држи владејачката коалиција се принципите, кои ја вклучуваат и борбата против корупцијата и криминалот.
„Сè додека тие принципи се реализираат, нема опасност од паѓање на владата“, рече Миличевиќ за SETimes.
Апсењето на Мишковиќ беше, исто така, поздравено од опозицијата.
„Криминалот и корупцијата сериозно ја загрозуваат Србија.
Апсењето на Мишковиќ претставува решавачки момент во борбата против корупцијата“, рече за SETimesпортпаролот на Демократската партија на Србија, Петар Петковиќ..
