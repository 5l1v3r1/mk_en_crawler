06/03/2007
Од Зоран Николовски за Southeast European Times во Скопје -- 06/03/07
Влезот на Албанија, Хрватска и Македонија во НАТО во 2008 и 2009 година треба да биде приоритет, според американскиот државен секретар за политички работи, Николас Барнс.
На собирот на претставниците на НАТО и креаторите на политиката во Вашингтон на крајот од минатиот месец, тој ја истакна важноста на евроатланскиот пристап за градењето на стабилноста во регионот.
Време е „конечно да се срушат институционалните и националните бариери кои го забавуваат напредокот на луѓето на Балканот, во споредба со, да речеме, луѓето од Централна Европа“, рече Барнс.
Иднината во НАТО и во ЕУ ќе „ги зацврсти за луѓето на Балканот истите предности што ги имаат луѓето од Западна и Централна Европа од крајот на комунизмот пред 15, 16 години“, додаде тој.
Неговата изјава беше поздравена во трите земји, членки на т.н. Јадранска повелба.
Заедно со Албанија и Хрватска, Македонија се надева дека ќе ја докаже својата подготвеност за членство навреме за следниот самит на НАТО, закажан за почетокот на 2008 година.
Никола Димитров, националниот координатор на Македонија за НАТО, рече дека изјавата на Барнс е „многу позитивна“.
Во исто време, истакна тој, истата не претставува ветување за членство, туку значи силно охрабрување за Македонија да ги заврши своите подготовки и да ги исполни сите барања.
И покрај тоа што НАТО даде позитивна оценка за реформите во одбраната во Македонија, земјата сé уште добива критики во врска со политичкиот дијалог и за напредокот во реформите во судството.
За време на говорот, Барнс го наведе статусот на Косово и измената на Дејтонскиот мировен договор како главни цели на политиката за Балканот.
Покрај тоа, обезбедувањето на влезот во НАТО за трите членки на Јадранската повелба претставува важен приоритет за САД и за ЕУ, рече тој.
Другите земји во регионот кои имаат аспирации за влез во Алијансата се:
Србија, Црна Гора и Босна и Херцеговина.
