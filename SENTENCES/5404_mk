20/04/2010
(Разни извори -- 19/04/10 - 20/04/10)
Европскиот воздушен простор почна повторно да се отвора во вторникот изутрина (20-ти април), шест дена откако вулкан во Исланд испрати огромни облаци низ целиот континент.
Забраната за летови што следеше ја претвори Европа буквално во нелетечка зона.
Евроконтрол -- агенцијата што го води воздушниот сообраќај низ 38 европски држави -- објави дека очекува 60 отсто од летовите закажани за над Европа да полетаат во вторник.
Ова уследи по договорот од понеделникот за поделба на континтентот на три воздухопловни зони, врз основа на содржината на вулканската пепел.
Првата зона, која го покрива регионот над вулканскиот облак, останува стриктно област на забранети летови, рече Хозе Бланко, министер за јавни работи на Шпанија, која моментно претседава со ЕУ.
Втората зона, со помала концентрација на пепел, ќе дозволи летови координирани од земјите-членки на ЕУ, како што советуваа авијациските експерти.
Третата зона, неопфатена од вулканската ерупција, нема да има ограничувања.
„Не може да има никаков компромис за безбедноста“, рече комесарот за транспорт на ЕУ, Сиим Калас, во понеделникот.
„Сите одлуки мора да се засноваат на научни докази и експертска анализа.“
Затворањето без преседан на поголем дел од воздушниот простор во Европа, еден ден по минатонеделната ерупција на исландскиот вулкан Ејафјалајокул предизвика сообраќаен хаос кој блокираше околу седум милиони патници низ целиот свет.
Со откажани повеќе од 63.000 летови во 23 европски држави меѓу четвртокот и доцна во неделата, авионските претпријатија тврдат дека претрпеле загуба од повеќе од една милијарда евра.
Бугарија, чиј воздушен простор беше делумно затворен во текот на викендот, во понеделникот објави дека нема да има летови за Западна Европа во вторник, додека летовите беа дозволени до источните и јужните делови на континентот.
Српските медиуми го цитираа ЈАТ Ервејс дека половина од планираните летови во понеделникот се реализирале и дека воздушниот сообраќај за Русија, Грција, Турција, Црна Гора и Македонија и јужна Италија е целосно обновен.
Сепак, летовите за и од Велика Британија, Франција, Германија, Швајцарија, Скандинавските и Западноевропските држави се сé уште забранети.
Целосните последици од кризата треба допрва да се проценат.
Веќе се оценува дека се работи за последици поголеми по обем и со поголемо негативно влијание врз економијата отколку принудното откажување на летовите по терористичките напади на 11-ти септември 2001 година во Њујорк и Вашингтон, кога американскиот воздушен простор беше затворен три дена.
