16/03/2009
Од Антонио Прленда за Southeast European Times во Сараево – 16/03/09
На состанокот во петокот (13-ти март) во Сараево, амбасадорите на Управниот одбор на Советот за спроведување на мирот (ПИК) официјално го назначија австрискиот амбасадор во Словенија, Валентин Инзко, за следен висок меѓународен посредник во Босна и Херцеговина (БиХ).
Канцеларијата на високиот претставник (ОХР) сега ќе го информира Советот за безбедност на ОН за одлуката на Управниот одбор на ПИК, која советот се очекува да ја одобри. 
Инзко ќе ги преземе своите нови должности веднаш по состанокот на Управниот одбор на политичките директори на ПИК, на 26-ти март. 
Инзко ќе го наследи Мирослав Лајчак, кој стана словачки министер за надворешни работи на крајот од јануари.
Позицијата висок претставник беше воспоставена по конфликтот во БиХ во периодот 1991-1995 година со цел да помогне во стабилизацијата на земјата. 
За да й помогне на БиХ да ги исполни предусловите за членството во ЕУ, позицијата се удвојува како специјален претставник на Унијата (ЕУСР) за БиХ. 
ЕУ го назначи Инзко за нов ЕУСР на 11-ти март. 
Тој ќе остане на позицијата до февруари 2010 година.
Шефот за безбедност на ЕУ, Хавиер Солана, го поздрави назначувањето и вети целосна поддршка за Инзко.
„Валентин Инзко е висок дипломат со опсежно познавање на Западен Балкан и посебно БиХ“, истакна Солана.
Инзко, исто така, ќе й дава политички насоки на полициската мисија на ЕУ (ЕУПМ) и воените сили на ЕУ во државата (ЕУФОР), ќе помага во насочувањето на властите во БиХ во врска со соработката со Меѓународниот кривичен трибунал за поранешна Југославија (МКТЈ), ќе дава совети и ќе го олеснува процесот на уставните реформи.
Некои велат дека Инзко презема тешка задача, со оглед на тоа што главните функционери на босанските Срби сакаат ОХР да биде затворена што е можно поскоро, додека бошњачките политичари во Сараево -- кои стравуваат дека нејзиното исчезнување ќе ја загрози државноста на БиХ -- повикуваат на продолжување на нејзиниот мандат.
На неодамнешната прес-конференција Инзко рече дека нема да се двоуми да ги искористи своите Бонски ингеренции, кои му дозволуваат да отпушта локални функционери кои дејствуваат спротивно на Дејтонскиот мировен договор.
Инзко е роден во 1949 година и е истакнат дипломат од кариера. 
Тој беше австриски амбасадор во Словенија додека не беше назначен за ЕУСР. 
Пред тоа, Инзко беше медиумско и културно аташе на неговата земја во Белград, од 1982 до 1986 година, а потоа ја претставуваше Австрија во ОН. 
Во 1992 година тој ја предводеше мисијата на ОБСЕ во Санџак, Нови Пазар (Србија). 
По конфликтот во БиХ, тој стана прв австриски амбасадор во Сараево.
