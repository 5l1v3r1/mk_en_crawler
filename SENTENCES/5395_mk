21/04/2010
Од Пол Чикои за Southeast European Times во Букурешт -- 21/04/10
Букурешт и две соседни окрузи -- Илфов и Гиургиу -- ќе ја модернизираат застарената електрична мрежа во текот на следните пет години, во проектот кој се проценува дека ќе чини околу 700 милиони евра.
Најавата за ова дојде минатиот месец од Енел Романија, најголемиот приватен дистрибутер на електрична енергија во земјата, со 2,5 милиони потрошувачи.
„Сите жители на Букурешт, Илфов и Гиургиу ќе имаат корист од електрична инфраструктура [која ги исполнува] стандардите на ЕУ“, рече претседателот на претпријатието Клаудио Зито.
Проектот е најголем од ваков вид кој се спроведува во Романија и ќе вработи 2.000 електричари и 150 инженери.
Новата мрежа се очекува да го зголеми капацитетот на дистрибуцијата за 40 отсто, намалувајќи го за половина бројот и траењето на прекините на електричната енергија.
Повеќе од половина од сегашната електрична инфраструктура во Букурешт е стара околу 50 години и системот честопати се расипува.
Модернизацијата ќе започне во центарот на главниот град, каде што се регистрирани 250 прекини во последниве две години.
„Ќе ги замениме застарените технологии од 1950-тите и 1960-тите со најсовремените што се сега на располагање во Европа“, рече Зито, истакнувајќи дека Енел се надева дека ќе замени 22 трансформатори во Букурешт до 2013 година.
Романија -- која е толку често во темница -- долго време ја чекаше оваа вест.
„Прекините на електричната енергија се дел од нашите животи“, рече Виктор Станила, кој живее во областа Пантелимон во округот Илфов, кој е меѓу најпогодените од прекините.
„Тие се случуваат неочекувано, претежно во текот на зимските празници и студените сезони кога сме оставени без греење“, рече Станила.
„Луѓето се лути и честопати излегуваат на улица да протестираат бидејќи се чини дека никој не обрнува внимание на нашите поплаки.“
„Ние секогаш добиваме изговор дека прекините се случиле поради кражба на струја и преоптовареност на и онака старата мрежа, но се чини дека никој не ги решава проблемите што се случуваат“, рече тој.
Во текот на зимските празници во 2007 година уличните протести поради прекините на електричната енергија резултираа со судири со полицијата, откако стотици жители на Пантелимон и Волунтари останаа без струја 30 часа.
Минатата година Енел направи проценка со која се утврди дека сумата за струјата изгубена со кражба во Романија била доволна да се снабди со електрична енергија град од половина милион жители цела година.
