03/04/2013
Хариет Салем за Southeast European Times во Белград -- 03.04.13
Вечерајте свежа морска храна на хрватското или црногорското крајбрежје. 
Напијте се силно турско кафе со сочна слатка баклава во живописниот стар дел на Сараево. 
Прошетајте во националниот парк покрај Охридското Езеро во Македонија. 
Напијте се домашна ракија и играјте до изгрејсонце во белградските клубови на сплавовите. 
Ова се неколку туристички совети за Балканот.
Пред десетина години регионот беше во голема мера недостапен, сè уште разнишан од бруталните конфликти. 
Но, новата генерација локални претприемачи ги реализираше можностите на претходно неоткриените, културно и природно богати области. 
И со тоа што работат заедно, тие преземаат чекори кон регионалното помирување.
Денес, со повеќе од 30 локалитети на светското наследство на Организацијата за образование, наука и култура на ОН, и неколку највисоки листинзи на „Лонли планет“, регионот е повторно заживеан како посакувана туристичка дестинација.
„,Три блек кец' беше отворен во 2004 година. 
Тоа беше првиот хостел во Белград по војните“, рече за SETimes Младен Миленковиќ. 
„Порано, кога Балканот имаше лош имиџ, луѓето беа исплашени, но туристите полека почнаа да се враќаат. 
Сега тајната е откриена. 
Tуристите открија дека ова е пријателски и достапен дел од светот.“
Брзиот туристички раст помогна во зацврстувањето на разнишаните економии на регионот. 
Според статистичките податоци од 2012 година на Светскиот туристички и патнички совет, туризмот претставува значаен дел од БДП во Хрватска (27,7 отсто), Албанија (22 отсто) и Црна Гора (17,3 отсто).
Но, туристичките бизниси се соочуваат со сè позаситен пазар и многумина се борат да ја зголемат својата конкурентска моќ градејќи бизнис врски со соседните држави.
„Балканс бест хотелс“ е пример за тоа. 
Основана во 2006 година, мрежата започна со соработка меѓу бизнисите во Босна и Херцеговина (БиХ) и Хрватска, но се прошири и ги вклучи Србија, Црна Гора, Македонија, Бугарија и Албанија, како и Унгарија и Романија -- клучни транзитни правци во и надвор од Балканот.
Харис Памук, сопственик на „Харис младински хостел“ во Сараево, е основачки член на мрежата.
„Го отворив мојот хостел случајно во 2003 година, кога имав само 15 години“, рече тој за SETimes. 
„Мојот семеен дом беше уништен од девет гранати за време на војната. 
За реновирањето позајмивме пари. 
Претворањето на нашиот дом во хостел беше неопходно за да ги исполниме обврските кон банката.“
Јована Лемез се приклучи во 2010 година, откако го отвори „Сити смајл“ во Бања Лука, административниот центар на Република Српска.
„Тука живеам од 1995 година“, вели Лемез. 
„Моето семејство се расели двапати. 
Прво од Сараево во Бихаќ на село, а потоа кога борбите се раширија се преселивме тука.“
Некогаш поделени со војната, овие бизнис сопственици сега работат заедно.
„Одржавме конференции во Загреб, Сплит, Белград и Сараево“, рече Ѓорѓе Милојевиќ, административен менаџер во „Балканс бест хотелс“ и сопственик на „Стар хостел“ во Белград. 
„Даваме добри препораки бидејќи сме биле на овие места, сме дознале за нив и сме се запознале со сите овие прекрасни луѓе.“
Оваа година мрежата започнува со прекугранична пасошка пилот-шема. 
Гостите собираат лепенки знаменца од државите што ќе ги посетат за да добијат промотивни понуди.
„Еден ден се надеваме дека ќе им понудиме автобуски превоз на гостите меѓу градовите и државите“, рече Памук.
Другите бизниси, исто така, почнаа да нудат пакет-тури за олеснување на туристичките посети во регионот.
Семејното претпријатие „Балкан роуд трип“ почна во 2003 година да нуди крстарења на хрватскиот брег. 
Во 2010 година, работејќи со локалните претпријатија, тие започнаа со тури низ целиот регион, вклучително и Словенија, Македонија, Албанија и Грција
Оваа година Александар Сеничиќ, директор на српското Здружение на туристички агенции, ги најави плановите за основање Здружение на Југоисточна Европа, кое ќе ги вклучи Србија, БиХ, Црна Гора, Македонија, Хрватска и Албанија. 
Нивната цел е да работат заедно на привлекување повеќе туристи и зголемување на бројот на денови што ги поминуваат во регионот.
Иако првично мотивирани од финансиската добивка, ваквите соработки честопати резултираат со вистинско помирување.
„Неверојатно е да се видат луѓето од овие држави како работат заедно. 
Но, во оваа дејност не можете да бидете сами, морате да направите мрежа“, вели Памук.
Лемез вели дека Косово останува неприсутно во „Балканс бест хостелс“ поради неговата неразвиена туристичка дејност.
„Ако косовските хостели сакаат да се приклучат, зошто да не? 
Сакаме да допреме до секое делче на Балканот“, вели таа. 
„За нас нема граници меѓу луѓето во регионот.“
Дали ќе патувате во балканска земја за одмор ова лето? 
Кажете ни каде и зошто во коментарите.
