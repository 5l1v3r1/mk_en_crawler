30/06/2011
Пол Чикои за Southeast European Times во Букурешт -- 30.06.11
Европскиот парламент (ЕП) минатата недела гласаше за укинување на имунитетот на романскиот социјалдемократски пратеник Адријан Северин и го испрати на истрага за корупција во Романија за неговата вмешаност во скандалот познат како „пари за лобирање“.
Гласањето дојде по препорака на известувачот на ЕП, Франциско Енрико Сперони, чиј извештај беше одобрен од Комитетот за судски прашања на 23-ти јуни.
„Европскиот парламент одлучува да му го одземе имунитетот на Адријан Северин […] и му доверува на претседателот да ја испрати оваа одлука, заедно со извештајот на надлежниот комитет, до специјализираните власти во Романија“, се вели во заклучокот.
Романскиот Национален антикорупциски оддел (ДНА) започна истрага во март, сомневајќи се дека Северин примил 100.000 евра од консултантско претпријатие за да интервенира во одредба на Европската директива за обесштетување на штедачите при банкрот.
Северин ја побарал прва транша од 12.000 евра за која издал фактура.
Но, двајца новинари од Сандеј тајмс всушност лажно се претставиле како претставници на консултантското претпријатие.
Двајца други европратеници, Зоран Талер и Ернест Стасер, паднаа во истата замка и набргу потоа поднесоа оставка од ЕП.
Северин одби да поднесе оставка од неговата избрана позиција и покрај притисокот.
Тој тврдеше дека цело време бил жртва на местенка.
„Ја поздравувам одлуката на ЕП за укинување на мојот имунитет бидејќи, по месеци двоумења и неосновани обвинувања, демагогија и лаги, со ова се отвора патот за истрага во врска со замката чии жртви, наместо да бидат заштитени, се јавно егзекутирани, без презумпцијата на невиност во правото на сопствена одбрана“, рече Северин во соопштение за медиумите.
„Романските власти тешко дека ќе фрлат светлина на еден случај кој е целосно на европско ниво […] и кој не создава предрасуди, ниту има никакво влијание во Романија“, исто така истакна тој.
Соочен со ризикот да биде избркан од партијата, Северин на крајот на март поднесе оставка од Социјалдемократската партија.
Но, ЕП дејствуваше на начин кој претставува пример, велат аналитичарите.
„Со укинување на имунитетот на Северин, ЕП јасно покажа дека, за разлика од Романија, културата на корупција сé уште нема најдено удобно место меѓу неговите членови“, рече за SETimes Јулија Еначе, заменик-шеф на одделот за надворешни работи на Медиафакс.
„Со брзото и транспарентно дејствување кое кулминираше со одземање на неговиот имунитет, ЕП истовремено се обидува да добие дополнителен кредибилитет меѓу граѓаните на ЕУ по скандалите со големиот апстинецизам и финансиските трошоци на некои членки“, додаде таа.
Алина Мунгиу-Пипиди, претседател на Романското академско друштво, водечка експертска група, вели дека упатувањето на Северин на романските власти е апсолутно нормално и го негира неговиот аргумент од тој аспект.
„Прашањето што се поставува во овој случај е која од двете страни има подобра антикорупциска легислатива, ЕП или Романија?
ЕП е едно од местата каде што корупцијата цвета бидејќи е институција која е позиционирана меѓу неколку јурисдикциии и каде што правилата не се толку јасни“, рече таа за SETimes.
„Романија, од своја страна, поради своите корупциски проблеми, разви антикорупциски механизам во текот на минатите години со појасни закони и правила.
Од друга страна, Адријан Северин ја претставува Романија во ЕП и треба да биде испитан од властите во земјата“, додаде таа.
„Во секој случај, политичката кариера на Северин е завршена“, заклучува Мунгиу-Пипиди.
