01/09/2006
Од Пол Кокиу за Southeast European Times во Букурешт -- 01/09/06
Откако со децении беше оставен на заборавот, Стариот град на Букурешт -- централна област која ги избегна плановите за модернизација на починатиот диктарот Николае Чаушеску -- конечно ќе се обновува. 
Процесот на реставрација ќе започне оваа есен и ќе го направи важна туристичка атракција.
Реставрацијата на Стариот град е суштинска цел на проектот „Прекрасен Букурешт“, инициран од страна на Програмата на ОН во Романија, во партнерство со Градското собрание на Букурешт и романската влада. 
Проектот има за цел обнова на 300 историски градби и спроведување на археолошка студија за главните улици. 
Во рамките на проектот, исто така, ќе се организираат курсеви за хендикепирани, деца без родители и Роми, со цел да се обезбедат привремени работни места за време на процесот на реставрација.
Средствата ги обезбедија бројни донатори. 
Владата додели 6 милиони евра, ЕБРД обезбеди заем од 8 милиони евра, холандската влада даде субвенција од 1,8 милиони евра, а Градското собрание на Букурешт го обезбеди остатокот.
Странските претпријатија поднесоа понуди за градежен договор -- Sedesa Obrasy Servicios SA од Шпанија и OPCA од Португалија. 
Двете објавија дека проектот ќе биде завршен за 18 месеци.
На церемонијата на отпочнување на проектот, премиерот Калин Попеску Таричеану ја истакна потребата старите градби да ја повратат својата функционалност и да го одржат својот оригинален изглед. 
„Овие градби ќе продолжат да го редефинираат Букурешт како главен град со свое минато и сегашност. 
Ние мораме да мислиме на оживувањето и обновувањето на минатото, но и на градењето на денешен Букурешт“, рече тој.
Стариот град или Липскани, има непроценливи историски остатоци, кои му одолеаја на времето и плановите за урбанизација од комунистичкиот период. 
Судот Принсли беше најголемиот средовековен комплекс во Валачика и веднаш до него е црквата Св.Антони, изградена од страна на Мирчеа Чобанул во средината на 1500-тите. 
Други архитектонски споменици се Националната банка (изградена помеѓу 1883 и 1885 година), црквата Ставрополеос (изградена во 1724 година), Палатата на Штедилницата (1864 година), познатиот ресторан The Beer Cart (1879 година) и богато декорираната Модна куќа (1881 година).
