24/04/2007
Од Наташа Радиќ за Southeast European Times во Загреб – 24/04/07
Најсилната хрватска опозициска партија, Социјалдемократската партија (СДП), ќе одржи вонредна партиска конвенција на 20-ти јуни, со единствена задача избор на нов претседател.
Парламентарните избори се закажани за ноември и новиот партиски шеф ќе се соочи со тешка задача.
Ивица Рачан, поранешен премиер и водач на СДП, се бори за својот живот.
Тој е во критична состојба, сега кога ракот му се прошири и на мозокот.
Само еден ден пред да падне во кома Рачан (63) јавно поднесе оставка од претседателското место во СДП.
Во отвореното писмо до јавноста тој рече дека „мора да се фокусира на својата борба за живот“.
Рачан се смета за симбол на хрватската социјална демократија, кој ја водеше СДП 17 години.
„Сега вие ќе мора да продолжите да работите без мене“, им рече тој на членовите на партијата во писмото што според многумина претставува негов политички тестамент.
Toнино Пицула, поранешен министер за надворешни работи и близок колега, рече дека Рачан го напишал со рака, и покрај ужасните болки.
Во текстот Рачан повикува на единство помеѓу членовите на СДП.
Тој ги потсетува на социјалдемократските вредности што мора да ги спроведат во општеството, барајќи од нив да останат решителни и да продолжат со својата добра работа.
Сега кога СДП е подготвена да почне ново поглавје, кое ќе биде без Рачан како силен и решителен водач, на површина почнува да излегува натпреварот во редовите на партијата.
Главното прашање е дали новиот водач ќе биде, исто така, кандидат за премиер на изборите во ноември или двете места ќе ги пополнат двајца различни луѓе.
Ако шефот на партијата не планира да се кандидира за премиер, тогаш заменик-претседателката на СДП, Жељка Антуновиќ, е најсилниот кандидат.
Таа ужива силна поддршка од членството, но не е популарна во јавноста.
Од тие причини, напред избиваат помладите членови на партијата -- како што се Зоран Милановиќ и поранешниот експерт Љубо Јурчиќ.
И покрај недостатокот на поддршка во редовите на партијата, тие се надеваат дека ќе успеат да постигнат успех помеѓу гласачите.
Состојбата на СДП во ерата по Рачан сé уште не е јасна.
Сепак, ќе стане појасна на престојната партиска конвенција, која ќе има за цел да ја врати партијата назад на вистинскиот пат, сега кога нејзиниот долгогодишен водач ја напушти арената.
