24/07/2009
(AФП, Ројтерс, АП, ДПА, Блумберг, Софија ечо, Новините, Дневник, Медиапул, БНН - 23/07/09)
Бугарскиот мандатор Бојко Борисов во четвртокот (23-ти јули) ја претстави новата влада на земјата, помалку од три недели откако неговата центристичко-десничарска партија Граѓаните за европски развој на Бугарија (ГЕРБ) постигна убедлива победа на парламентарните избори на 5-ти јули.
Тој ја поднесе својата листа од 16 министри на специјалната церемонија во четвртокот.
„Го прифаќам составот на владата и структурата што ја предложи г-дин Борисов“, рече Георги Парванов.
Борисов ќе има двајца заменици -- неговиот близок соработник и претседател на ГЕРБ Цветан Цветанов и економистот на Светската банка Симеон Ѓанков.
Тие, исто така, ќе застанат на чело на министерството за внатрешни работи, односно министерството за финансии.
Цветанов, поранешен началник на полицијата со 18-годишно работно искуство во Министерството за внатрешни работи, се соочува со редица итни задачи, по неколкуте полициски протести поради ниските плати и лошите работни услови, како и во врска со предизборните ветувања на ГЕРБ дека ќе се бори против корупцијата и организираниот криминал.
Ѓанков, кој се вработил во Банката во 1995 година и станал нејзин главен економист за финансискиот и приватниот сектор, се очекува брзо да го ревидира буџетот на земјата и да ги намали трошоците, како и да ја разгледа потребата за стенд-бај аранжман со ММФ, со цел ублажување на влијанието од светската економска криза.
Румјана Желева (40) која беше реизбрана за член на Европскиот парламент (ЕП) на почетокот од јуни, ќе биде министерка за надворешни работи, но само до октомври, кога Борисов планира да ја номинира за следен европски комесар на Бугарија.
Таа вели дека главен приоритет ќе биде подобрувањето на имиџот на нејзината земја во ЕУ, која замрзна преку половина милијарда евра помош минатата година, наведувајќи ги како причина случаите на измама и нерегуларности во управувањето со парите на европските даночни обврзници.
Локалните медиуми во четвртокот шпекулираат дека таа ќе биде заменета од новопредложениот министер за одбрана Николај Младенов откако ќе замине во Брисел.
Борисов доби пофалби што ја избра обвинителката Маргарита Попова за своја министерка за правда.
Нејзината номинација била, наводно, поздравена од Брисел.
Таа беше портпаролка на главниот обвинител Борис Велчев од 2006 година.
Сегашното Министерство за економија и енергија ќе биде реструктуирано и ќе ја опфати и поранешната државна агенција за туризам во својот состав.
Едно од најголемите изненадувања беше номинацијата на директорот на претпријатието за електродистрибуција ЕВН Бугарија Трајчо Трајков, за шеф на новото мега-министерство.
Во владата што ја предложи Борисов е вклучена и заменичката на софискиот градоначалник Јорданка Фандукова, која ќе го предводи Министерството за образование, и градоначалникот на Враца, Тотју Младенов, кој ќе дојде на главната функција во Министерството за труд и социјална политика.
Другите членови на предложената влада се:
Божидар Нанев во Министерството за здравство, Мирослав Најденов во Министерството за земјоделство и прехранбена индустрија, Нона Караѓова во Министерството за животна средина и Александар Цветков во Министерството за траспорт, комуникации и информатичка технологија.
Бугарскиот скулптор Вежди Рашидов ќе го предводи Министерството за култура, додека Свилен Нејков ќе го пополни местото во новото Министерство за спортови.
Единствената контроверзна номинација на Борисов е онаа на историчарот Божидар Димитров како министер без ресор, задолжен за Бугарите во странство.
Димитров во минатото бил соработник на државната служба за безбедност од времето на комунизмот.
Парламентот се очекува да ја одобри новата влада в понеделник, со поддршка на партијата Ред, закон и безбедност, како и ултранационалистичката партија Атака (Напад).
