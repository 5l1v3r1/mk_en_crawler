08/02/2013
Анес Алиќ за Southeast European Times во Сараево -- 08.02.13
Делегатите во собранието на Сараевскиот кантон едногласно усвоија амандман на уставот на кантонот, отворајќи го патот за кандидирање на припадници од сите етнички групи за највисоки владини функции, по две децении исклучување на малцинствата, како што се ромската и еврејската заедница.
Одлуката го прави Сараевскиот кантон прв во земјата што ја спроведува одлуката од 2009 година од страна на Европскиот суд за човекови права, која повикува на оспорување на уставот со цел да им се овозможи на малцинствата да се кандидираат за високи функции.
Според амандманите, оние кои не се изјасниле за својата етничка припадност и оние кои се припадници на етничко малцинство – сите оние што се категоризирани како „други“ – ќе можат да формираат своја група во парламентот.
Во моментов има двајца заменици на претседателот на собранието.
Новиот амандман додава трет претставник за етничките малцинства, со што на групата й се даваат исти уставни права како на Бошњаците, босанските Срби и босанските Хрвати.
Насер Набил, член на собранието на Сараевскиот кантон и босански државјанин со палестинско потекло, рече дека му било задоволство што Сараево, како културен, финансиски и институционален центар на земјата е прв што ја прифати рамноправноста и еднаквите права за своите граѓани.
„Сега можеме да кажеме дека еднаквоста претставува основа на човековите вредности, што се спроведува со овие амандмани.
Во практиката, тоа ќе значи дека делегатите во кантонското собрание кои се изјаснуваат како ,други’ ќе имаат право да бидат избрани, да формираат парламентарна група и да изберат еден заменик-претседател од групата во таа институција“, рече Набил за SETimes.
Благодарение на усвојувањето на амандманот, уставот на Сараевскиот кантон е сега усогласен со Европската конвенција за човекови права и основни слободи, како и со другите меѓународни правни документи кои ги штитат човековите права и слободи.
Но, сите други нивоа на институциите во државата и понатаму заостануваат.
Дерво Сејдиќ, активист на Сојузот на босанските Роми, изјави за SETimes дека иако е задоволен од амандманите, сé уште има многу работа што треба да се заврши за да се обезбедат целосни права за малцинствата.
„Не сум задоволен од фактот што уставот го задржува терминот , други’ за луѓето што не се идентификуваат себеси како припадници на еден од трите конститутивни народи.
,Други’ не мора да значи етнички малцинства и ние ќе се обидеме да го поправиме овој термин“, рече Сејдиќ.
Во 2006 година Сејдиќ и претставникот на босанските Евреи Јакоб Финчи ја тужеа БиХ во ЕСЧП за дискриминација.
Во 2009 година ЕЦЧП пресуди дека уставот на државата, зацртан со Дејтонскиот мировен договор во 1995 година, содржи дискриминаторски и незаконски одредби кои мора веднаш да се изменат.
Ова прашање оттогаш изгуби на интензитет, поради неможноста да се најде компромис.
Во текот на изминатите неколку недели, неколку претставници на ЕУ ја посетија земјата за да ги повикаат локалните власти да извршат притисок за спроведување на судската одлука, која претставува главен услов за аспирациите на земјата за ЕУ.
Европскиот комесар за проширување, Штефан Филе, рече дека општите избори во Босна во 2014 година може да бидат доведени во прашање, ако не биде спроведена судската одлука на сите нивоа до крајот на март.
„Ако дотогаш не биде спроведена [пресудата] може да се случи Советот на Европа и ЕУ да донесат одлука дека општите избори што ќе се одржат во 2014 година не ги исполнуваат европските стандарди, бидејќи нема да ги почитуваат човековите права на сите граѓани во Босна“, рече Филе за новинарите, по состанокот со босанските водачи во Брисел на средината од јануари.
