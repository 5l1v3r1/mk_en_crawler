20/12/2011
Сафет Кабашај за Southeast European Times во Приштина -- 20.12.11
Во Косово, празнувањето на Божиќ трае две недели -- со празнување на христијанскиот празник на 25-ти декември, Нова Година на 1-ви јануари и православниот Божиќ на 7-ми јануари.
Приштина нуди мозаик на прослави, како и малото далечно католичко село Зим, во јужниот дел на Косово.
Учителот Николе Керханај се подготвува за Божиќ во селото.
Тој ги знае ритуалите, а особено ја сака церемонијата бузми, кога се гори гранка пред божиќната полноќна миса.
„Тоа е празник кога нашите луѓе се враќаат дома“, изјави тој за SETimes.
Но, тој е загрижен дека многу малку луѓе ќе се вратат дома оваа година, како резултат на глобалната финансиска криза.
Иван, кој работи во хрватскиот главен град се врати дома оваа недела.
„Јас секогаш се враќам овде за Божиќ, останувам неколку дена и потоа се враќам во Загреб“, изјави тој за SETimes.
За него, ова е традиција која тој ќе ја почитува.
Иако е рано, многумина се подготвуваат за православниот Божиќ.
Ненад, кој живее во северниот дел на Митровица, за SETimes изјави дека празниците оваа година продолжуваат, и покрај актуелните политички случувања.
„Се надеваме на попросперитетни денови во текот на годината и ги прославуваме празниците со истите грижи“, рече тој.
Голема грижа за него, како и за многу други во Косово и во целиот свет, е економската криза.
Немирите дополнително й наштетија на веќе ослабнатата економија на Косово.
Како резултат на тоа, граѓаните се повеќе се потпираат на парите кои им ги испраќаат членовите на семејството кои живеат во странство.
Според Централната банка, до 3 милијарди евра биле испратени во Косово во последните пет години.
Хајдар Пниши живее и работи во Швајцарија.
Тој вели дека голем број од неговите сограѓани планираат да се вратат дома во Косово за Божиќ и Нова Година, но тој нема да се врати оваа година.
Во меѓувреме, припадниците на мировните мисии и меѓународната заедница, исто така, се подготвуваат за празниците.
Некои ќе останат во Косово, додека другите планираат да го поминат Божиќ дома.
Роб Тротер и Марк Еплбај се британски експерти за телекомуникации ангажирани од страна на КФОР.
Тие работат заедно, но Божиќ ќе го прослават одделно.
Тротер ќе му се придружи на своето семејство во Англија, додека пак Еплбај ќе прослави во Приштина.
Поради различните планови за Божиќ тие излегоа во група една недела порано за да го одбележат денот.
„Денес, ги организиравме „12-те Божиќни пабови“ -- ќе посетиме 12 различни пабови во духот на Божиќ“, изјави Тротер за SETimes.
„Не е важно каде сте.
Важно е да се почувствува духот на Божиќ“, вели Еплбај.
