25/03/2011
Од Алакбар Рауфоглу за Southeast European Times -- 03/25/11
Како чекор без преседан, Турција изготвува стратегија која ќе вклучува беспасошко патување со Грузија, претставник на администрацијата го информираше SETimes.
„Ова ќе биде неверојатна промена за нашиот регион“, рече претседателот на групата за Турско-грузиско пријателство, Џелал Елбај.
„Како и во ЕУ, нашите граѓани ќе можат да патуваат само со државни лични карти.“
Проектот наречен „Обединет Кавказ“ беше предмет на разговорите меѓу турскиот министер за надворешни работи, Ахмет Давутоглу, и грузискиот претседател Михаил Саакашвили во Тбилиси минатиот месец.
Оттогаш Елбај и неговиот тим го посетија Тбилиси двапати, за да дадат извештај за стратегијата на Албанија во врска со иницијативите за интеграција на економиите на двете земји.
„Ги отворивме вратите едни кон други за да донесеме мир и развој и економска сила во нашиот регион“, рече тој.
Грузија дели долготрајни историски врски и развиена трговија со Турција.
Несигурниот геополитички однос на Тбилиси со Русија, е исто така значаен фактор што ги води нејзините пресметки.
Според стратегијата, Грузија предлага да се создаде сојуз меѓу трите јужнокавкаски земји и Турција.
Амбициите на Анкара се да ги рашири своите грузиски иницијативи низ целиот Кавкас во иднина.
„Турција и Грузија може да ја прошират соработката во стил на мини-ЕУ во регионот, со вклучување на другите соседни земји, но за оваа идеја е потребно време“, рече Синан Оган, претседател на анкарскиот Турски центар за меѓународни односи и стратешки анализи, за SETimes.
„Без решение за конфликтот меѓу Азербејџан и Ерменија, Кавкаскиот сојуз [ќе пропадне].“
„Наместо да се фокусираме на визијата што нема да може да се оствари во догледна иднина, треба да се вложи повеќе енергија во решавањето на постојните конфликти и развивањето попродуктивни билатерални односи во Јужен Кавказ“, се согласи Јануш Бугајски од Центарот за стратешки и меѓународни студии.
„Иако идејата за [Кавкаски сојуз] можеби е воодушевувачка, ќе биде тешко да се обедини регионот кој е зафатен од меѓудржавни конфликти, сепаратистички борби и мешање на руската влада која сака да ги искористи регионалните спорови за промовирање на своите државни амбиции“, рече тој за SETimes.
„Турција и Грузија уживаат во многу области на политичката, економската, енергетската, транспортната и културната соработка, заедно со пограничната политика која ќе ги направи пасошите неважни“, рече Џон Ситилидес, стратегист за владини работи на Трилогиските советници ЛЛЦ во Вашингтон.
Продлабочената соработка и поединставените погранични премини се далеку од еден сојуз на држави.
„Земјите од Кавказот ќе мора да се вклучат себеси во посигурни суверени структури и потрајни институционални односи“, додаде тој.
Извршниот директор на Центарот за меѓународни студии МИТ, Џон Тирман, смета дека Турција треба да се бори да развие отворени економски односи со Кавказот, но политичкиот сојуз нема да се случи во следната деценија, ако и воопшто се случи.
„Прво треба да дојдат нормалните дипломатски односи, бесцаринските зони и решавањето на нерешените приговори“, рече тој.
