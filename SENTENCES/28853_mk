10/08/2010
ЕРУСАЛИМ, Израел -- Израел во понеделникот (9-ти август) рече дека е можно да се повлече од истрагата на ОН за смртоносната рација на 31-ви мај на турската хуманитарна флотила за Газа, ако израелски војници бидат повикани да сведочат.
Изјавата уследи само неколку часа откако премиерот Бенјамин Нетањаху сведочеше пред сопствената израелска комисија која го испитува случајот.
Тој ја обвини Турција дека имала интерес во насилната конфронтација, како и за одбивање да употреби влијание за да ја спречи флотилата.
Турција ги отфрли тие обвинувања како „смешни“.
Одговарајќи на прашање на новинар во понеделникот во Њујорк, генералниот секретар на ОН, Бан Ки-Мун, рече дека нема договор против повикувањето израелски војници да сведочат.
Како одговор на тоа, канцеларијата на Нетањаху издаде соопштение во кое се вели дека „Израел нема да соработува и нема да учествува во никаква комисија која бара сослушување на израелските војници“.
Само пред една недела Израел објави дека ќе соработува во истрагата предводена од ОН за нападот во кој беа убиени девет турски активисти.
(Радикал - 10/08/10;
AП, Хуријет - 09/08/10)
