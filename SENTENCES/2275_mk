07/06/2005
(РФЕ/РЛ, ФТ, Транзишнс онлајн, Софиска новинска агенција, Ромпрес, БТА, Euro-reporters.com, Reporter.gr - 06/06/05; ФТ, БТА, АФП - 05/06/05)
Неодамнешното отфрлање на уставот на ЕУ од страна на мнозинството француски и холандски гласачи остави помалку простор за оптимизам кај многумина на Балканот во врска со шансите на нивните земји за пристапување во клубот на 25 нации во очекуваните временски рамки. 
„Заморот од проширување“ се опишува како една од причините за гласањето против уставот на референдумите што се одржаа во овие две земји.
„Наглото влошување на европската клима во последниве неколку недели - референдумите во Франција и Холандија и трендовите во Германија - не придонесува за понатамошен развој на европската идеја во овој момент“, рече во неделата (5-ти јуни) бугарскиот министер за надворешни работи, Соломон Паси.
По ударното проширување на Унијата минатата година, во кое беа примени десет нови членки, Бугарија и Романија се следните земји кои треба да влезат во ЕУ. 
И покрај тоа што пристапувањето е закажано за 1-ви јануари 2007 година, нивните спогодби за пристапување вклучуваат „заштитна клаузула“ која може да доведе до одложување ако Брисел заклучи дека тие не постигнуваат доволен напредок во исполнувањето на нивните обврски.
„Ќе бидеме ставени под лупа“, рече Паси, чија земја, како и Романија, мора да исполни уште одреден број услови.
Дури и со можноста за одложување, влезот на Бугарија и Романија во ЕУ се смета за сигурен. 
Сепак, тоа не може да се каже и за другите земји во регионот. 
Хрватска има добиено официјален статус на кандидат за ЕУ, но нејзините разговори за пристапување беа одложени во март поради тоа што таа не го екстрадираше обвинетиот за воени злосторства во бегство, Анте Готовина. 
Македонија сé уште нема добиено кандидатски статус. 
Преговорите на Албанија за Спогодбата за стабилизација и асоцијација (ССА) со Брисел започнаа пред повеќе од една година, но напредокот оди бавно. 
Србија и Црна Гора само што доби зелено светло за започнување на разговорите за ССА. 
Босна и Херцеговина, која нема никаков формален законски договор со ЕУ, се соочува со пречки поради внатрешните несогласувања околу полициските реформи, кои се клучен предуслов.
„Мораме да ги исполниме стандардите и предусловите што чекаат на нас и се надевам дека ќе успееме во тоа“, рече хрватскиот претседател Стипе Месиќ за време на посетата на Загреб на неговиот македонски колега Бранко Црвенковски на 1-ви јуни, два дена по француското „не“ за уставот. 
Црвенковски, од своја страна, рече дека „не е во наш интерес земјите од регионот да стагнираат или да застанат во процесот на [европска] интеграција“.
Српскиот претседател Борис Тадиќ, пак, рече дека очекува процесот на интеграција да се забави, но не и да застане.
„Европа нема да биде комплетна без Балканот“, рече Тадиќ, додавајќи дека „францускиот референдум ... 
не значи крај на интеграцијата, туку можна промена на темпото“. 
Ако перспективите на балканските земји за членство во ЕУ бидат затворени „сите отворени прашања во нашиот регион ќе биде многу потешко да се решат“, предупреди тој.
