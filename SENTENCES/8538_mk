09/09/2011
(Еурактив, Ајриш тајмс - 09.09.11;
АФП, ДПА, Еуопсервер, Гардијан, Телеграф, Дојче веле, Вол стрит џрнал, Њујорк тајмс - 08.09.11;
ФТ, Еуопсервер - 07.09.11)
Ниту една земја не може да ја напушти Еврозоната, или да биде принудена да го стори тоа, соопшти Европската комисија (ЕК) во четвртокот (8-ми септември), по холандскиот повик за тешко задолжените земји-членки, како што е Грција, да бидат избркани од областа ако не можат да ги следат нејзините финансиски правила.
„Ниту влегувањето, ниту протерувањето од евро областа не е возможно според Лисабонската спогодба, која предвидува дека учеството во еврото е неповратно“, изјави за новинарите во Брисел Амадеу Алтафај, портпарол на комесарот за економија на ЕУ, Оли Рен.
Таквата опција не е дури ни земена предвид, додаде тој.
Алтафај, исто така, истакна дека прегледот на Пактот за стабилност и раст кој ги утврдува долговните и дефицитарните ограничувања на кои членките на Еврозоната мора да се придружуваат, сé уште не е завршен.
„Сé уште се обидуваме да се согласиме за тоа што е на маса“, рече портпаролот.
Неговиот коментар уследи по новиот предлог на холандската влада, кој повикува на назначување нов комесар на ЕУ за буџетска дисциплина со ингеренции да наметнува различни казни врз земјите кои постојано ги кршат финансиските правила на Еврозоната.
Тука би влегувало:
ставање на ваквите држави под управа на нивните партнери во областа на заедничката валута, ставање под контрола на нивниот пристап до фондовите на ЕУ и суспендирање на нивните гласачки права.
Финалната казна со која постојаните прекршувачи на буџетските правила можат да се соочат би била протерување од Еврозоната, објаснија холандскиот премиер Марк Рут и министерот за финансии, Јан Кеес де Јагер, во мислењето што го објави весникот Фајненшал тајмс во средата.
„Во иднина, крајната казна би можела да биде присилување на земјите да го напуштат еврото“, напишаа двајцата официјални претставници, признавајќи дека Лисабонската спогодба ќе мора да се измени за да се дозволи протерување на членките од зоната на 17 држави.
Оние, пак, кои не сакаат да се придржуваат на обврските што ги презеле пристапувајќи во клубот и играат по свои правила, имаат шанса да се откажат од Еврозоната, истакнаа тие.
„Ако една земја не сака да се придржува на условите, тогаш нема друга опција освен да замине“, рече Де Јагер во Хаг во четвртокот.
„Ако не можете да се придржувате на правилата, морате да ја напуштите играта“, додаде тој, опишувајќи го ваквиот потег како „последно средство“.
Министерот, исто така, посочи дека неговиот фински и германски колега ги поздравиле новите холандски идеи.
Но, според извештајот на бриселскиот Еуопсервер од четвртокот се наведува правниот документ на Европската централна банка (ЕЦБ) од 2009 година, според кој, една земја може да излезе од еврото само по целосното излегување од ЕУ.
Што се однесува до можноста од протерување на членките, студијата ја опишува како „возможна“.
Грција, која минатата година стана првата членка на областа со заедничка валута што доби меѓународна финансиска помош за избегнување на неплаќањето на суверениот долг, во последниве месеци потврди дека не планира да го напушти клубот од 17 држави.
Еден ден откако уставниот суд на Германија го потврди учеството на земјата во пакетот за спас на задолжените членки на Еврозоната, германскиот министер за финансии, Волфганг Шојбле, ја предупреди Грција дека нејзиниот втор пакет финансиска помош, одобрен принципиелно во јули, е далеку од сигурен.
„Прерано е“ да се зборува за нов пакет помош за оваа балканска држава пред истата да ги исполни реформските услови за целосна исплата на првиот, рече тој во интервју за Дојчландфунк радио во четвртокот.
„Сфаќам дека има отпор меѓу грчкото население кон мерките на штедење“, британскиот весник Tелеграф ја цитираше изјавата на Шојбле.
„Но, на крајот на краиштата Грција е таа што мора да ги исполни условите потребни за членство во заедничката валута.
Ние не нудиме попусти.“
