10/06/2009
Од Ајхан Шимшек за Southeast European Times во Анкара -- 10/06/09
Откако Ахмет Давутоглу беше назначен за министер за надворешни работи минатиот месец, многумина шпекулираа во кој правец ќе се движи турската надворешна политика.
Во текот на седумгодишното владеење на Партијата на правдата и развојот (АКП), Давутоглу работеше како главен советник на премиерот Реџеп Тајип Ердоган. 
Тој учествуваше на клучните состаноци во западните главни градови и на Блискиот Исток, како личен претставник на Ердоган.
Давутоглу генерално се поврзува со идејата на турскиот неоотоманизам, кој се залага за комонвелт со соседите.
Политиката на АКП во врска со различни прашања -- вклучително и односите со Хамас, Дарфур и иранските нуклеарни кризи -- се разликува од западниот пристап. 
Поради ова, европските дипломати се прашуваат дали Давутоглу ќе го остави членството во ЕУ за подоцна за да се фокусира на турската неоотоманска визија.
Тој брзо ги расчисти овие дилеми, за време на посетата на Брисел во мај.
„Процесот на членство во ЕУ ќе продолжи како наш главен приоритет“, им рече тој на амбасадорите на ЕУ.
„Треба да работиме заеднички на тоа да ги направиме Турција и ЕУ главни актери на светскиот економско-политички и правен систем, во кој Турција ќе й додаде вредност на ЕУ, наместо да й биде товар.“
Давутоглу потврди дека Турција сака да ги заврши своите разговори за членство со ЕУ до 2013 година, и да го прослави 100-тиот роденден на турската република во 2023 година, како членка на ЕУ. 
За да ги исполни овие цели Давутоглу рече дека Турција ќе ги забрза политичките реформи и ќе ја поткрепи демократијата.
Тој, исто така, рече дека турската влада планира да инспирира доверба, безбедност и слобода во околните региони, вклучително и на Балканот, Кавказ и на Блискиот Исток.
И покрај овие намери, експертите се прашуваат дали предлозите на Давутоглу ќе бидат доволни за да се промени правецот на традиционалната турска надворешна политика. 
Западните аналитичари веќе ја критикуваа дека ја поддржува состојбата на status quo и не ги следи светските трендови.
Турција, исто така, се соочува со долгорочни проблеми во врска со Кипар, помирувањето со Ерменија, односите со ирачките Курди и елиминирањето на терористичката Курдистанска работничка партија (ПКК).
Професорот Чагри Ерхан од Анкарскиот универзитет е скептичен. 
„Се чини разумно да се следи политика на нулта проблеми со соседите и да се развива заедничка економска сфера за просперитет. 
Но, во вистинскиот свет, тоа не е така едноставно ... 
како што се зборува за тоа“, рече Ерхан за Southeast European Times.
