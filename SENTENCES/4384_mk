05/08/2008
Од Горан Трајков за Southeast European Times во Скопје -- 05/08/08
Македонскиот тим замина за Олимписките Игри во Пекинг минатата недела.
Борачот Мурат Рамазанов, стрелачот Сашо Несторовски и кајакарот Атанас Николовски се помеѓу седумте спортисти што ја претставуваат земјата, која ќе учествува на својата петта Олимпијада откако стана независна во 1991 година.
Спортистите заминаа на 28-ми јули, во придружба на претседателот на Македонскиот олимписки комитет, Васил Тупурковски, генералниот секретар Саше Поповски и директорот Насе Насев.
Групата ќе има време да се запознае со „теренот“ во Пекинг, пред отворањето на Игрите в петок (8-ми август).
„Тимот што ќе ја претставува Македонија на овие Олимписки Игри го сочинуваат млади спротисти.
Се надевам дека сите тие ќе постигнат резултати кои ќе ги задоволат главно нивните очекувања.
Тие се млади спортисти што ветуваат, и јас очекувам добри резултати од нив во иднина“, рече Тупурковски пред заминувањето на тимот.
„Ова [се] први Олимписки Игри за мене.
Секоја добар резултат ќе биде бонус за следните Олимписки Игри“, рече пливачката Елена Поповска.
Пливачката Моника Спасовска и ракометарот Дарко Георгиевски ќе учествуваат на кампот на млади спортисти во Пекинг од 6-ти до 17-ти август.
Тие ќе работат со хендикепирани млади од Кина, на возраст од 16 до 18 години, давајќи им „искуство од прва рака за олимписките идеали на мир, иницијатива, тимска работа, спортски дух, фер игра и учество“.
Николовски, кој се квалификуваше за Игрите на Европскиот шампионат во Краков, Полска, ќе го носи државното знаме на церемонијата на отворање.
„Почестен сум што бев избран да го носам македонското знаме“, рече тој.
Но, знамето предизвика извесна конфузија во Пекинг.
Кајакарот Сашо Поповски обеси македонски знамиња на неговиот балкон во Олимпиското село, но кинеските власти, кои ги измешале со забранетото тибетско знаме, побарале од него да ги тргне.
„Обезбедувањето побара од мене да ги тргнам знамињата.
Но, јас одбив и им реков дека се македонски знамиња“, изјави Поповски за локалните медиуми.
„Меѓународниот олимписки комитет се вмеша и им објасни на Кинезите дека знамињата не се тибетските знамиња.
Луѓето од обезбедувањето многу се зарамија и се извинаа десетина пати.“
„Огромно задоволство е да се дружиш со спортистите кои ќе ја претставуваат Македонија на Летните Олимписки Игри во Пекинг, и јас им посакувам голем успех.
Мојата земја е подготвена за претстојниот спортски настан кој ќе го обедини светот“, рече кинескиот амбасадор во Македонија, Донг Фу Фенг.
Македонските спортисти не освоија медали на Игрите во Атина во 2004 година, но Олимпискиот комитет нуди парични иницијативи за тимот во Пекинг.
Златен медал на победникот ќе му донесе 50.000 евра, а сребрен 30.000 евра.
Бронзениот медалист ќе добие 20.000 евра.
