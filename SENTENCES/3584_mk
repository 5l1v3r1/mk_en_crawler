08/02/2007
Од Блерта Фониќи-Кабаши во Приштина и Игор Јовановиќ во Белград – 08/02/07
Евентуално кратко одложување на последниот круг разговори со посредство на ОН за статусот на Косово би било прифатливо за ЕУ, рече шефот за надворешна политика на блокот, Хавиер Солана, во средата (7-ми февруари) во Приштина.
„Сé она што е разумно кога станува збор за времето, може да биде прифатливо“, рече тој, додавајќи дека одложувањето би можело да биде за околу една недела.
Србија побара разговорите, кои првично требаше да започнат на 13-ти февруари во Виена, да бидат одложени за десет дена со цел да й се даде на земјата време да го конституира новиот парламент и да формира преговарачки тим.
Посетата на претставникот на ЕУ на Приштина дојде откако претставникот на ОН Марти Ахтисари го претстави својот план за иднината на Косово.
Косовскиот народ и водачите почнаа да го пишуваат крајот на едно поглавје од својата историја, рече Солана, повикувајќи ги да ги почитуваат своите обврски, да осигурат заштита на малцинствата и човековите права и да покажат „одговорност, решителност и напорна работа“ во спроведувањето на реформите.
„Вие сте народот кој треба да го гради новото Косово“, рече тој. 
„Ова може да биде реално само ако сте обединети.“
Тој потврди дека ЕУ ќе продолжи да работи со Косово и дека ќе се вклучи во економската реконструкција, политичките реформи, градењето на институциите и безбедносниот сектор.
„Косоварите треба да веруваат во ЕУ“, рече тој. 
„Ние ќе ги прифатиме своите одговорности.“
Солана потоа отпатува за Белград, каде што им се придружи на другите членови на Тројката на ЕУ -- комесарот за проширување на ЕУ, Оли Рен, и германскиот министер за надворешни работи Франк-Волтер Стајнмаер -- во повикот за формирање нова, демократска влада, што е можно побргу.
Опишувајќи го предлогот на Ахтисари како добра основа за „чесен дијалог кој ќе доведе до компромис“, тие й препорачаа на Србија да учествува во следниот круг преговори.
Претседателот Борис Тадиќ и премиерот Воислав Коштуница им рекоа на претставниците на ЕУ дека Белград сигурно ќе учествува, но повторно побараа одложување на разговорите додека не се конституира новиот парламент. 
Тадиќ и Коштуница, исто така, рекоа дека Србија никогаш нема да прифати независно Косово.
За време на состанокот, Рен ја истакна потребата Србите целосно да соработуваат со Хашкиот трибунал. 
Откако тоа ќе се случи, рече тој, патот ќе биде чист за продолжување на разговорите за Спогодбата за стабилизација и асоцијација (ССА).
Исто така во средата, британскиот министер за европски работи, Џефри Хун, исто така, го посети Белград и рече дека верува оти Ахтисари ќе покаже флексибилност кога станува збор за одложувањето на разговорите во Виена.
Хун понатаму рече дека Србија мора да одигра конструктивна улога во односите со Хашкиот трибунал, макар што додаде дека целосната соработка не мора да вклучува екстрадиција на некој поединец. 
Преговорите за ССА на Србија беа прекинати на 3-ти мај 2006 година, поради тоа што не беше фатен и предаден генерал Ратко Младиќ, обвинет за геноцид врз Бошњаците во Сребреница во 1995 година.
