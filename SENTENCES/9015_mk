23/08/2012
Билјана Лајмановска за Southeast European Times во Скопје -- 23.08.12
Според официјалните податоци издадени од македонскиот Државен завод за статистика, целокупната вредност на градежните активности на македонските претпријатија во првите шест месеци од 2012 година се проценува на помалку од 2,5 милиони евра -- пад од 85,2 отсто во споредба со истиот период минатата година.
Друг огромен пад е забележан и кај идните договорни активности, при што претпријатијата склучија договори во вредност од 4,5 милиони евра, 83,6 отсто помалку во споредба со првата половина од 2011 година.
Синдикатот на македонските градежни работници смета дека овие бројки се алармантни, и објави дека ако овој тренд продолжи, многу претпријатија ќе бидат принудени да ја намалат својата работна сила.
Во Македонија работат повеќе од 7.000 претпријатија, што е далеку повеќе од бројката потребна за задоволување на потребата на земјата од градежништво. 
Многу од овие претпријатија најголем дел од својот профит го создаваат од работите во странство.
„За среќа, овој огромен пад на градежните активности во странство засега беше делумно амортизиран во Македонија [со] силниот инвестициски циклус во државата, како резултат на проектот „Скопје 2014“. 
Но, не знаеме уште колку долго тоа ќе трае“, изјави за SETimes Павел Трендафилов, претседател на Синдикатот на градежни работници.
„Покрај тоа, како резултат на Арапската пролет ги изгубивме арапските држави каде што работевме со години како дел од поранешна Југославија и каде што имавме добро име како квалитетна градежна индустрија“, рече за SETimes Никола Велковски, претседател на Здружението на градежни претпријатија во македонската Стопанска комора.
„Во последно време, на странските тендери има претпријатија со евтина работна сила од Блискиот Исток и Азија, и ние имаме проблем да се натпреваруваме со нив. 
Исто така, со оглед на тоа што градежните претпријатија се поделени во различните земји од регионот, ние сме премногу мали и слаби да бидеме конкурентни на меѓународните пазари“, рече Велковски.
Во многу други земји од регионот, ситуацијата е полоша.
Албанските градежни претпријатија сé уште не го искористиле потенцијалот на надворешниот пазар, но економската криза предизвика пад на нивните домашни активности, пад на новата градба за 17,6 отсто во првите четири месеци од 2012 година.
Статистичките податоци за второто тримесечје се очекува да покажат понатамошен пад.
За време на економската криза, побарувачката во секторот на недвижности, исто така, се намали, што ја принуди владата да ги намали капиталните расходи. 
Недостигот на владино дејство во врска со неплатените фактури за јавните работи предизвикува уште поголеми финансиски проблеми за градежните претпријатија на државата.
„Во моментов има околу 180 милиони евра неплатени фактури за градежните претпријатија за јавните работи“, рече за SETimes Арбен Ахметај, социјалистички пратеник.
Во Србија, пак, ситуацијата се чини дека е обратна.
Има многу работа за градежните работници во Србија во ова време на криза, и вредноста на градежните работи од страна на српските претпријатија надвор од нивните граници во моментов изнесува повеќе од 2 милијарди долари, рече за SETimes Горан Родиќ, претседател на Комисијата за градежништво при српската Стопанска комора.
„Има работа во странство, но не и во земјата. 
Претпријатијата како Мостоградња и Енергопројект се многу барани во странство -- во Алжир, Русија, Казахстан, Азербејџан, Мароко и Катар“, рече Родиќ.
Тој тврди дека државата не се обидува да им понуди градежни проекти на домашните фирми, туку на странските претпријатија.
„Побаравме нашите претпријатија да бидат главни носители на работите во Србија, со цел да се добијат референци. 
Исто така, побаравме формирање развојна банка заради гарантирање на идните проекти. 
Овие барања досега се игнорираат“, рече Родиќ.
„Светот нé признава, а нашата држава не нé признава. 
Се надевам дека оваа нова влада ќе обрне внимание на нашите барања и ќе формира развојна банка, што ќе ни даде гаранции врз основа на кои ќе можеме да ја работиме нашата работа, ако не во Србија, тогаш низ светот“, рече тој.
Здружувањето на силите на национално и регионално ниво се чини дека, сега засега, е единственото решение. 
Здружението на македонски градежни претпријатија се надева дека ќе формира конзорциум на македонски претпријатија кои заедно ќе учествуваат на странските тендери. 
Македонските градежни претпријатија, исто така, влегоа во партнерство со други претпријатија од регионот, обидувајќи се да обезбедат заеднички проекти.
Оваа стратегија се чини дека дава резултати.
Европската банка за обнова и развој му го додели градењето на 37-километарскиот автопат од Прњавор до Добој во Република Српска, на конзорциумот на претпријатието од Босна и Херцеговина, Интеграл инженеринг, и нивниот македонски партнер Гранит. 
Првиот дел од планираниот автопат чини 180 милиони евра.
Дописничката на SETimes Јонилда Кочи во Албанија даде свој придонес за овој напис.
