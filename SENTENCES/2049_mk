21/01/2005
(Еурактив - 20/01/05; MИА - 19/01/05; EУ, АФП - 18/01/05)
Комесарот за проширување на ЕУ, Оли Рен, оваа недела ја информираше Комисијата за надворешни работи на Европскиот парламент (ЕП) за актуелната ситуација во врска со понатамошното проширување на блокот и целите на неговиот четиригодишен мандат.
Рен, кој на 1-ви ноември дојде на местото на Гинтер Ферхојген како комесар за проширување, истакна дека четирите сегашни земји-кандидатки -- Бугарија, Романија, Хрватска и Турција -- ќе можат да влезат во Унијата само по исполнувањето на сите услови за членство. 
Тој рече дека одлуката за кандидатурата на Македонија за членство во ЕУ би можела да биде донесена до крајот на оваа година, додека следните 12 месеци ќе бидат значајни за изгледите за европска интеграција на другите западнобалкански земји.
„Мојата цел за време на мојот мандат до 2009 година е да се обезбеди целосна подготвеноста на Бугарија и Романија за влез во Унијата“ им рече Рен на членовите на Комисијата на ЕП во вторникот (18-ти јануари).
Двете земји „сé уште ги чека напорна работа пред членството“ и нивниот напредок во исполнувањето на обврските и барањата за реформи ќе бидат внимателно следени, рече тој. 
Рен јасно даде до знаење дека ако барањата не бидат исполнети, тој нема да се двоуми да ги примени безбедносните мерки, меѓу кои и одложувањето на влезот во ЕУ за една година.
Што се однесува до Хрватска, Рен рече дека Европската комисија (ЕК) ќе биде подготвена со нацрт-преговарачката рамка на почетокот од февруари. 
Земјата треба да ги започне разговорите за пристап со Унијата на 17-ти март, но ЕУ ги услови истите со целосната подготвеност на Загреб за соработка со Меѓународниот кривичен трибунал за поранешна Југославија (МКТЈ) и особено со предавањето на генералот во бегство, Анте Готовина.
„Од најголема важност сега е Хрватска да стори сé што е во нејзина моќ за да осигури целосна соработка со МКТЈ“, рече Рен, додавајќи дека ги предупредил хрватските власти оти проблемот со Готовина мора да биде решен пред започнувањето на разговорите. 
„Без позитивна оценка од страна на МКТЈ, преговорите нема да започнат на 17-ти март“, истакна тој.
Сепак, ако сé се одвива според планот, Хрватска би можела да влезе во Унијата во 2009 година и да стане позитивен пример за Западен Балкан, додаде Рен.
Турција треба да ги започне своите преговори за членство во ЕУ на 3-ти октомври. 
Во меѓувреме, ЕК ќе ги фокусира своите напори на спроведување на заклучоците од самитот на ЕУ во 2004 година и на подготвувањето на стратегијата за преговорите.
Во врска со кандидатурата на Македонија за членство, Рен рече дека властите во Скопје се во процес на финализирање на Прашалникот на ЕК, кој, најверојатно, ќе биде предаден до средината на февруари. 
Во зависност од квалитетот на одговорите, рече комесарот, ЕК ќе биде подготвена со своето мислење за кандидатурата на Македонија за влез во ЕУ до крајот на оваа година.
Што се однесува до другите земји во регионот, Рен рече дека оваа година ќе биде значајна за нив.
Изразувајќи загриженост во врска со политичката клима во Албанија, комесарот рече дека напредокот на сегашните преговори во врска со Договорот за стабилизација и асоцијација (ДСА) ќе зависи од спроведувањето на претстојните парламентарни избори во земјата, како и реализирањето на потребните реформи.
Изразувајќи надеж дека властите во Босна и Херцеговина наскоро ќе покажат „стабилен напредок“ во реформските прашања идентификувани во физибилити студијата на ЕУ во ноември 2003 година, Рен рече дека ЕК, најверојатно, ќе може да препорача отворање на преговори за ДСА со земјата.
„Што се однесува до Србија и Црна Гора, Комисијата работи на физибилити студијата за подготвеноста на земјата за преговори за ДСА“, рече Рен. 
„Во меѓувреме, ние бараме од властите на Србија и Црна Гора да соработуваат со МКТЈ и целосно да го искористат двонасочниот пристап за да може во нашата студија да се рефлектира евентуалниот напредок.
