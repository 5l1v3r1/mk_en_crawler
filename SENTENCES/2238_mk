10/01/2005
Од Ѓелу Трандафир за Southeast European Times во Букурешт - 10/01/05
Новоизбраниот романски претседател Трајан Басеску ги шокираше политичарите минатата недела, велејќи дека е за итни предвремени избори.
Во своето прво интервју за печатот по преземањето на функцијата, Башеску за влијателниот дневен весник Aдеварул рече дека новите избори би требало да ја зајакнат владејачката коалиција, која за поддршка во Парламентот моментно зависи од поранешниот сојузник - Социјалистичката партија (ПСД).
Со своите забелешки, Басеску -- кој е веќе познат по својот провокативен стил -- ја покажа својата намера да ги исполни предизборните ветувања дека ќе биде „активен и вклучен претседател“, велат аналитичарите.
Тоа е спротивно на претходниците на Басеску, Јон Илиеску и Емил Константинеску, кои претпочитаа пристап „зад сцената“.
Комантарите на претседателот првенствено беа насочени кон Хуманистичката партија (ПУР), која беше дел од политичкиот сојуз на премиерот Адријан Настасе за време на неодамнешните претседателски и парламентарни избори.
Подоцна сојузот го поддржа Настасе и уште еден водач на социјалистите, Николае Вакариу, во нивните кандидатури за претседател на романскиот Дом на пратеници, односно на Сенатот.
Сепак, партијата -- која има 30 претставници во Парламентот -- ја промени страната, овозможувајќи му на премиерот Калин Попеску Таричеану да формира коалициска влада.
ПУР мора да покаже дека е „лојален сојузник на Алијансата“, рече Басеску, повикувајќи ја партијата да ја поддржи замената на Настасе и Вакариу со пратеници од сојузот на Правдата и вистината.
Слични повици во последниве денови упатија и водачите на сојузот .
Како одговор на интервјуто на Басеску, водачот на ПУР, Дан Воикулеску, рече дека партијата ќе ја разгледа опцијата за напуштање на коалициската Влада.
Тој, исто така, вети дека ќе продолжи со поддршката на социјалистичките водачи, како претседатели на двете парламентарни тела.
ПСД, пак, ја поздрави можноста за предвремени избори, истакнувајќи дека овој пат не би формирала коалиција со ПУР.
Во своето интервју Басеску, исто така, ги повика двата партнери во сојузот на Правдата и вистината -- либералите на Таричеану и демократите, претходно предводени од Басеску, -- да „се соединат во една партија“.
Тој, исто така, од Парламентот побара истрага во врска со наводите за фалсификат на неодамнешните избори.
И покрај тоа што се изјасни позитивно за предвремени избори, Басеску го ублажи својот коментар истакнувајќи дека тие треба да се одржуваат само во „вонредни ситуации“.
„Со оглед на тоа што ние не сме во таква ситуација, таа не смее да се предизвикува сé додека Владата може да ги оствари своите цели“, рече претседателот.
