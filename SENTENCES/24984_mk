01/07/2009
ПРИШТИНА, Косово -- Поголемиот број суспендирани српски полицајци се јавија на работа во вторникот (30-ти јуни), крајниот рок што го одреди косовската полиција.
Вкупно 325 Срби одлучија да се вратат, прекинувајќи го протестот заради едностраното прогласување независност на Косово во февруари 2008 година.
Само 18 не се вратија на работа.
Во соопштението на ЕУЛЕКС се вели дека овој потег е „важен чекор кон воспоставување мултиетничка полициска служба, која ќе работи за доброто и безбедноста на сите заедници во Косово, вклучително и српската заедница“.
Во другите вести од вторникот, Косово потпиша договор со Италија за борба против организираниот криминал, вклучително и перењето пари и тероризмот.
Ова е прв договор на Косово со земја-членка на ЕУ.
Истиот ден, поранешниот премиер Агим Чеку се врати во Косово од Бугарија, откако судот во Ќустендил одлучи да не го продолжи неговиот притвор.
Полицијата го уапси на бугарско-македонската граница минатата недела, врз основа на потерницата од Интерпол што ја издаде Србија.
Тој е обвинет за воени злосторства извршени за време на конфликтот во Косово во периодот 1998-1999 година.
(Косова Сот, Експрес, Зери, Коха Диторе - 01/07/09;
КЛАН Косова, КТВ, РТК - 30/06/09)
