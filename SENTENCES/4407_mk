04/03/2008
Од Блерта Фониќи-Кабаши за Southeast European Times во Приштина -- 04/03/08
Косовските Срби во понеделникот (3-ти март) го запреа возот што се движеше од централно до северно Косово. 
Тоа беше последното од серијата дејства преку кои заедницата го изразува своето незадоволство од косовското прогласување независност од Србија.
Возот, кој се движеше од Фуше Косово до Лешак, беше запрен на станицата во Звечан, општина во која доминираат Срби.
„Возот беше запрен за некое време, а потоа беше вратен назад“, рече портпаролот на КПС во Косовска Митровица, Бесим Хоти.
Српското железничко претпријатие вели дека сега контролира дел од железницата во северно Косово. 
Претседателот на одборот на „Железница Србије“, Бранислав Ристивојевиќ, кој е и советник на српскиот премиер Воислав Коштуница, тврди дека фирмата презела повеќе од 60 километри од железничката пруга, кои беа под јурисдикција на УНМИК од 1999 година.
Во меѓувреме, Србите формираа кризен штаб во енклавата Грачаница, на 5 километри од главниот град Приштина. 
Овој потег беше преземен откако стотици српски членови на КПС ги напуштија своите работни места, одбивајќи да работат за новопрогласената држава Косово.
Шефот на новиот штаб, Драгутим Јовановиќ, рече дека српските полицајци нема да ги почитуваат наредбите на КПС. 
„Кризниот штаб повикува на итен состанок со шефот на УНМИК, Јоаким Рикер, полицискиот командант и претставниците на КФОР за одговор на актуелната ситуација“, рече тој.
Србите во Грачаница го создадоа овој штаб бидејќи не се безбедни во Косово кое го водат етничките Албанци, рече Јовановиќ.
Еден српски припадник на КПС, кој не сакаше да биде идентификуван, рече дека тој и неговите колеги нема да се вратат во КПС „додека тие не сфатат дека Косово е дел од Србија“.
„Не можеме да работиме за албанските структури. 
КПС не е наша“, изјави тој за локална новинска агенција.
Друга институција која ја блокира косовската влада е Српската православна црква. 
Црквата им рече на сите нејзини свештеници во Косово да ги прекинат сите контакти со приштинските власти, полицијата на ЕУ, судската мисија која почна да се распоредува во Косово и претставниците на земјите што ја признаа независноста на Косово.
Косовскиот претседател Фатмир Сејдиу ја фрла вината за ситуацијата пред прагот на Белград. 
Според него, српските власти бараат од косовските Срби да создадат тензии и да ја бојкотираат новата држава.
„Луѓето може да ја изразат својата загриженост на начин на кој ја изразуваат, но мора да бидат убедени дека Косово е и нивно. 
Ги повикувам да му се вратат на својот нормален живот и работа во просторот што го имаат бидејќи тоа е заедничка перспектива“, рече Сејдиу.
Министерот за внатрешни работи, Зенун Пајазити, пак, рече дека КПС е единствената полициска структура што оперира во Република Косово. 
„Апелирав до полицијата да се врати на своите работни места“, им рече тој на новинарите.
Создавањето паралелна структура не доаѓа предвид, кога станува збор за спроведувањето на законот, изјави тој за телевизија РТК, дури и ако српските членови на КПС добиваат плати од Белград.
Градоначалникот на јужната општина Гњилане, Ќемајл Мустафа, рече дека бојкотот на српските полицајци е политички мотивиран. 
„Ова дејство им штети на постигнувањата на мултиетничкото општество Гњилане, каде што албанската заедница, српската заедница и меѓународниот фактор инвестираат“, рече тој.
„Се надевам дека за скоро време сите ќе се вратат на своите работни места, како што беше случајот и досега, во служба на законот и на воспоставувањето ред во општина Гњилане“, рече тој.
