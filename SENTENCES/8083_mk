01/05/2013
Дражен Ремиковиќ за Southeast European Times во Сараево – 01.05.13
Претставниците на ЕУ и жителите на селото Будак во Босна и Херцеговина (БиХ) ги повикаа властите во Република Српска (РС) и Српската православна црква да прекинат со градењето на црква која ќе се наоѓа веднаш до неодамна ископаната масовна гробница и близу до гробиштата Поточари и меморијалниот споменик за жртвите од Сребреница.
Мери Ен Хенеси, шеф на канцеларијата на Советот на Европа БиХ, рече дека властите во РС не си прават никаква услуга со тоа што го охрабруваат градењето на црквата.
„Сега е време Српската православна црква да го демонстрира својот капацитет за емпатија и да ја отстрани црквата од Будак, признавајќи дека истата е извор на болка, страв и гнев за сите оние кои ги закопаа или ќе ги закопаат своите сакани во Поточари, и за оние кои го чуваат споменот на овие жртви на геноцидот“, рече Хенеси за SETimes.
Изградбата започна во 2012 година и траеше додека општина Будак не ја прекина поради немањето градежна дозвола. 
Во март 2013 година Министерството за просторно планирање на РС ја поништи одлуката на општината и издаде дозвола за продолжување со градењето на црквата.
Роднините на бошњачките жртви сметаат дека црквата се гради заради политички цели. 
Жителите во блиското село Будак ги повикаа властите да прекинат со градењето, но без успех.
„Кога изградбата на црквата беше обелоденета во јавноста, локалните жители, сите 160 куќи, потпишаа петиција за помош од сите надлежни тела во државата, амбасадите во БиХ, верските заедници ... 
Властите на РС ги поништија сите наши напори; ги тужевме во надлежниот суд, но градењето на црквата продолжува, иако не сме добиле официјален одговор од судот“, рече за SETimes Сехида Абдурахмановиќ, жителка на селото Будак.
Но, властите на РС велат дека нема ништо контроверзно во изградбата на црквата.
„Земјиштето на кое се гради црквата му припаѓа на Србин, а тој одлучи да изгради црква. 
Нашата намера не е да провоцираме некого; сé е легално. 
Ваквата реакција од бошњачката заедница покажува во колку нерамноправна позицијата сме ние, Србите, во Сребреница во однос на другите етнички групи“, рече за SETimes Радомир Павловиќ, претседател на општинското собрание на Сребреница.
„Не знам зошто некој се спротивставува на еден верски објект. 
Црквите и џамиите треба да се свети места. 
Мојот дом е на еден километар од новата црква. 
Но, џамијата е, исто така, на половина километар од мојата куќа и тоа воопшто не ми пречи. 
Зошто да ми пречи џамијата? 
Некои луѓе мораат да сфатат дека војната заврши“, рече за SETimes Мара Ранкиќ, локална жителка од блиското село Опарци, во близина на Будак.
Исламските водачи одбија да дадат коментар, но рекоа дека сакаат мирно решение за ситуацијата.
„Присуството на црква каде што нема српско население е бесмислено и е само провокација. 
Бараме од владата на РС да ја релоцира црквата на место каде што ќе ѝ служи на целта“, рече за SETimes Нура Беговиќ, од здружението Мајките на Сребреница.
Дописничката Бедрана Калетовиќ во Сребреница даде придонес за овој извештај.
На кој начин треба да се реши контроверзноста околу изградбата на Српска православна црква во Сребреница? 
Кажете ни што мислите.
