13/12/2011
Марија Паравантес за Southeast European Times во Атина -- 13.12.11
Во ситуација кога околу 20 отсто од грчкото население е под линијата на сиромаштија и традиционалната семејна мрежа на сигурност е работа на минатото, сé повеќе Грци тешко можат да си дозволат пристоен оброк.
Според истражувањето на Атинскиот универзитет за економија, еден од 11 Грци зависи од хуманитарните центри за оброците, бидејќи не може да си дозволи храна. 
Сепак, ако се помине покрај контејнерите надвор од рестораните, пекарниците и супермаркетите ќе се види тони храна фрлена секој ден.
Атина, како и секој современ град, влезе во парадокс: луѓето гладуваат, додека неизедената храна го исполнува соседниот контејнер. 
Како што истакна добитникот на Нобеловата награда Амартја Сен, немањето храна и гладта не се предизвикани од недостаток на храна, туку поради проблеми со дистрибуцијата.
И токму тоа ја мотивираше доброволката на Грчката банка за храна, Ксенија Папаставру, да ја формира Боруме -- Чување храна, спасување животи (www.boroume.gr).
Преведена како „Ние можеме“, неколкумесечната онлајн иницијатива има за цел да ја подигне свеста и да понуди канал за комуникација, служејќи како посредник, водејќи ги волонтерите и заинтересираните страни во вистинската насока.
„Идејата се роди во мај. 
Како доброволец на банката за храна јас од прва рака ја видов потребата за храна и секојдневната борба низ која различни институции поминуваа секој ден за да обезбедат оброци за гладните. 
Во исто време, забележав дека многу храна се фрла“, рече Папаставру за SETimes.
„Тогаш ми се роди идејата да најдам едноставен начин оние кои имаат преостаната храна да можат да ја понудат истата на оние кои имаат потреба за тоа. 
Со таа идеја, формирав онлајн платформа која ќе помогне да се координираат двете страни“, објаснува таа.
И благодарение на далекусежното влијание на социјалните медиуми, иницијативата започна. 
Луѓе од сите возрасти и секакви професии стапуваат во контакт со Папаставру секој ден за да прашаат како може да помогнат.
„Сите заинтересирани за давање храна, контактираат со Боруме. 
Истото важи и за оние кои имаат потреба од истата. 
Нашите доброволци ги поврзуваат“, објаснува таа.
„Рестораните и пекарниците ја пакуваат преостанатата храна, Боруме организира кој ќе ја добие, и некој од организацијата оди и ја зема храната.“
Основната идеја, вели Папаставру, е да се активираат населбите, да се натераат локалните пекарници, ресторани и супермаркети да им понудат резерви храна на институциите во истата населба. 
Така ништо не се фрла залудно.
Еден од првите ресторани што зеде учество во иницијативата е Кавацa, кој се наоѓа во побогатата област Колонаки. 
Веќе работејќи со градот Атина, Каваца испрати 250 порции храна во засолништето за бездомници во градот на 17-ти октомври, Меѓународниот ден за борба против сиромаштијата.
Тогаш Кавацa одлучи да соработува со Боруме, вели менаџерката за односи со јавноста Аспасиа Форментини.
„Одлучивме да ја испраќаме целата преостаната храна за градските оброци, за да се нахранат луѓето што немаат храна.“
Борумe соработува со Грчката банка за храна, непрофитна организација основана во 1995 година од Герасмиос Василопулос, со цел да се бори против гладот и да се ограничи фрлањето храна.
„Ја собираме обработената секојдневна храна и оброците што ги нудат прехранбените претпријатија и поединците. 
Тие се носат во нашите простории непосредно пред рокот на истекување и од таму ние ја пренесуваме до институциите и организациите“, рече за SETimes Аристоменис Дионисопулос, директор на Грчката банка за храна.
Грчката единица, која работи со преку 200 организации низ целата земја и помага да се најадат околу 28.000 луѓе неделно, има канцеларии во Атина и во соседниот пристанишен град Солун.
Како членка на Европската федерација на банки за храна, која ја сочинуваат 240 банки за храна во 21 европска земја, грчката единица не добива државна помош,
„Повеќе од 100 донатори, вклучително и големи претпријатија за храна и млечни производи, й помагаат на Банката за храна во нејзините напори“, објаснува Дионисопулос.
Борумe и Банката за храна ја имаат истата цел: да го запрат фрлањето храна и да им понудат помош на оние што имаат потреба. 
Банката за храна собира и дистрибуира храна, додека Боруме ја координира и промовира храната на сиромашните“, додава Дионисопулос.
„Луѓето кои се отпуштени [собираат храна]. 
Самохраните родители или семејствата со повеќе деца, луѓето кои живеат сами без семејство, засолништата за старите или наркозависниците на рехабилитација“, вели Папаставру.
Иницијативата веќе го одржа својот прв состанок на доброволци во првата недела од декември, додека сé повеќе ресторани, пекарници, синџири супермаркети, хотели и угостителски претпријатија го искажуваат својот интерес.
Во меѓувреме, Банката за храна го организираше својот годишен ден Cобери претходно овој месец во супермаркетите во централна Атина и Солун, каде што потрошувачите им нудеа пакувани прехранбени производи на доброволците.
„Срамно е што има луѓе во овој ден и ова време кои се гладни“, вели Мери, излегувајќи од супермаркет во Агија Параскеву, североисточна Атина. 
„Можеме сите да помогнеме ова да се промени ако направиме само малку“, додава таа, пред да им даде неколку конзервирани производи на доброволците на Банката за храна.
