24/01/2011
(AФП - 22/01/11; Б92 -- 21/01/11 - 23/01/11; Радио Србија, новинска агенција Фокус -- 21/01/11 - 22/01/11)
Србија е целосно подготвена за разговори со Косово, рече заменикот министер за надворешни работи, Здравко Понос, во неделата (23-ти јануари), истакнувајќи дека Белград ќе влезе во процесот без предрасуди.
„Сите сценарија се можни. 
Подготвени сме со месеци; сега ја чекаме Приштина“, белградски Б92 ја цитираше неговата изјава. 
„Влегуваме во разговорите без предуслови, без подготвени решенија, бидејќи ако ги имаме разговорите би биле безначајни.“
Неговата изјава дојде откако Борко Стефановиќ, политички директор во српското Министерство за надворешни работи, во петокот беше именуван за шеф на преговарачкиот тим на земјата.
Еден ден по назначувањето, 34-годишниот дипломат истакна дека разговорите, за кои сé уште не е утврден датумот кога ќе отпочнат, ќе се фокусираат на „сите отворени прашања“, од важност за животите на луѓето.
„Во исто време, разговорите ќе бидат поврзани со косовскиот статус“, белградски Б92 ја цитираше неговата изјава, иако Приштина инсистира на тоа дека за оваа тема нема да се разговара.
„Преговорите ќе бидат долги и тешки, но Србија е оптимист, ќе има флексибилен пристап и ќе нуди неколку алтернативни решенија за секое прашање“, истакна Стефановиќ.
Неговиот тим ја прецизира листата на прашања за кои ќе се дискутира за време на разговорите. 
Според Б92, српскиот дипломат смета дека преговорите треба најпрво да се фокусираат на прашањата како што се телекомуникациите, воздушниот сообраќај, катастарот и исчезнатите лица, и дека почувствителните прашања поврзани со статусот, треба да се решат во подоцнежната фаза од процесот.
Стефановиќ понатаму истакна дека не ги смета разговорите за технички, тврдејќи дека иако секое прашање има технички аспект, тоа е поврзано и со прашањето на статусот.
Косовскиот заменик-министер за надворешни работи, Флора Цитаку, ја исклучи можноста за какви било разговори околу статусот.
„Ова го сметам за политичка изјава која е за внатрешна употреба“, рече таа за Б92 во саботата. 
„Сите наши и белградски партнери во светот многу јасно посочија дека ова се технички разговори од взаемен интерес.“
Цитаку, исто така, истакна дека Косвоо е подготвено за престојните преговори, за кои Приштина ќе назначи специјален координатор.
„Отворени сме за можноста да седнеме на маса до Белград подолго време, но само како независни и еднакви држави“, истакна таа.
Резолуцијата за српската интеграција во ЕУ усвоена од Европскиот парламент минатата недела ја поздрави подготвеноста на владата да се вклучи во обновените преговори со Косово, велејќи дека процесот треба да почне „без одложување“. 
Во истата се повикува Србија „да влезе во дијалог со Косово без повеќе да упатува на нови преговори за статусот“.
Запрашан за коментар во врска со повикот на ЕП, Стефановиќ ја минимизираше неговата важност, велејќи дека тоа било само препорака вклучена во поширок политички, необврзувачки документ.
