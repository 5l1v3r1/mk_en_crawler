07/10/2004
Од Фатих Баран за Southeast European Times во Истанбул - 07/10/04
Долгоочекуваниот извештај, објавен од страна на Европската комисија во средата (6-ти октомври) дава условно одобрување за започнување на преговорите со Турција, која, како што вели, ги исполнила т.н. 
Копенхашки критериуми. 
Ако водачите на ЕУ ги одобрат препораките на извештајот на нивниот самит во декември, Турција ќе ја елиминира главната пречка на својот пат кон членство во ЕУ.
Како и да е, патот кон членство во ЕУ е нерамен. 
Во своето обраќање пред Европскиот парламент, претседателот на ЕК, Романо Проди, рече дека допрва треба да се преземат многу чекори и дека ЕУ би можела да ги замрзне преговорите ако Анкара заостане во човековите права и реформите. 
Во извештајот на ЕК, во кој не се препорачува конкретен датум за започнување на преговорите, се истакнува дека Турција нема да влезе во ЕУ сé до 2015 година -- дури и ако започнат разговорите на почетокот од 2005 година. 
И покрај тоа што ги пофали реформите на Турција и напорите за хармонизирање на нејзините закони со оние на ЕУ, во извештајот, исто така, се изразува загриженост во врска со нивното спроведување.
Поточно, во него од Турција се бара таа да преземе понатамошни чекори за спречување на мачењето, проширување на слободата на изразувањето и религијата, како и зајакнување на правата на жените, малцинствата и синдикатите. 
Според ЕК, мачењето повеќе не е систематско во Турција, но и понатаму можат да се сретнат такви случаи. 
Истовремено, дискриминацијата и насилството врз жените -- вклучувајќи го и „убивањето за чест“ -- и детскиот труд и понатаму претставуваат сериозен проблем.
„И покрај тоа што слободата на верското убедување е загарантирана со уставот, немуслиманските верски заедници и понатаму се соочуваат со тешкотии“, заклучуваат комесарите. 
„Во врска со влијанието на војската, цивилната контрола на војската е зајакната со цел таа да се усогласи со практиката во земјите-членки на ЕУ. 
Но, вооружените сили во Турција и понатаму го применуваат своето влијание преку серија неформални механизми.“
Во извештајот, исто така, се истакнуваат предностите и можностите кои ги ветува пристапот за двете страни. 
„Пристапот на Турција би бил различен од претходните проширувања на ЕУ поради населението, големината, географската поставеност на Турција, нејзиниот економски, безбедносен и воен потенцијал“, се вели во извештајот. 
„Турција ќе биде важен модел за земја со мнозинско муслиманско население, кое се придржува на фундаменталните принципи како што се слободата, демократијата, почитувањето на човековите права и основните слободи и владеењето на законите“.
И покрај тоа што одобрението на комисијата за Турција е условно, извештајот генерално ги исполнува очекувањата на Анкара. 
Опишувајќи го извештајот како избалансиран, премиерот Реџеп Тајип Ердоган рече дека се надева оти разговорите ќе започнат во првата половина од 2005 година.
„Членството на Турција нема да се реализира преку ноќ“, рече Ердоган. 
„Се разбира дека Турција очекува завршување на оваа фаза во разумен временски период. 
За таа цел, ние во Турција ќе го исполниме нашиот дел“.
Турскиот министер за надворешни работи, Абдула Ѓул, го поздрави, како што го нарече, „историскиот чекор“ за Турција и за Европа, и покрај тоа што тој, исто така, критикуваше некои предлози на ЕК како различни од минатите практики кон земјите-кандидати.
„Турција ја разбира желбата на ЕУ да развие генерални мерки за ефикасно спроведување и следење на процесот на преговорите“, рече Ѓул. 
„Сепак, не е можно да се заклучи дека тоа одразува конструктивен и објективен пристап за предлагање на усвојувањето на различни критериуми и методи за Турција. 
За овие предлози, кои се контрадикторни со одлуките на хелсиншниот Европски совет од декември 1999 година во однос на принципот на еднаков третман за Турција и другите кандидати, се потребни понатамошни разговори.“
Дениз Бајкал, водачот на опозициската Републиканска народна партија изрази жестоко спротивставување, предупредувајќи дека „условните преговори ќе ги поттикнат луѓето во Турција да се запрашаат за искреноста на ЕУ“.
