18/06/2013
Корнелис ван Звееден за Southeast European Times во Дубровник -- 18.06.13
На само неколку недели пред пристапувањето во ЕУ, експертите се поделени околу тоа дали Хрватска ја добива војната со корупцијата.
Петар Дориќ, експерт на Фридом хаус, независна набљудувачка организација, не е дури ни сигурен дали земјата ѝ прогласи војна на корупцијата.
„Да, Хрватска постигна напредок во борбата против корупцијата“, рече Дориќ за SETimes. 
„Дали овој напредок е доволен? 
Не, мислам дека не е.“
Дориќ рече дека хрватските институции, како што е судството, не се на нивото на задачата која е од огромни димензии.
„Точно е дека Иво Санадер е во затвор“, рече тој, реферирајќи на поранешниот премиер, кој беше осуден за корупција. 
„Но, 30 до 40 луѓе треба да бидат зад решетки.“
Во својот извештај за 2012 година Фридом хаус ги рангираше антикорупциските остварувања на Хрватска нешто повисоко отколку претходната година. 
Судскиот систем, според извештајот, и понатаму е оптоварен со проблеми.
Еден од нив, рече Дориќ, е неспособноста на судовите да се справат со огромниот број заостанати случаи.
„Милијарди евра се исчезнати во 1990-тите“, рече тој. 
„Со сегашното темпо, може да поминат децении додека почнат да се судат главните осомничеки.“
Наташа Срдоч од Јадранскиот институт, експертска група со седиште во Риека, има слична загриженост за судството, но смета дека недостигот на капацитет не е единствениот проблем.
„На Хрватска не треба да ѝ се дозволи да стане членка на ЕУ додека не прифати странски судии и обвинители од земјите со силна традиција на владеење на правото, како што се Холандија, Велика Британија и ЕУ“, рече таа за SETimes.
Корупцијата има длабоки корени во конфликтот во 1992-1995 година, кога хрватската влада и дијаспората вложија големи суми за купување оружје. 
Голем дел од тие пари беа канализирани преку Хипо груп Алпе-Адриа, австриска банка со блиски врски со хрватската политичка елита. 
По војната елитата го реинвестираше во Хрватска она што остана.
„Тие купуваа земјоделски земјишта и потоа ги претвораа во градилишта“, рече Срдоч. 
„Цените скокнаа на 200 евра за квадратен метар од 5 евра.“
Хрватското Министерство за правда не одговори на барањето за коментар во врска со решавањето на прашањата на корупцијата. 
Но, има експерти кои велат дека земјата ја надмина кризата и дека некои од најалармантните статистички податоци треба да се стават во контекст.
Според истражувањето на сметководствeната куќа „Ернст енд јанг“, 90 отсто од бизнис менаџерите во Хрватска изјавиле дека митото е вообичаена практика во нивната земја. 
Сепак, само 40 отсто рекле дека тоа се случило во нивниот сектор.
Саша Шегрт, од Трансперенси интернешнал Хрватска, застапничка група, рече дека земјата се движи во вистинска насока.
„Хрватска сега има специјални судови за случаи на корупција со високоплатени судии“, рече Шегрт за SETimes. 
„Тоа почнува да се исплати.“
Шегрт, исто така, ја истакна зголемената транспарентност во земјата. 
Таа го посочи публикувањето на листа од 500.000 приматели на воена пензија, од кои некои никогаш не допреле пушка.
„Еден од нив беше директор на телевизија, кој во текот на целата војна остана во Загреб“, рече Шегрт.
Исто така, како што рече таа, јавните функционери сега мора да го пријават својот имот.
„За судиите таа имотна состојба не се објавува онлајн“, рече таа. 
„Но, на барање, тие можат да ви бидат ставени на располагање.“
Дали Хрватска постигнува доволно напредок во елиминирањето на корупцијата или треба да се направи повеќе? 
Кажете ни што мислите.
