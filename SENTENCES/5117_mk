11/12/2009
Од Мањола Хала за Southeast European Times во Тирана -- 11/12/09
Со јавните навреди и обвинувањата, јазот помеѓу владата и опозицијата во земјата се прошири на рекордни нивоа во Албанија, предизвикувајќи загриженост во странство.
Во средата (9-ти декември) шведскиот министер за надворешни работи, Карл Билт, ги повика албанските власти и политичките партии веднаш да ја решат тековната политичка криза.
„Политичката ситуација во Албанија бара брз дијалог за земјата да се помрдне напред. 
Оваа порака е важна за Тирана“, рече Билт. 
Сепак, опозицијата, предводена од Социјалистичката партија (СП), има цврсти намери да го продолжи својот бојкот на парламентот поради бројните нерегуларности на изборите од 28-ми јуни.
„Нема да влеземе во парламентот додека не бидат исполнети сите услови за истиот да се смета за легитимно ... 
место каде што Албанците се правично претставувани“, рече водачот на СП, Еди Рама.
Албанските опозициски партии го поддржуваат барањето на СП гласачките ливчиња, избирачките списоци и другите документи во избирачките места каде што се случиле наводните нерегуларности, да бидат обелоденети.
Но, владата на премиерот Сали Бериша вели дека соработката со опозицијата може да се случи само во парламентот. 
Бериша потврди дека јунските избори беа „најтранспарентниот процес што земјата досега го имала“.
Иако владата ја прифати парламентарената истрага за изборите, истата одби да дозволи отворање на гласачките ливчиња, велејќи дека таквиот чин би бил нелегален.
Отворањето на гласачките ливчиња не е опфатено со ниеден постоен закон, и би барало поддршка од мнозинството во парламентот.
„Отворен сум за соработка ... 
но, заборавете на промена на судските одлуки во оваа земја, или кршење на државните закони“, рече Бериша како одговор на барањата на Рама.
Комуникацијата меѓу двајцата водачи се влоши во изминатите недели со ниски удари.
Бериша го окарактеризира одбивањето на опозицијата да се врати во парламентот како „личен бојкот“ на Рама бидејќи „не може да прифати дека ги изгуби изборите“.
Рама, нарекувајќи го Бериша „ментално нестабилна личност“, рече дека нема да се повлече и вети идни протести додека не се одржат предвремени избори.
Двајцата водачи имаат различни modi operandi. 
Рама ги користи уличните протести и својата локална власт против одлуките на владата за намалување на општинските финансии.
Бериша, и покрај своето мнозинство во парламентот, минатата недела усвои закон против мафијата, верувајќи дека истиот ќе послужи за напад на бизнис групите кои, според него, стојат зад СП и Рама. 
Тој ја опиша опозицијата како „најопасен мафијашки клан на Балканот“ и многу нејзини пратеници ги прогласи за олигарси.
Понудата на претседателот Бамир Топи оваа недела за одржување преговори со цел да се постигне решение, се изјалови, како и претходните обиди на поранешниот премиер Илир Мета.
