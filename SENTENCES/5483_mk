14/04/2010
(Ројтерс, АП, АФП, Бета, Б92, Радио Србија - 13/04/10)
Српскиот претседател Борис Тадиќ во вторникот (13-ти април) рече во Босна и Херцеговина (БиХ) дека земјите од Западен Балкан мора да ја зајакнат економската соработка во справувањето со последиците од глобалната рецесија и остварувањето на заедничката цел за пристапување во ЕУ.
На актуелните предизвици треба да им се пристапи со национални и регионални проекти, истакна Тадиќ на отворањето на петдневниот меѓународен економски саем во Мостар.
Конференцијата беше организирана од Србија и БиХ.
Континуираната опседнатост со прашањата од минатото што делат -- особено етничките ривалства -- само ќе ги одврати потенцијалните инвеститори и ќе го забави регионалниот напредок кон интеграцијата во ЕУ, предупреди Тадиќ.
Тој истакна дека земјите од Западен Балкан треба, наместо тоа, треба да ги вклучат заедничките средства во остварувањето на целта за влез во ЕУ.
„Едно средство е дека сите говориме ист јазик, слушаме иста музика, живееме под исто небо, ја имаме ЦЕФТА (Централноевропскиот договор за слободна трговија), водотеците и енергетскиот потенцијал“, рече Тадиќ.
„Не треба да сме заложници на минатите години и децении бидејќи никој нема да инвестира во држава што живее во минатото, туку во регион на иднината.“
ЕУ, рече Тадиќ, ги набљудува земјите од Западен Балкан за да ја оцени волјата и способноста на нејзините политички и економски елити за соработка.
Но, Харис Силајџиќ, бошњачки член на трипартиното претседателство на БиХ и негов актуелен претседавач, не верува дека односите на неговата држава со Србија можат да се подобрат додека проблемите што произлегуваат од конфликтот во периодот 1992-1995 година не бидат решени.
„Мораме да ги искористиме нашите сличности и близината за подобро да соработуваме, но не смееме да ги ставаме проблемите од минатото под тепих“, Ројтерс го цитираше Силајџиќ од отворањето во вторникот.
„Има одредени позитивни чекори во односите со Србија, но некои факти предизвикуваат страв во срцата на граѓаните на Босна и Херцеговина.“
Според АП, Силајџиќ ја критикувал Србија за, како што тој смета, политички мотивираните апсења на босанските државјани за наводна вмешаност во воени злосторства за време на конфликтот меѓу двете поранешни југословенски републики на почетокот од 1990-тите.
Силајџиќ го наведе затворањето на Ејуп Ганиќ, поранешен претседател на муслиманско-хрватскиот ентитет на БиХ, Федерацијата на БиХ, во Лондон минатиот месец, врз основа на српска потерница.
Ваквите чекори, вели Силајџиќ, го попречуваат помирувањето меѓу двете држави.
„Дали ова значи дека ние што не бевме етнички исчистени [за време на конфликтот] сега може да бидеме гонети во Лондон, Белград или на друго место?“, АП го цитираше Силајџиќ во вторникот.
Мостарскиот бизнис саем е сега стар повеќе од една деценија и е еден од најголемите во регионот, со 700 изложувачи од 40 држави оваа година.
На церемонијата на отворање присуствуваа голем број официјални претставници, вклучително и српскиот министер за економија, Млаѓан Динкиќ, и хрватскиот заменик-претседател Јосип Фришчиќ, како и членовите на дипломатскиот кор на БиХ.
Доцна во вторникот, Динкиќ и министерот за надворешна трговија и екононија на БиХ, Младен Зиројевиќ, потпишаа договор за зајакнување на билатералната соработка во туризмот.
Динкиќ посочи дека владите на БиХ, Хрватска и Србија треба да одржуваат заеднички седници на секои три месеци за решавање на долготрајните проблеми.
