13/02/2013
Линда Карадаку за Southeast European Times во Приштина -- 13.02.13
И покрај неформирањето нова коалициска влада меѓу косовската владејачка Демократска партија (ПДК) и Сојузот за иднината на Косово (ААК), ААК објави дека ќе продолжи да ја поддржува владата за прашањата од државен интерес, вклучително и дијалогот меѓу Косово и Србија и нормализацијата на односите меѓу двете земји, реформите во изборниот систем и интеграцијата во ЕУ.
„Како опозициска партија, ААК ќе ги искористи сите политички механизми да го подобри животот на косовските граѓани и да обезбеди долгорочна политичка и економска стабилност на Косово“, се вели во изјавата на партијата.
Експертите велат дека е мала веројатноста за предвремени избори, и покрај фактот дека владејачката коалиција предводена од Демократската партија на премиерот Хашим Тачи нема парламентарно мнозинство.
Коалицијата има 56 пратеници во парламентот, пет помалку од потребните 61 за усвојување на законите.
„Парламентарната практика во последниве неколку месеци покажа дека членовите на ...
опозицијата, како ААК, ја одржуваат косовската влада“, рече Дритон Селманај, програмски менаџер на Косовскиот демократски институт.
Во повеќето случаи, законите се одобруваат со поддршка на некои опозициски пратеници, што е знак за силата на владините политики, рече за SETimesПетрит Селими, заменик-министер за надворешни работи и член на Генералниот совет на ПДК.
„Треба, исто така, да се сетиме дека во демократиите, владите честопати владеат без да имаат 50 отсто од гласовите цело време, како што е моментно случајот со САД [и] многу влади во ЕУ“, рече тој.
Ахмет Исуфи, заменик-претседател на ААК, изјави заSETimes дека неговата партија ќе продолжи како опозициска партија.
„Ќе бараме изборните реформи да бидат финализирани, за да се овозможат слободни и фер избори, бидејќи сегашниот изборен закон не го гарантира тоа“, рече Исуфи.
Иако водачот на ААК, Рамуш Харадинај, изјави за медиумите дека непостигнувањето коалиција со ПДК беше „пропуштена шанса“, тој додаде дека „продолжуваме да работиме на актуелните прашања, надевајќи се дека оваа шанса [да се води владата] ќе се појави на изборите.
Според тоа, продолжуваме да функционираме како политичка партија, додека граѓаните не одлучат како да продолжи водството на државата“.
Сафете Хадерѓонај, член на управниот совет на ПДК, изјави заSETimes дека двете партии не се согласуваат околу прашањето кој треба да биде премиер.
„Но, продолжуваме да работиме заедно.
Ќе продолжиме да соработуваме со ААК“, рече Хадерѓонај.
Таа рече дека е оптимист.
„Ќе работиме на тоа да имаме добри односи со сите партии, во интерес на државата и интеграцијата во ЕУ.
Ја имаме поддршката и на другите политички партии, освен Ветевендосје“, рече Хадерѓонај за SETimes.
Косовската опозициска партија Ветвендосје повика на иницијатива за недоверба против актуелната влада, која би го отворила патот за предвремени избори, ако биде прифатена.
„Дури и да се оствари ова сценарио, предвремените избори нема да донесат никакви квалитативни промени, бидејќи нема натпревар со нови [партиски] програми, туку само натпревар за власт“, рече за SETimesБелул Бекај, професор по политички науки на Приштинскиот универзитет.
Дописникот на SETimes Мухамет Брајшори во Приштина даде свој придонес за овој извештај.
