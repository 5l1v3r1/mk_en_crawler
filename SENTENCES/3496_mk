14/05/2007
Од Зоран Николовски за Southeast European Times во Скопје – 14/05/07
Македонскиот министер за надворешни работи и за одбрана, Антонио Милошоски и Лазар Еленовски, се состанаа со генералниот секретар на НАТО Јап де Хоп Шефер, и со амбасадорите на земјите-членки на НАТО минатата недела во Брисел.
Разговорите се фокусираа на очекуваната покана за членство во НАТО на земјите од Јадранската повелба -- Албанија, Хрватска и Македонија -- кои многумина ја очекуваат во 2008 година.
Групата разговараше за она што Македонија мора да го стори за приемот да се реализира.
„Генералниот секретар на НАТО и амбасадорите го поздравија напредокот постигнат досега и ги охрабрија министрите да продолжат со работата во одредени области“, рече Џејмс Апатураи, портпарол на Де Хоп Шефер.
Според изворите, шефот на НАТО рекол дека поканите за групата се планирани за следната година, но и дека нема гаранции, со оглед на тоа што сите три земји мора да ги спроведат реформите.
Во случајот на Македонија, постои расправија помеѓу владата и опозицијата.
Демократската унија за интеграција (ДУИ), втората по големина опозициска партија во Македонија, во јануари го напушти парламентот.
Политичкиот дијалог помеѓу владата и партијата беше повторно воспоставен во април, со надеж дека разликите се надминати и дека ДУИ ќе се врати во институциите.
Односите помеѓу владата и опозицијата мора и понатаму да се подобруваат, рече Апатураи.
Алијансата бара промените да се неповратни, а постигнатиот напредок да е траен, додаде портпаролот.
НАТО, исто така, й препорача на Македонија да покаже напредок во борбата против корупцијата, во владеењето на правото, трговијата со луѓе и децентрализацијата.
Реформите во полицијата и судството се сметаат за особено важни.
Maкедонските владини претставници велат дека земјата ја интензивираше борбата против корупцијата и трговијата со луѓе во текот на изминатите шест месеци.
Голем број државни функционери осомничени за примање мито беа уапсени и осудени, а судскиот процеси за случаите на трговија со луѓе се зголемија, велат тие.
Според Милошоски, Македонија има добри шанси да добие покана за членство и истите нема да ги испушти.
„Ние имаме позитивна оценка.
Тоа не гарантира [членство], туку [ја зголемува нашата] обврска да продолжиме со напредокот во трите области -- борбата против корупцијата и организираниот криминал, децентрализацијата и политичкиот дијалог.“
