09/01/2012
Лилјана Ковачевиќ за Southeast European Times -- 09.01.12
Додека Република Српска ја одбележува 20-тата годишина во понеделник (9-ти јануари), владата останува на ставот дека ентитетот е економски стабилен, но некои економисти предупредуваат за должничка криза која може да води до банкрот.
„Во 2012 година очекуваме влошена [ситуација] со ликвидноста, пад на економијата, и како последица на тоа пад на потрошувачката, што може да нé доведе во полоша ситуација од претходната година“, рече за SETimes економскиот аналитичар Дамир Миљевиќ.
Тој додава дека светската финансиска криза не треба да биде изговор за економските битки со кои се соочува РС, и дека владејачките структури се најодговорни за фискалните тешкотии на ентитетот.
Министерот за финансии на РС, Зоран Тегелтија, отфрла какви било укажувања на можен банкрот, велејќи дека РС спаѓа во категоријата средно задолжени држави, според критериумите на Европската комисија.
Вкупниот долг, според Тегелтија, изнесува помалку од 50 отсто од БДП.
„Нивото на вкупниот надворешен и домашен долг на РС не може да й наштети на стабилноста на РС.
Проблемот на РС е внатрешниот долг, кој е резултат на вооружениот конфликт, бидејќи материјалната и нематеријалната штета што им е направена на луѓето во вооружениот конфликт кои ја тужеа РС, мора да се исплати, како и старите девизни заштеди“, рече Тегелтија за SETimes.
Премиерот на РС, Александар Џомбиќ, изјави за новинарите минатиот месец дека ентитетот е економски стабилен, и во 2012 година тој очекува економски раст од 2,5 отсто.
Миљевиќ рече дека економскиот колапс на РС и БиХ може да се спречи само со намалување на јавните трошоци и создавање ефикасна администрација.
„Финансиската криза во Европа, до извесен степен, ќе влијае на Босна и Херцеговина (БиХ), првенствено со намалена продажба на комерцијалниот банкарски капитал“, рече Миљевиќ.
„Но, тоа не е главниот проблем.
Главниот проблем е тоа што домашните и странските инвеститори не се подготвени да инвестираат во БиХ, нејзината слаба бизнис клима, раширената корупција и неефикасната администрација.“
Економистот Синиша Божиќ вели дека РС е веќе банкротирана.
„БДП беше 4,2 милијарди евра, банкарските кредити на населението изнесуваат 820 милиони евра, долгот на економијата на РС изнесува 5 милијарди евра, додека вкупниот долг на РС изнесува 1,8 милијарди евра.
Тоа значи дека РС ќе мора да работи две години само за да ги исплати долговите, исклучувајќи го сегашното трошење.
Тоа е невозможно и ситуацијата е неодржлива“, рече Божиќ за SETimes.
Тој додава дека соодносот на вкупниот долг спрема реалниот БДП е најмалку 50 отсто, што е скоро исто како и во високозадолжените земји.
Драган Чавиќ, од опозициската Демократска партија, рече дека најголемиот проблем е позајмувањето и трошењето.
Владата не може да го покрие буџетскиот дефицит преку нови кредити од државните банки, рече тој, што значи дека тие мора да се обратат на меѓународните финансиски пазари за нови заеми.
„Но, ММФ, Светската банка и Европската комисија упатија јасна порака дека нема да има нови кредитни задолжувања, додека државната влада не ги исполни условите за понатамошна интеграција во ЕУ“, рече Чавиќ за SETimes.
Тој тврди дека владата на РС може да штеди пари само преку дополнителни кратења на платите за државните службеници или отпуштања.
Тегелтија негира дека ќе има кратења на платите, велејќи дека РС ќе продолжи да исплаќа плати и пензии од буџетот и заемите на ММФ.
„Можам со сигурност да кажам дека РС не е во опасност од должничка криза или банкрот“, рече тој.
Но, и покрај ваквите тврдења парламентот на РС неодамна усвои легислатива со која се предвидува исплата на 10-25 отсто помала плата за државните службеници во 2012 година.
Мирјана С., службеничка во владата на РС, вели дека нејзината плата е веќе помала за 10 отсто од 2009 година.
„Ако платите бидат повторно намалени, јас едвај ќе успеам да ги покријам моите месечни трошоци, вкучително и прилично високата рата за кредит, која ја плаќам во изминативе седум години“, рече таа за SETimes.
Претседателката на синдикатот на РС, Ранка Мишиќ, предупредува дека животниот стандард на работниците секој ден станува сé полош.
„Единствениот начин БиХ и РС да преживеат економски е да воспостават стабилна политичка ситуација во земјата, за да може да пристигаат средства, кои, од своја страна, ќе овозможат создавање нови работни места, исплата на плати и зголемена куповна моќ“, рече Мишиќ за SETimes.
