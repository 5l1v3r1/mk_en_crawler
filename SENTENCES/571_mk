01/09/2004
(Разни извори -- 25/08/04 -- 01/09/04)
Преглед на спортски, забавни и други вести од културата од Балканот од 25-ти август досега:
Филмот на бугарскиот режисер Зорница Софија „Мила од Марс“ ја освои гран при наградата на овогодинешниот Сараевски филмски фестивал во Босна и Херцеговина.
Осумдневниот фестивал, на кој учествуваа 180 филмови од над 40 земји, официјално беше затворен на 28-ми август.
Македонскиот актер Милан Тоциновски и хрватската актерка Марија Шкарчиќ ги освоија наградите за најдобар актер и актерка, додека специјалната награда од жирито му беше доделена на режисерот Антон Осојиќ за филмот на „Прекрасна ноќ во Сплит“.
Во Габрово, Бугарија, од 2-ри до 7-ми септември ќе се одржи Деветтиот Балкански младински фестивал.
Слоганот на овој настан, кој се очекува да привлече повеќе од 500 учесници од 12 земји, е „Балканската младина денес -- Европската иднина утре“.
Изложбата „Големите патувачи во Атина:
од 15-ти до 19-ти век“ беше отворена во Музејот на град Атина минатата недела, и на неа беа презентирани слики на грчкиот главен град изработени од западни сликари.
Истовремено во овој музеј се одржува и една друга изложба, „Погледи на Атина од современите грчки сликари“.
Дваесет македонски издавачки куќи ќе учестуваат на Меѓународниот саем на книгата во Москва, на кој ќе бидат претставени над 500 наслови.
Македонската амбасада и руското Министерство за култура планираат организирање на состаноци помеѓу издавачите од двете земји во рамките на фестивалот, кој ќе се одржи од 1-ви до 6-ти септрември.
На овогодинешните Струшки вечери на поезијата (СВП) во Македонија беа издадени 11 збирки поезија на македонски и странски автори.
За првпат СВП и УНЕСКО соработуваа на заедничката иницијатива за издавање на дебитантските збирки на новите македонски поети.
Познатиот хрватски сликар Иван Лацковиќ Кроата, претставник на хрватската наивна уметност, почина на 29-ти август на 72-годишна возраст.
Елементи од неговото дело „Четири годишни времиња“ можат да се видат во Хрватскиот национален театар во Загреб.
37-миот Меѓународен фестивал на куклен театар беше отворен на 27-ми август во Загреб.
На настанот, кој ќе трае до 3-ти септември, ќе учествуваат театарски претстави од Белорусија, Босна и Херцеговина, Бугарија, Хрватска, Чешка, Италија, Русија, Србија и Црна Гора, Словенија и САД.
