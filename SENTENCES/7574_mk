23/01/2013
Линда Карадаку и Биљана Пекушиќ за Southeast European Times во Приштина и Белград -- 23.01.13
Косово и Србија постигнаа привремен договор за плаќањето на царинските давачки во северниот дел од земјата, но деталите се сè уште нејасни, како што велат аналитичарите.
Кетрин Ештон, високата претставничка на ЕУ за надворешни работи, која се состана со косовскиот премиер Хашим Тачи и српскиот премиер Ивица Дачиќ, рече дека имале „долги и конструктивни дискусии“.
„Врз основа на договорот за интегрирано гранично управување ... 
двајцата премиери дојдоа до условна согласност за наплатата на царинските давачки, даноците и ДДВ“, рече Ештон.
Тачи рече дека договорот ќе биде заснован на косовските закони и дека земјата ќе биде една царинска зона, наместо сегашната ситуација во која Србите во северно Косово не плаќаат царини.
Договорот, кој е дел од тековните разговори меѓу Приштина и Белград, е важна отскочна штица за поконтроверзното прашање на паралелните институции со кои раководат Србите во северно Косово.
Со решавањето на чувствителните прашања преку разговорите посредувани од ЕУ, Србија се надева дека ќе го олесни својот пат на пристапување во унијата, додека Косово се надева на автономија и меѓународно признавање.
„Ќе основаме фонд за северот ... 
Се разбира, царинските давачки ќе се плаќаат во согласност со стандардите дефинирани со уставот и косовските закони“, им рече Тачи на новинарите по состанокот.
„Се согласивме парите од царините да одат во специјалниот фонд основан под покровителство на ЕУ, кој ќе се користи за развој на општините во северно Косово“, рече Дачиќ за белградски Б92.
„Тоа е привремено решение и некои технички детали треба допрва да се доработат, но договорот е во согласност со националниот интерес и ставот на косовските Срби, кои не сакаат да им плаќаат царини на приштинските институции“, додаде Дачиќ.
Но, Белул Беќај, професор на Приштинскиот универзитет, рече дека има различни толкувања на она што произлезе од состанокот.
„Тачи вели дека ќе се спроведуваат косовските закони, а Дачиќ вели дека ќе се основа специјален фонд во кој царините и даноците ќе се плаќаат во специјална комерцијална банка што ќе биде одредена од ЕУ и дека се разговара за специјален статус на Србите“, рече Беќај за SETimes.
„Немаме прифатлив доказ за да видиме ... 
вистински договор“, додаде Беќај.
Ментор Врајоли, од Косовскиот центар за безбедносни студии, смета дека ДДВ претставува економско прашање.
„Општопознато е дека косовскиот буџет во голема мера зависи од царинските приходи“, рече Врајоли за SETimes.
Тачи и Дачиќ, исто така, дискутираа за паралелните институции на северот, кои се финансирани и поддржани од Србија.
Дачиќ рече дека решението е да се формираат нови институции во северно Косово кои ќе бидат прифатливи за Приштина и косовските Срби.
Врајоли рече дека секој договор постигнат за паралелните институции мора да ги трансформира во косовски легални институции.
„Навистина, еден од најголемите приоритети за косовската влада треба да биде трансформацијата на овие ,паралелни структури’ во легитимни. 
Но, се чини дека ова нема да се случи наскоро“, рече Врајоли за SETimes.
Герард Галучи, поранешен регионален претставник на ОН во Митровица, рече дека вистински тешко прашање е степенот на вклученост на Приштина во локалните институции во северот и во нивните врски со Белград, вклучително и финансиите.
„Планот на Ахтисари дозволува степен на вклученост од страна на Приштина – можност за ефективно блокирање на финансирањата или поништување на локалните одлуки – кој, најверојатно, би бил неприфатлив за северните косовски Срби“, рече Галучи за SETimes.
