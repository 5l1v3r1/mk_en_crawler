07/09/2009
(AП, АФП, Ројтерс, ДПА - 05/09/09; Вол стрит џрнал, Ројтерс - 02/09/09; Б92 - 03/08/09; Еуроњус - 01/08/09; AФП, АП, ДПА, Javno.hr - 31/07/09)
Хрватска и Словенија се близу до решавање на 18-годишниот пограничен спор, се вели во саботата (5-ти септември) во изјавите на министрите за надворешни работи на двете земји, поддржани од комесарот за проширување на ЕУ, Оли Рен.
„Верувам дека Хрватите и Словенците наскоро ќе дојдат до ситуација на двоен победник“, изјави за новинарите хрватскиот министер за надворешни работи, Гордан Јандроковиќ, на маргините од дводневниот состанок на највисоките дипломати на 27-те држави-членки на ЕУ, кој беше отворен во петокот во Стокхолм. 
„Ние работиме многу сега и јас верувам дека наскоро ќе ви објавиме добри вести.“
Неговиот словенечки колега, Самуел Збогар, беше исто така оптимист во врска со шансите за договор, велејќи дека неодамна заладените односи помеѓу двете земји се подобрија по состанокот на премиерите на крајот на јули.
„Изградивме многу доверба, изградивме взаемно почитување, подобро се разбираме меѓу себе“, рече Збогар. 
„Говоревме билатерално, што е големо подобрување од минатите месеци. 
Јас мислам дека одиме кон целта“, додаде тој, но истакна дека останува уште да се сработи.
Спорот во врска со неколку мали села и поморската граница помеѓу двете јадрански држави датира од 1991 година, кога двете прогласија независност од поранешна Југославија.
Спорот стана голема пречка на патот на Хрватска кон членството во ЕУ. 
Словенија, која пристапи во Унијата во 2004 година, од декември го блокира отворањето нови поглавја во преговорите на Загреб со Брисел, како и условното затворање на оние за кои веќе се разговараше поради ова прашање.
Хрватска требаше да ги затвори разговорите за влез до крајот на годинава. 
Но, разговорите за 13 од 45 поглавја од преговорите што мора да бидат завршени пред земјата да пристапи во блокот од 27 земји, сé уште не се отворени.
По разговорите на 31-ви јули премиерите на Хрватска и Словенија, Јадранка Косор и Борут Пахор, изразија оптимизам дека долготрајниот спор на нивните земји ќе биде решен во интерес на двете држави во текот на следните месеци.
„Најдовме начин и среќна сум што почнавме да разговараме за работите што се во интерес на двете држави“, рече Косор по нејзиниот прв состанок со словенечкиот колега откако стана премиер на Хрватска во јули.
Подеднакво позитивно во врска со изгледите за постигнување конечен договор до крајот на годинава звучеше и Пахор, кој рече дека истиот „ќе реши две суштински прашања -- преговорите за пристапување на Хрватска во ЕУ и договорот за границата“.
Двајцата водачи не дадоа детали. 
Според извештаите, тие се согласиле понатамошните разговори да се одржуваат што е можно подискретно.
Говорејќи во саботата во Стокхолм, Рен рече дека компромисот, најверојатно, ќе биде објавен во текот на следните недели.
„Ние го очекуваме оваа есен, но колку поскоро се случи, тоа подобро“, АФП ја цитираше неговата изјава. 
„Ако може да се задржи оваа динамика и ако успееме наскоро да ги деблокираме преговорите за пристапување на Хрватска во ЕУ, очекувам дека во текот на првата половина од следната година може да завршат техничките преговори помеѓу Хрватска и ЕУ.“
Во своето обраќање до Комитетот за надворешни работи на Европскиот парламент претходно овој месец, Рен рече дека Хрватска мора, исто така, да соработува целосно со Трибуналот на ОН за воени злосторства во Хаг и да ги исполни „неисполнетите услови навреме“ за да може да ги заврши своите разговори со ЕУ во 2010 година.
