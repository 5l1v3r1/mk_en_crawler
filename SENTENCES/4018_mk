04/02/2008
Од Игор Јовановиќ за Southeast European Times во Белград -- 04/02/08
Српскиот претседател Борис Тадиќ му возврати на силниот предизвик на ултранационалистот Томислав Николиќ и освои втор мандат. 
Според прелиминарните резултати на државната изборна комисија, Тадиќ освоил 50,57 отсто од гласовите во вториот круг од изборите во неделата (3-ти февруари). 
Николиќ освоил 47,7 отсто.
Одѕивот изнесуваше над 67 отсто -- највисока бројка забележана на претседателските избори од соборувањето на Слободан Милошевиќ во септември 2000 година. 
Иако улогата на претседателот е претежно симболична, трката според широкото мислење, претставуваше референдум за идниот курс на Србија.
Победата на Тадиќ би можела да й даде нова политичка динамика на неговата Демократска партија (ДП), па дури и прераспоредување на политичките сили во Србија. 
Коалицискиот партнер на ДП, Демократската партија на Србија (ДПС) на премиерот Воислав Коштуница одби да го поддржи Тадиќ во вториот круг, така што иднината на коалиција можеби е неизвесна.
Обраќајќи им се на поддржувачите во Белград, Тадиќ вети дека ќе ја држи Србија во вистинска насока кон пристапот во ЕУ, и покрај заканувачкото прашање на независноста на Косово. 
„Победивме на овие избори и јас им честитам на сите граѓани што й покажавме на Европа каков е навистина нашиот потенцијал“, рече тој, додавајќи дека сега „не е време на прослави, туку за работа“.
„Главната работа по изборите е Србија да се обедини и сите ние да работиме заедничи на подобрување на животите на граѓаните“, рече претседателот. 
Обраќајќи им се на косовските Срби тој вети дека Белград „нема да ги напушти“.
Николиќ го призна поразот и посочи дека неговата Српска радикална партија -- сé уште предводена од обвинетиот за воени злосторства на ОН Воислав Шешељ -- нема да ги оспорува резултатите.
Тој им се заблагодари на своите поддржувачи „што сфатија дека на Србија й треба промена“. 
Ветувајќи дека радикалите и понатаму ќе бидат силна опозиција, тој рече дека неговата партија ќе ги поддржи сите политички структури што ќе се залагаат за задржување на Косово во границите на Србија.
Победата на Тадиќ беше поздравена од Словенија, актуелниот претседавач на ЕУ. 
Словенечкиот премиер Јанез Јанша рече дека резултатот „треба да се смета за одраз на желбата и решеноста на демократските сили на земјата Србија да го забрзаат нејзиниот напредок кон целта -- членството во ЕУ“.
Политичкиот аналитичар Слободан Антониќ верува дека српската влада, најверојатно, ќе остане стабилна сега засега, и покрај очигледната поделеност за време на претседателската кампања. 
Премиерот Воислав Коштуница побара од Тадиќ да вети дека нема да го потпише Договорот за стабилизација и асоцијација со ЕУ ако Брисел испрати мисија во Косово без одобрение на ОН.
Тадиќ го одби овој услов, и Коштуница не го поддржа во вториот круг.
Сепак, вели Антониќ, коалицијата најверојатно ќе успее да се одржи. 
Со оглед на итноста на косовското прашање, при што водачите во Приштина ветуваат дека ќе прогласат независност овој месец, секој кој се обидува да ја собори владата ќе се смета за неодговорен, вели тој.
Поранешниот министер за надворешни работи, Горан Свилановиќ, верува дека би било политички чесно Коштуница да поднесе оставка.
„Ако премиерот навистина го сака она што е најдобро за Србија, единствениот добар чекор што може да го направи е да поднесе оставка и да го отвори патот за назначување нова влада во парламентот“, рече Свилановиќ.
Но, партијата на Коштуница би можела да формира парламентарно мнозинство со радикалите. 
Поради ова, многумина се сомневаат дека демократите на Тадиќ ќе сакаат да испровоцираат паѓање на владата во која имаат мнозинство министерства.
