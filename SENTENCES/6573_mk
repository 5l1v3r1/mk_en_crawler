08/09/2011
Од Мухамет Брајшори за Southeast European Times во Приштина -- 08/09/11
Пред скоро една деценија, во обид за добивање финансиска стабилност, Косово го усвои еврото како своја сопствена валута.
Менувајќи ја германската марка во 2002 година, тогашната покраина се надеваше дека ќе избегне девалвација на сопствената валута.
Но, дали Косово сега се соочува со евентуална криза со другите 17 држави кои го користат еврото?
Иако Косовската централна банка останува на ставот дека усвојувањето на еврото донесе монетарна стабилност, приштинскиот банкарски експерт Лиридона Хашани истакна дека оваа стабилност и интеграцијата со европскиот финансиски сектор вклучуваше значајни отстапки.
„Трансформацијата од германската марка во еврото не беше лесна.
Имаше зголемување на цените, што и ден денес има свои последици, но тоа му помогна на Косово да стане финансиски стабилно и да биде дел од една поголема зона со иста валута“, рече Хашани за SETimes.
Таа смета дека кризата во еврозоната нема да има влијание на Косово.
„Косово зависи од оптекот на пари на Германија, а досега овие две земји не се соочија со никаков предизвик во нивната финансиска стабилност“.
вели Хашани.
Рудина Херои-Пука од Институтот ГАП за напредни студии се согласува дека настаните во Германија ќе ги одредат факторите во Косово.
„Ние сме поповрзани со кризата на еврото во Германија, така што можноста за криза, исто така, ќе се одрази и на нас“, рече за SETimes Херои-Пука.
Лумир Абдиџику, извршен директор на Институтот РИИНВЕСТ, вели дека Косово се соочува со ризик повеќе како резултат на управувањето од страна на владата со јавните финансии.
„Повеќе предвидувам домашна финансиска криза предизвикана од прекумерните трошења на владата и потенцијалните долгови со кои се соочува државата, отколку од последиците на европската криза.
Сетете се дека нашата земја имаше загрижувачки дисбаланс на приходите со трошоците, и дека единствена надеж на земјата остануваат директните приходи добиени со приватизација на РТК (Косовската пошта и телекомуникации)“, рече за SETimes Абдиџику.
Тој вели дека овие ризици ќе се зголемат со оглед на тоа што оваа приватизација не се очекува да се случи годинава.
„[Ова може] сериозно да ја загрози финансиската стабилност во земјата и односите со ММФ“, вели Абдиџику.
Херои-Пука предупредува дека во земјите во развој како Косово, финансиската криза ќе има потешки последици.
„Ако дојде до ваква криза, земјата ќе има потешка економска ситуација во споредба со другите, развиени земји ...
растот на цените и опаѓањето на куповната моќ ќе [се одрази] во зголемување на невработеноста и сиромаштијата.“
Абдиџику рече дека на Косово му недостасуваат стабилни трговски односи со ЕУ, со што би се избегнало големо влијание од кризата во еврозоната.
„Косово не е земја што извезува;
затоа секоја промена во вредноста на еврото ...
й овозможува на земјата [лесно да тргува] на пазарите што не се дел од еврозоната.“
Сепак, влијанието може да се почувствува од аспект на донациите на европските земји кои ќе бидат помалку способни да нудат помош поради домашните финансиски ситуации.
