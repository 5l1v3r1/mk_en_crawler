28/09/2012
Сафет Кабашај за Southeast European Times во Приштина -- 28.09.12
Косовската влада вети дека ќе ја затвори едната од двете термоцентрали во земјата, која е најголем загадувач на воздухот во регионот и ќе изгради нова, но некои експерти се загрижени дека земјата можеби нема да го запази рокот до 2017 година.
Затворањето на 40-годишната централа -- позната како Косово А -- и градењето нова до тој датум, е дел од енергетската стратегија 2009 на Косово.
„Наша намера е да го усогласиме затворањето на Косово А со почетокот на изградбата на термоцентралата Ново Косово, за да спречиме какви било проблеми во обезбедувањето на неопходната енергија“, рече за SETimesГезим Баџаку, советник за медиумите на косовскиот министер за економски развој.
Но, Баџаку рече дека владата нема јасна временска рамка за тоа кога ќе почне со затворањето на термоцентралата, иако малкумина се сомневаат дека процесот ќе биде завршен до 2017 година.
Министерството за економија и развој ќе ги координира активностите со Косовската енергетска корпорација и Секретаријатот на енергетската заедница во Виена, со оглед на тоа што Косово е потписник на Спогодбата за енергетска заедница.
ЕУ објави дека ќе придонесе финансиски ако Косово ги почитува договорените рокови, меѓународните и националните обврски.
„Висината на придонесот ќе зависи од пресметката на трошоците која косовската влада треба допрва да ја направи“, рече за SETimesСтојан Пелко. 
портпарол на Канцеларијата на ЕУ.
Експертите и претставниците на ЕУ се согласуваат дека централата е исклучително штетна за животната средина и за здравјето на граѓаните и ја повикуваат владата да дејствува што е можно поскоро.
„Гасовите што се испуштаат од централата многукратно ги надминуваат параметрите определени за заштита на животната средина“, рече Буџаку.
„Емпириските податоци потврдуваат дека сериозноста на загадувањето на воздухот е една од причините поради која распространетоста на кардио-респираторни болести во Косово е поголема отколку во соседните земји, особено во оние општини што се најизложени на загадувањето од Косово А“, рече Пелко.
Газменд Меџуани (38), кој живее на 100 метри од централата, вели дека е, исто така, загрижен за дополнителната штета по животната средина од централата.
„[Покрај] испуштањето на гасовите, што е тотално надвор од сите стандарди, централата ја загадува и околната вода“, рече Меџуани заSETimes.
Меџуани ја опиша областа околу централата како пустина прекриена со пепел, но рече дека е охрабрен од тоа што Косово сигнализираше дека можеби ќе примени еколошки стандарди.
„Земјиштето наоколу многу се загади во изминатите 40 години. 
Иако оваа одлука можеби нема да има значење за мене, ќе биде корисна за моите деца и идните генерации“, рече тој.
