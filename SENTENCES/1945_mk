30/12/2004
Од Марија Лазарова за Southeast European Times во Скопје - 30/12/04
Вкупно 3.716 производи ќе станат поевтини во Македонија како резултат на намалените царински давачки кои ќе стапат на сила од 1-ви јануари.
Намалувањето е потребно за усогласување според договорот со СТО.
Покрај тоа, ќе паднат цените на сите производи кои се увезуваат од земјите на ЕУ, како што се предвидува со Договорот за стабилизација и асоцијација.
Сé на сé, ќе поефтини околу една третина од увозните производи.
На храната, земјоделските производи, алкохолните и другите пијалаци -- како што се безалкохолните пијалаци, природните сокови и минералната вода -- ќе има најголемо намалување на цената.
Автомобилите и домашните апарати, исто така, ќе станат поевтини, заедно со козметичките производи и производите за лична хигиена.
Помали намалувања ќе има за суровините во хемиската индустрија.
„Царинските даноци за сите алкохолни пијалаци, освен за виното и за пивото, ќе се намалат за 12 отсто од 1-ви јануари“, рече директорот на царинската администрација Љубомир Михајловски.
„За чоколадата стапките ќе бидат помали -- 7 до 10 отсто -- како што ќе бидат намалени и царинските даноци за мебелот.“
Даноците за текстилните производи, пак, ќе се намалат од 31 отсто на 29 отсто.
„Намалувањето на царинските даноци ќе значи намалување на приходите од Царинската администрација, што ќе изнесува околу 24 милиони евра“, рече Михајловски, истакнувајќи дека би можело да следи и понатамошно намалување, како резултат на договорите за слободна трговија потпишани со други земји.
Увозниците велат дека ќе ги променат малопродажните цени како одраз на царинските стапки.
Според претставниците на индустријата, пониските цени би требало да ја зголемат потрошувачката и да резултираат со поголем обрт.
„Ние ќе ги намалиме цените на сите наши производи за кои се намалени царинските давачки“, рече Мартин Марковски, директор на „Рудине“, претпријатие за увоз/извоз на храна.
„Многу подобро е да се имаат помали цени поради тоа што тоа би значело поголема потрошувачка.“ Според Марковски, намалувањето на царинските давачки ќе има поволен ефект врз домашното производство, поради тоа што локалните производители ќе настојуваат да бидат поконкурентни.
