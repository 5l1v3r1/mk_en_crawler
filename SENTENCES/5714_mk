25/05/2011
Од Озгур Огрет за Southeast European Times во Истанбул -- 25/05/11
Деветгодишното владеење на Партијата на правдата и развојот (АКП) и тековните судења за Ергенекон и Балјоз (Чекам) ја поделија земјата во два кампуси -- еден кој тврди дека Турција поминува низ демократска трансформација и другиот кој тврди дека земјата се движи кон диктатура.
Ергенекон и Чекан се наводни заговори на т.н. 
„длабока држава“ за соборување на АКП со поттикнување насилство кое ќе предизвика воен удар.
Стотици осомничени, вклучително и новинари, се судат за наводна поврзаност со еден од двата заговори.
Најчестите обвиненија против турските новинари се „објавување тајни документи“, „обид за влијание врз правично судење“, и „пропаганда за терористичка организација“.
Првите две генерално се однесуваат на известување за обвиненија и сослушувања во случаи како Ергенекон и Чекан. 
Поголем дел од информациите за кои станува збор се веќе јавно познати.
Третото обвинение е нејасен правен концепт кој се користи селективно против новинарите што јавуваат за забранетата Курдистанска работничка партија (ПКК).
Против дописникот Исмаил Сајмаз од весникот Радикал се покренати десет случаи. 
Тој се соочува со потенцијална затворска казна во траење од 80 години. 
„Во Турција има борба за власт. 
Новинарите од спротивставените фронтови не се признаваат меѓусебно како колеги“, рече тој за SETimes.
Според Сајмаз, „суверената страна“ тврди дека води битка за демократија против сомнителните организации што имаат продолжени раце во медиумите. 
Спротивставениот фронт, вклучително и тој, смета дека стариот поредок останува, но ги промени рацете и „новинарите што се спротивставуваат станаа негова цел“.
Против дописничката Ханим Бусра Ердал од весникот наклонет кон АКП Заман се покренати 75 случаи од 2008 година, за наводно објавување за Ергенекон и Чекан. 
Таа смета дека судењата за обид за државен удар „се важен чекор во име на демократијата“.
Иако таа би сакала да види професионална солидарност меѓу новинарите, Ердал вели дека ова тешко ќе се постигне бидејќи „секоја страна создава сопствени херои и го гледа процесот од таа страна“.
Јилдирај Огур, уредник координатор на либералниот и антимилитаристички весник Taраф, објасни за SETimes дека „турските весници не се занимаваат само со новинарство“ и затоа нема обединет глас меѓу новинарите.
Огур тврди дека некои новинари поддржуваат воени удари, директно се вклучени во подигањето на рејтингот на некои политички водачи или дејствуваат како портпароли на државата или ПКК за курдското прашање.
Некои, вели тој, исто така, негуваат врски со полицијата, војската и разузнавачките организации кои излегуваат надвор од новинарските цели. 
Според Огур, ова ги прави „не набљудувачи, туку политички актери“.
„Не верувам дека поларизацијата е лоша работа“, рече Ерен Кесник, главен уредник на прокурдскиот весник Oзгум Гундем, за SETimes, тврдејќи дека е природно да се заземе страна.
„Потиснатите социјални кругови се воздржуваат од бранење на некои осомничени новинари од Ергенекон бидејќи тие „дејствувале во име на системот [во минатото]“, додаде таа.
Орхан Еринч, претседател на Здружението на турски новинари, вели дека неговата организација и другите не дискриминираат кога ги поддржуваат новинарите на кои им се суди.
„Го следиме судењето на секој кој се вклопува во терминот новинар“, рече тој. 
Сепак, тој признава дека тие можеби нема да можат да испратат претставници на секое од 5.000-те тековни судења.“
