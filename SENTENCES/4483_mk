29/12/2008
(Б92 -- 27/12/08 - 28/12/08; Ројтерс, ЕЦИКС - 23/12/08; AФП - 22/12/08; Албански економски вести - 20/12/08; Њу Косова репорт 19/12/08)
Косово во петокот (26-ти декември) потврди дека ќе забрани увоз на производи од Србија и Босна и Херцеговина (БиХ), почнувајќи од четврток (1-ви јануари).
Тоа прво го најави потегот на почетокот од минатата недела, како одговор на одлуката на Белград и Сараево за блокирање на увозот и транспортот на стока со печатот на Косовските царински власти, наместо печатот на УНМИК.
„Ако Србија и Босна продолжат со ваквата практика, тогаш косовските институции ќе бидат принудени да преземат реципрочни мерки и да воведат забрана за увоз на стока произведена во Србија и Босна“, објави на 22-ри декември Косовската стопанска комора (КСК).
Двете балкански земји го блокираат влезот и транзитот на стока од Косово преку нивните територии уште од почетокот на декември, кога УНМИК им ја предаде царината на косовските власти.
Сафет Грцалиу, шеф на одделот за надворешна трговија на КСК, во петокот рече дека одлуката а воведување слична забрана за производите од Србија и БиХ сега е „финална и поддржана од повеќето потрошувачи во Косово“. 
Таа ќе се воведува постепено, во три или четири фази, почнувајќи од четврток.
Повеќе од 80 камиони од Србија и земјите на ЕУ влегуваат во Косово секој ден преку Мердаре, најголемиот премин на границата на земјата со Србија, според Ројтерс.
Официјалниот косовски увоз од Србија само во 2008 година изнесуваше повеќе од 250 милиони евра, рече Грцалиу. 
Но, точниот обем ја надминува сумата од 500 милиони евра, ако се вклучи и стоката што оди за Митровица и „сé што влегло нелегално“.
„Како може еден пазар и потенцијал како косовскиот да изгуби поради политичките ставови во Белград“, истакна Грцалиу.
Вредноста на косовскиот извоз за Србија, наводно, изнесува помалку од 30 милиони евра.
Косово прогласи независност на 17-ти февруари и оттогаш доби дипломатско признавање од повеќе од 50 земји, вклучително и сите поранешни југословенски републики, освен Србија и БиХ.
Косовските власти сметаат дека чекорите што ги преземаат Белград и Сараево се неприфатливи и го кршат Централноевропскиот договор за слободна трговија (ЦЕФТА), потпишан од сите земји на Балканот што не се членки на ЕУ и Молдавија. 
УНМИК го потпиша договорот во име на Косово.
„Во случајот на Косово и Србија и Косово и Босна, ЦЕФТА повеќе не постои, а ако постои, крајно време е да се стори нешто [во врска со] бариерите, бидејќи тие не водат никаде“, рече Грцалиу во петокот.
Милош Бугарин, претседател на Српската стопанска комора, вели дека немало бојкот на производите од Косово. 
Тој, исто така, ја предупреди Приштина дека забраната за српскиот увоз ќе значи кршење на договорот за слободна трговија.
„УНМИК го потпиша ЦЕФТА во име на Косово, што значи дека овој договор е обврзувачки и за нив“, рече Бугарин.
