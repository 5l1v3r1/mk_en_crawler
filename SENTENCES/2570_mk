17/01/2006
Од Берта Фониќи за Southeast European Times во Приштина – 17/01/06
Кардиналот Анџело Скола, патријархот од Венеција, во понеделникот (16-ти јануари) оствари разговори со претставниците на косовските привремени институции и УНМИК. 
Тој допатува во покраината на погребот на бискупот Марк Сопи, кој ја водеше Католичката црква во Косово од 1996 година. 
Сопи, близок пријател на претседателот Ибрахим Ругова, почина од срцев удар минатата недела.
„Како кардинал и претставник на Католичката црква на глобално ниво јас сакам да ја изразам својата желба Косово да ја најде својата физиономија во рамките на ЕУ“, локалните медиуми ги цитираа зборовите на Скола. 
Тој, исто така, ги пофали младите луѓе во Косово за нивната „желба да изградат нов живот“.
Состанокот на Скола со Ругова се фокусираше на патот на Косово кон стабилноста. 
Тој, исто така, оствари разговори со премиерот Бајрам Косуми и со претседателот на парламентот, Неџат Даци.
Посетата на Скола беше чест за Косово и неговиот народ, рече Косуми. 
„Бискупот Марк Сопи работеше напорно за венецијанскиот кардинал да може да оствари ваков состанок со косовските институции“, рече тој.
Косуми го информираше кардиналот во врска со политичките настани во Косово во периодот на конфликтот 1998-1999 година, истакнувајќи ја желбата на својот народ за слобода, демократија и благосостојба, како и за можноста да формираат своја сопствена држава.
Даци, од своја страна, му се заблагодари на Скола за придонесот на Католичката црква во обновувањето на толеранцијата помеѓу косовскиот народ. 
Црквата, починатиот папа Јован Павле Втори и неговиот наследник - Бенедикт Шеснаесетти - покажаа интерес за осигурување на мирот, правдата и растежот во Косово и во регионот, рече Даци.
Претседателот на парламентот, исто така, вети дека Косово ќе остане на патот на толеранцијата, за која рече дека Ругова ја иницираше пред 16 години.
„Ќе се чувстуваме горди што Рим, Ватикан и Католичката црква се активни во Косово и се блиски до институциите и народот и ние работиме на понатамошната соработка во таа насока“, рече Даци.
