18/06/2012
Енди Дабилис за Southeast European Times во Атина -- 18.06.12
По два избори и жестоки расправии што ја подделија државата, Грците им дадоа тесна победа на конзервативците на Нова демократија, кои ги поддржаа мерките на штедење што ги побараа меѓународните кредитори, но без доволно гласови за да формираат влада.
Веројатната коалиција што се наѕира е со уште една партија што е „за“ финансиска помош, социјалистите на ПАСОК, што ќе им овозможи на двете партии кои ја контролираа грчката влада во изминатите четири децении, да ја делат власта.
„Ова е победа за Европа“, изјави за новинарите водачот на Нова демократија, Антонис Самарас, откако неговата партија победи со тесна разлика, добивајќи 29,7 отсто од гласовите, наспрема 26,9% за опозициската група Коалиција на радикалната левица (СИРИЗА). 
„Ќе бидеме присутни во настаните од позиција на главна опозициска партија.“
Социјалистите, под водството на новиот претседател Евангелос Венизелос, поранешен министер за финансии кој двојно ги зголеми даноците на доход и на имот и воведе данок за сиромашните, заврши на далечното трето место, со 12,3 отсто од гласовите. 
Заедно, Нова демократија и ПАСОК добија 42 отсто од гласовите, што претставува подобрување во однос на 32-те отсто што партиите ги добија на изборите на 6-ти мај.
Заедно со бонусот од 50 места во парламентот, што Нова демократија го заработи со добивање најмногу гласови, коалицијата Нова демократија/ПАСОК, би имала мнозинство од 12 гласа во парламентот од 300 места.
Водачот на СИРИЗА, Алексис Ципрас, кој сакаше да го раскине договорот на Грција за финансиска помош со Тројката ЕУ-ММФ-ЕЦБ, рече дека нема да се приклучи на ниедна влада со Нова демократија. 
Самарас предупреди дека победата на Ципрас би ја исфрлила земјата од еврозоната, би ја вратила драхмата и би ја комплетирала грчката катастрофа.
Поголем дел од Грците -- кои рекоа дека сакаат да останат во еврозоната, но ги презираат кратењата на платите, даночните зголемувања и драстично намалените пензии, што им беа наметнати две години -- сé уште се противат на двете традиционални партии. 
Самарас ќе мора да убеди трета партија меѓу избраните седум, да се приклучи на коалицијата, за да може новата влада да има чувство на легитимитет, рекоа некои аналитичари.
Венизелос рече дека СИРИЗА ќе мора да биде вклучена или новата влада може да се соочи со нови демонстрации, кои се сé почесто насилни и кои ја соборија претходната влада на ПАСОК минатата година.
„Позицијата на Грција во Европа нема да биде ставена под знак прашање. 
Стравот нема да преовлада“, изјави Самарас за новинарите и ги опиша резултатите како „стабилна основа за национално единство со европска насока“. 
Тој апелираше до политичките сили „да се приклучат на владата на национален спас“.
Антонис Клапсис, шеф за истражување во Институтот за демократија Констандинос Караманлис, експертска група на Нова демократија, изјави за SETimes: „Грчкиот народ гласаше за тоа Грција да остане во еврозоната и во ЕУ“.
Тој рече дека Самарас, најверојатно, ќе се обиде да й се додвори на шестопласираната партија, Демократска левица, која доби 6,4 отсто од гласовите и 17 места.
Костас Ифантис, професор по меѓународни односи на Атинскиот универзитет, рече дека Самарас треба да стори сé што е во негова моќ за да формира коалиција.
„Ништо не се промени во однос на опасноста од уште едно неподмирување на долгот или излез од еврозоната, а можеби и од ЕУ“, рече тој за SETimes.
Димитри Сотиропулос, соработник-истражувач во Грчката фондација за европска и надворешна политика (ЕЛИАМЕП) во Атина, рече дека проценката на Ципрас е погрешна ако тој очекува коалицијата да се распадне, и рече дека Тројката е повеќе од подготвена повторно да преговара со Самарас.
„Нема да има брзо спроведување длабоки резови ... 
со проевропските резултати што се добиени, ако нашите европски партнери инсистираат на остри мерки, тоа ќе ги поткопа резултатите за поддршка на финансиската помош“, рече тој за SETimes.
