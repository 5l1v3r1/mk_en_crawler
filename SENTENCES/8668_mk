06/12/2011
Катица Ѓуровиќ за Southeast European Times во Белград -- 06.12.11
Последната студија на Транспаренси интернешнал за 2011 година покажува дека Србија заостанува во борбата против корупцијата.
Студијата ги издвојува недоволните реформи во судскиот систем, прекршувањата во антикорупциските закони и политичките партии кои влијаат на работата на јавниот сектор, како главни пречки во борбата на Србија против корупцијата.
„Нема доволно политичка волја и подготвеност во земјата за борба против корупцијата.
Досега резултатите се разочарувачки бидејќи законите се спроведуваат несоодветно, институциите се слаби, а механизми за спроведување скоро не постојат“, рече за SETimes Владимир Гоати, шеф на Трансперенси Србија.
Антикорупцискиот совет на Србија не е изненаден од заклучоците.
Неговата претседателка, Верица Барач, вели дека корупцијата се шири поради политичката регресија во земјата во текот на изминатите неколку години.
„Коалицијата со Социјалистичката партија на Србија и другите недемократски актери од 1990-тите ги донесе старите вредности и практики.
Сведоци сме на феудализам на власта, каде што сите компании, претпријатија и области од општеството се делат меѓу политичките партии“, рече Барач за SETimes.
Според Барач, бројот на процесуирани и пријавени случаи на корупција е во опаѓање.
Тоа покажува дека државните институции не успеале, но исто така и дека граѓаните не й веруваат на државата и се рамнодушни кон актуелната ситуација.
Има само неколку иницијативи на граѓанското општество со цел да им се помогне на граѓаните да ги дознаат своите права и за советување како да ја пријават и да се борат против корупцијата.
Неодамнешната кампања „Бори се против корупцијата“ беше формирана со истата цел.
Една од активистките на кампањата, Гордана Ќосиќ, изјави за SETimes дека државата досега успешно ја мамеше јавноста, користејќи некои случаи на корупција како маркетиншки настапи за да се збунат граѓаните.
„Менувањето на свеста на граѓаните во врска со корупцијата е поважно од откривањето на индивидуалните случаи на корупција.
Секој ден читаме за нови случаи на корупција.
Граѓаните не гледаат подобрување, така што е сфатливо зошто се помируваат со тоа“, рече Ќосиќ.
Здравството се смета за најкорумпиран сектор во Србија, по што следи финансирањето на политичките партии и судството.
Бранко П. се обидел да пријави корупција во здравството.
Тој бил сведок на корупција во српската Воено-медицинска академија, болница која е дел од Националната програма за здравство, жалејќи се до канцеларијата за заштита на пациентите, но и неколку месеци по поплаката, одговор нема.
„Лекарот објасни дека здравствените работници се во т.н. „бел штрајк“;
тие одбиваат да работат или работат помалку бидејќи се слабо платени.
Бев советуван да одам во приватна клиника и да ја завршам работата“, рече Бранко П. за SETimes, нерешавајќи се да го даде целото свое име поради стравот од последиците.
Тој сега се лекува во нерегистрирана приватна ординација, каде што цената е иста како во националните здравствени институции.
„Се откажав од жалби.
Ова [нерегистрираната приватна ординација] ми е од корист бидејќи е поевтина отколку регуларните приватни ординации и е побрзо.
Покрај тоа, зошто да се малтретирам кога никому не му е гајле?“, додаде тој.
Србија мора да започне посериозна борба против корупцијата и да усвои закони кои ги штитат граѓаните кои пријавуваат корупција.
Ова прашање останува една од главните пречки на патот на земјата кон ЕУ.
На листата на Транспаренси интернешнал, од вкупно 182 земји, Србија се рангира на 86-тото место, со Индекс на перцепција на корупцијата (ИПК) од 3,3 отсто.
Во изминатите две години Србија се рангираше на 71-вото место, со ИПК од 3,5 отсто.
