02/12/2004
Од Давор Коњикушиќ за Southeast European Times во Сараево – 02/12/04
По едномесечни шпекулации, српскиот министер за образование, Слободан Вуксановиќ, ги откри значајните промени во законите за образование во републиката, продолжувајќи го реформскиот процес започнат од страна на неговиот претходник, Гашо Кнежевиќ.
„Новиот Закон за високо образование ќе воведе европски стандарди во наставната програма на факултетите и во оценувањето на студентите, како што е предвидено со Болоњската конвенција“, рече Вуксановиќ по состаноците со ректорите на државните универзитети.
Договорот за конечната верзија на законот ќе биде направен во консултација со институциите за високо образование, рече тој, бидејќи тие најдобро ги знаат своите потреби.
„Како некој кој ја поддржува идејата дека пишувањето на законите треба да се извади надвор од затворените врати на министерството, сметам дека е мошне важно оваа задача да им биде предадена на ректорите“, рече Србијанка Турајлиќ, поранешен советник за високо образование на министерот.
„Академската асоцијација на Србија ги избра овие ректори потполно свесна дека се очекуваат реформи и нов закон.
Затоа, тие добија мандат од Академската асоцијација за преземање на реформите.
Она што тие ќе го направат ќе ја одреди иднината на образованието во Србија.“
Никола Варагиќ, студент на Филолошкиот факултет во Белград, е еден од оние кои не се задоволни од тоа што нивниот факултет го обезбедувал досега.
Тој вели дека во текот на четирите години студии тој се здобил со значително теоретско знаење, но со многу малку практично искуство.
„Патувања за студенти, размена на студенти, сé она што им е многу потребно на студентите што изучуваат француски и англиски јазик, на пример, или шпански, италијански, португалски ...
не постои“, рече Варагиќ, додавајќи дека тој и неговите колеги чекаат српскиот систем да биде усогласен со Болоњската декларација.
Во меѓувреме, ректорот на Белградскиот универзитет, Драган Поповиќ, објави дека испитите ќе бидат рангирани според системот кој постои во поголем број европски земји и дека ќе се воведе редовна контрола на наставниот план и работата на професорите.
„Пред сé, неопходно е да се воведе контролен систем за квалитет на акадамските институции, кој ќе доведе до последователни аспекти на акредитирање на проценката.
Тоа се прашањата кои со овој закон треба да се регулираат.
Сепак, откако ќе биде усвоен, ќе започне обемната задача за негова примена“, рече Поповиќ.
