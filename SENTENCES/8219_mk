27/12/2011
Линда Карадаку за Southeast European Times во Приштина -- 27.12.11
Трговијата меѓу Косово и Албанија доживеа голем раст откако косовските власти одлучија да применат мерки на реципроцитет со Србија ова лето, но штом беше укинато трговското ембарго, српската стока го пополни косовскиот пазар.
Мерките на реципроцитет со Србија, кои стапија на сила на 21-ви јули, беа укинати на 16-ти септември.
Дневниот весник Косова Сот го цитираше портпаролот на Косовската царина, Адриатик Ставилечи, дека меѓу јануари и септември, Косово извезе стока во вредност од 21 милион евра за Албанија, а увезе 65 милиони евра од Албанија.
„Зголемувањето на увозот [од Албанијa] за време на периодот на блокадата [на српските производи] се проценува на околу 30 отсто. 
Тоа се главно градежни материјали и зеленчук“, рече Ставилечи.
Косовскиот бизнисмен Рамадан Косуми, сопственик на претпријатието Агровин, рече дека го зголемил извозот за Албанија, главно локално производство. 
Во 2010 година, претпријатието извезе повеќе од 9 милиони килограми компири и зелка во Албанија. 
Но, оваа година Косуми рече дека неговото претпријатие извезе околу 10 милиони килограми.
Косуми изјави за Косова Сот дека тоа го покажува влијанието на елиминирањето на некои даночни бариери и отворањето на автопатот Албанија-Косово.
Но, друг косовски бизнисмен, кој, исто така, води бизнис со Албанија, се чини помалку оптимист. 
Лиридон Шаља, од Гранити груп во Приштина, увезува различни производи од Албанија.
„Имавме зголемување на увозот од околу 15 отсто, кога беа применети мерките на реципроцитет за српските производи. 
Истите траеја околу 90 дена, и веднаш штом мерките беа укинати, увозот се намали и се вративме на пазарот што го имавме и пред да бидат применети [мерките] на реципроцитет“, рече Шаља за SETimes.
Тој додаде дека српските производи се вратија на косовскиот пазар „уште посилни од порано“. 
„Тие се вратија со пониски цени, 10 до 20 пати поевтини. 
Освен тоа, многу е полесно да се увезува од Србија, отколку од Албанија. 
Транспортот е поевтин и српската влада ја фаворизира трговијата на производи за Косово, преку поволен ДДВ.“
„Косово не извезува буквално ништо [за Србија] освен старо железо и некои минерали. 
За разлика од тоа, Србија извезува за Косово. 
Откако Косово ја примени својата сопствена забрана во јули, српските извозници претрпеа загуби во бизнисот во висина од 9 милиони евра,“ објави Економист во септември.
Косовски Инфоглоби на почетокот од декември објави дека Србија и понатаму е најголем извозник за Косово, при што вредноста на производите што влегле во Косово од септември до ноември е поголема од 50 милиони евра. 
Косово, пак, извезе само еден милион евра за Србија.
„Веднаш по укинувањето на мерките на реципроцитет, нашиот пазар беше преплавен со производи од Србија, кои, според експертите, беа со многу пониска цена отколку другите производи“, објави агенцијата.
