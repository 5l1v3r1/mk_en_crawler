05/06/2006
Од Ѓелу Трандафир за Southeast European Times во Букурешт – 05/06/06
Од коалиција со ултранационалистите до враќање на нивниот стар комунистички водач, романската Социјалдемократска партија (ПСД) се обиде сé за да го спречи падот на рејтингот во анкетите.
Падот започна со губењето на власта во декември 2004 година, а неодамнешните откритија за алчност и корупција само го забрзаа.
Од мај оваа година ПСД имаше само 23 отсто поддршка, од вкупно 31 отсто во октомври 2005 година.
Претседателот на ПСД, Мирчеа Џоана, е дипломат од кариера и поранешен министер за надворешни работи.
Тој вети модернизација на организацијата на која се гледаше како на наследник на најголемата комунистичка партија во Источна Европа.
Реформата започната од таканаречената трансилваниска „Група Клуј“ доби силна поддршка од Партијата на европските социјалисти, на која припаѓа и ПСД.
Сепак, последната политичка тактика на Џоана предизвика сомневања.
Неговата иницијатива за потпишување на протокол со ултранационалистот Корнелиу Вадим Тудор беше спречена во последен момент.
Протоколот имаше за цел создавање на „силна и обединета опозиција“, како што рече Џоана, и отворање на патот за симнување од власт на владата на реформистот Таричеану со интерпелација што требаше да биде поднесена овој месец.
Но, можноста за една ваква соработка ја шокираше реформистичката „Група Клуј“ и некои официјални претставници во ЕУ.
Евросоцијалистот Јан Маринус Виерсма го потсети ПСД дека социјалистите низ целиот свет одбиваат да се здружат со ксенофобични партии.
Џоана го оправда овој потег за соработка со еден популистички водач како обид за враќање на традиционалните гласачи на ПСД.
Еднаш заведени од Јон Илиеску, кој за себеси велеше дека е „сиромашен, но чесен“, руралните Романци се почувствуваа изневерени од неразумното богатство на неговите наследници.
Тие беа вчудоневидени дека поранешниот премиер Адријан Настасе наследил богатство од „тетка Тамара“, мистериозна тетка која почина во скромен еднособен стан.
„Тоа е приказна што се раскажува во секоја кафеана во секое делче од земјава“, рече Џоана.
Обвинителите покренаа кривично обвинение против Настасе за земање мито и социјалдемократите на крајот го убедија да поднесе оставка од местото извршен претседател на ПСД, оставајќи му го целото раководство на Џоана.
Но, принудната оставка на Настасе не беше доволна за враќање на довербата на јавноста.
Во тек се истраги и за други влијателни фигури на ПСД, меѓу кои и тројца поранешни министри.
Истовремено, смената на Настасе му даде на основачот на ПСД, Јон Илиеску, време за маневрирање.
Тој се обидува да организира паралелна структура, „Социјален столб“, лево од партијата, опишувајќи ја како „форум на разговори“ помеѓу левичарските партии и синдикатите.
Тоа ја зголемува опасноста од поделба на партијата и актуелните водачи преземаат чекори за да го замолкнат Илиеску.
„Отсега натаму изразот „Социјален столб“ нема повеќе никогаш да биде употребен“, рече Џоана минатата недела.
Сепак, по една година на власт, Џоана сé уште не реализирал поголем дел од своите ветени реформи и некои во неговиот кампус веќе губат трпение.
За ПСД да ги остави зад себе наводите за корупција потребна е храбра политичка акција против некои актуелни водачи, но Џоана досега ги чува и нив во раководството.
„Ние ги решивме нашите внатрешни проблеми на јавната сцена“, вели Василе Пускас, влијателен пратеник во Групата Клуј.
Со оставката на Настасе „ние испративме сигнал за чистење и сите членови на ПСД и организации треба да го спроведат“.
