19/02/2007
(EurActiv, Најн оклок - 26/01/07; Светска Банка, АП, АФП, Дневник, Софиска новинска агенција - 25/01/07)
По зголемувањето во 2006-та година, економскиот раст во речиси сите десет поранешни комунистички земји најверојатно ќе се намали годинава, се вели во новиот извештај на Светската Банка, објавен на 25-ти јануари.
Статијата составена од 54 страници, дел од редовните тримесечни серии, ги покрива осумте централни и источни европски земји кои влегоа во ЕУ во 2004-та година -- Република Чешка, Естонија, Унгарија, Латвија, Литванија, Полска, Словачка и Словенија -- како и Бугарија и Романија, кои се приклучија во Унијата на 1-ви јануари годинава.
Во рамките на овој регион, познат како ЕУ8 +2, Балтичките земји остварија најголем раст во 2006-та година, со проценети годишни стапки на раст од 11 отсто во Латвија и Естонија и 7,8 отсто во Литванија, како и во Словачка. 
Во Романија годишниот раст на БДП беше проценет на 7,0 отсто, а во Бугарија на 6,0 отсто, исто како во Република Чешка.
Меѓутоа, експертите на Светската Банка предвидуваат дека тој пораст најверојатно ќе се намали во најголемиот дел од ЕУ8+2 регионот годинава како резултат на намалувањето на растот во еврозоната -- најголемиот пазар за новите-членки на ЕУ-- како и заради доближувањето на производството до потенцијалот.
Тие, исто така, предупредија на тенденцијата кон повисока инфлација во десетте земји.
„Додека инфлацијата и понатаму е под контрола во Полска и Република Чешка, останатите земји се борат“, се вели во извештајот. 
„Во Балтичките земји и до одреден степен во Бугарија и Романија, големиот раст на платите и кредитите води кон голем инфлациски притисок.
Највисоката стапка на инфлација во текот на 2006-та година (7,4 отсто) беше во Бугарија, но се очекува оваа бројка да се намали на 4,0 отсто годинава. 
Нивото на инфлација во Романија за 2007-та година, како и за минатата година е одредено на 5,0 отсто, над превидените стапки за шесте други земји во регионот.
„[Оваа година] ќе донесе уште еден круг на зголемување на регулираните цени во повеќето земји од ЕУ8+2 регионот, а влијанието на инфлацијата најверојатно ќе биде најнагласено во Унгарија, Република Чешка, Естонија, Литванија и Романија“, вели Томас Блат Лаурсен, главен економист во Светската Банка, како и главен автор на статијата. 
„Истовремено, неодамнешното нагло опаѓање на цените на нафтата може да помогне да се потиснат инфлациските притисоци во 2007-та година“.
Во 2006-та година, општо земено дефицитите на тековната сметка се зголемија низ регионот, достигнувајќи „многу загрижувачки“ нивоа во некои земји, како Бугарија, каде тоа ниво беше 14,1 отсто од БДП. 
Дефицитот на тековната сметка во Латвија беше 14 отсто од БДП, а по неа следи Естонија со 12,4 отсто. 
Големиот раст на кредитите во приватниот сектор беше еден од факторите што му помогна на дефицитот во Романија да скокне на 10,5 отсто од БДП.
Во случајот на Бугарија, високиот дефицит на тековната сметка е целосно покриен од директните странски инвестиции (ДСИ) кои земјата ги привлече минатата година, кога нивното ниво достигна 14,8 отсто од БДП, највисоко во регионот ЕУ8+2. 
Приливот на ДСИ во Романија беше 7,2 отсто од БДП во 2006-та година.
„Се чини дека ситуацијата е помалку стабилна во Романија каде приливите на ДСИ одразуваат до одреден степен приватизациски рецепти [како што се укажува со значително зголемување на резервите], кои најверојатно ќе се намалат во годините што доаѓаат и би можеле да резултираат со зголемена ранливост“, се вели во извештајот. 
„Покрај тоа, се чини дека банкарскиот сектор има многу поголема улога во финансирањето на дефицитот на тековната сметка отколку во Бугарија“.
Перспективите за приклучување кон ЕУ послужија како силен мотив за имплементација на реформите во Бугарија и Романија, забележуваат експертите на Светската Банка, притоа нагласувајќи дека процесот на интеграција е далеку од завршен. 
„Агендата на незавршени реформи и понатаму е голема, а структурното регулирање на двете земји треба да продолжи“, велат тие.
БДП по глава на жител во Бугарија и Романија е најнизок во блокот, со само нешто над една третина од останатите 25 земји-членки на ЕУ. 
И покрај тоа што тие полека напредуваат, јазот помеѓу нивото на приходите, конкурентноста и животните стандарди во двете црноморски земји и останатите земји во Унијата и понатаму е голем, се вели во извештајот.
Трговската либерализација ја олесни интеграцијата на двете црноморски земји во единствениот пазар на ЕУ, така што денес 56 отсто од бугарската и над 65 отсто од романската трговија е со ЕУ.
За да ги одржат нивните тековни високи стапки на раст, овие две земји мора да обрнат внимание на некои големи и истрајни нефлексибилности во структурата на нивните економии. 
Со учество на работната сила и вработеност од 55,8 отсто во Бугарија и 57,6 отсто во Романија, двете земји се значително под нивото од 65,2 отсто во групата од 15 земји што ја сочинуваа ЕУ до нејзиното големо проширување во 2004-та година.
„Уделот на земјоделскиот сектор и понатаму е неодржливо висок, претставувајќи 8-11 отсто од БДП и 25-32 отсто вработеност“, велат од Светската Банка. 
„Разликите помеѓу урбаните и големите рурални сектори, како и помеѓу регионите, се зголемуваат. 
Околу 40 отсто од романското и 30 отсто од бугарското население живее во рурална средина. 
Сиромаштијата и понатаму е голема, а зголемувањето на економската активност не успеа да продре до значајните општествени категории.
Покрај проценките дека веќе 1 милион Бугари и 2 милиони Романци работат во странство, влезот на двете земји во ЕУ најверојатно ќе биде сведок на заминувањето на уште невработени, со што ќе се отвори поширок јаз помеѓу понудата и побарувачката на нивните пазари на работна сила. 
Според Светската Банка, недостатоците од неквалификувана (градежни, туристички и земјоделски работници), како и од квалификувана (експерти за информатичка технологија, доктори, медицински сестри и инжињери) работна сила веќе стануваат се повидливи во Бугарија и Романија.
Светската Банка бара од двете најнови земји-членки на ЕУ „да инвестираат повеќе и поефикасно во изградба, одржување и заштита на нивниот човечки капитал на еден фискално одржлив начин“, како и да обрнат поголемо внимание на заштитата на нивните образовни, здравствени и социјални системи.
