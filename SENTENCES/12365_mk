10/03/2005
ЗАГРЕБ, Хрватска -- Помошник генералниот секретар на НАТО за политички прашања, Гунтер Алтенбург, во средата (9-ти март) ја пофали Хрватска за конкретните резултати во областа на одбранбените реформи. 
Тој ја предводи експертската мисија која треба да ја изврши годинешнава проценка на спроведувањето на третата фаза од Акциониот план за членство. 
И покрај тоа што потврди дека Хрватска постигна значителен напредок во исполнувањето на критериумите за пристапување во НАТО, Алтенбург истакна дека целосната соработка со Трибуналот на ОН за воени злосторства и понатаму останува главен услов.
Министрите за надворешни работи на ЕУ в четврток ќе се состанат во Брисел, на разговори за тоа дали да се започне со разговорите за пристапување со Хрватска на 17-ти март, според планираното. 
Конечната одлука ќе биде донесена на 16-ти март. 
Европската комисија во средата објави дека ако Хрватска не го уапси Анте Готовина, обвинетиот за воени злосторства кој се наоѓа во бегство, се покренува поширокото прашање за владеењето на законот. 
Истиот ден, хрватскиот премиер Иво Санадер рече дека Владата подготвува одговор за главната обвинителка на ОН, Карла дел Понте, која и понатаму го критикува нивото на соработка на Загреб со Трибуналот. 
(Интернешнал хералд трибјун - 10/03/05; index.hr, ХИНА, ФТ, ББС, АП, ХРТ - 09/03/05)
