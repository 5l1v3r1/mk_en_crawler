18/04/2011
(AГИ, Ајриш тајмс, Ајриш индепендант, Ајриш сан, СНБЦ - 18/04/11; AНА-МПА, еКатимерини, Глоб енд мејл - 17/04/11)
Министерот за финансии, Јоргос Папаконстантину, во неделата (17-ти април) негираше дека Атина побарала од ЕУ и ММФ да отпочнат разговори за реструктуирање на нејзиниот долг, велејќи дека ваквиот потег би бил неповолен за неговата земја.
„Болката и цената на реструктуирањето ќе бидат поголеми од користа“, им рече тој на новинарите по состанокот со извршниот директор на ММФ, Доминиќ Штраус-Кан, во Вашингтон. 
„Реструктуирањето не е позиција на грчката влада.“
Тој го изјави ова поради зголемените пазарни шпекулации дека Грција нема да може да избегне стопирање на исплата на својот долг, кој сега изнесува 340 милијарди евра и се очекува да се зголеми на 375 милијарди во 2013 година.
Земјата моментно ја спроведува програмата од мерките за штедење, за која се согласи пред една година, во замена за пакетот финансиска помош од 110 милијарди евра, од ЕУ и Европската централна банка (ЕЦБ), и ММФ, кој всушност имплицира повеќе заеми. 
Но, мерките досега не резултираа со видливи резултати.
Минатата недела Грција ги посочи своите планови за буџетска заштеда од 26 милијарди евра во текот на следните пет години, и за прибавување 50 милијарди евра од продажбата на имот, ветувајќи дека ќе ги објави деталите од програмата за приватизација по велигденските празници.
Во меѓувреме, додека траат гласините за можно реструктуирање на долгот, приносот на 10-годишната обврзница на Грција се зголеми на рекордни 13,83 отсто во петокот. 
Ова разгоре понатамошни сомневања дека земјата ќе може да се врати на меѓународните пазари на капитал до почетокот на 2012 година, за да ги позајми 27-те милијарди евра што й требаат за исплата на долговите.
Во последниве денови, има шпекулации дека тројката ЕУ-ЕЦБ-ММФ може да ја одложат следната исплата од пакетот заем од 110 милијарди евра поради задоцнетите реформи.
Во извештајот на Вол стрит џрнал од неделата се цитираат два неименувани извори дека Атина неодамна ја стави на маса идејата за реструктуирање на долгот пред тројката ЕУ-ЕЦБ-ММФ, но европските претставници ја отфрлија поради потенцијалното негативно влијание на потегот врз другите земји од еврозоната.
Но, весникот Елефтеротипија објави дека Грција веќе дала барање за тоа, и цитираше висок претставник на ММФ дека разговорите за ова прашање најверојатно ќе започнат во јуни.
По изразувањето доверба во четвртокот дека Грција се движи во вистинската насока, Штраус-Кан го поддржа Папаконстантину минатиот викенд, велејќи дека нема да има потреба за реструктуирање на нејзиниот долг сé додека Грција се придржува на програмата.
„Ништо не е променето. 
Точка“, рече тој.
Комесарот на ЕУ за економски и монетарни прашања, Оли Рен, исто така, ја отфрли можноста од реструктуирање на грчкиот долг во коментарот од четвртокот, велејќи дека Унијата не гледа „опција“ во ова.
Но, германските власти дадоа некои двосмислени коментари за прашањето минатата недела, кога министерот за надворешни работи, Волфганг Шебле, рече за весникот Die Welt дека „можеби ќе мора да се преземат понатамошни мерки“, ако Грција падне на следната ревизија на тројката во јуни. 
Германскиот министер за надворешни работи, Вернер Хојер, исто така, беше цитиран дека реструктуирањето на грчкиот долг „нема да биде катастрофа“.
