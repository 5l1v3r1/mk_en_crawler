08/12/2009
Tурскиот премиер Реџеп Тајип Ердоган изрази поддршка за кандидатурата на Maкедонија за членство во ЕУ за време на состанокот во саботата (5-ти декември) со својот македонски колега Никола Груевски.
Ердоган ја повика Грција да ја остави Македонија да ги користи своето уставно име.
За време на посетата, двајцата водачи, исто така, присуствуваа на македонско-турскиот бизнис форум во Истанбул.
Српскиот министер за внатрешни работи, Ивица Дачиќ, во понеделникот (7-ми декември) ја отпочна петдневната посета на Кина.
За време на престојот, тој ќе потпише билатерален договор за соработка помеѓу министерствата за внатрешни работи.
Косовскиот министер за внатрешни работи Зенун Пајазити и неговата македонска колешка Гордана Јанкуловска потпишаа договор за полициска соработка во четвртокот (3-ти декември) во Приштина.
Ова е прв билатерален договор потпишан меѓу двете држави откако се воспоставени дипломатски односи во октомври.
Србијa има намера да ги исполни сите критериуми за членството во ЕУ до 2014 година, рече во четвртокот (3-ти декември) претседателот Борис Тадиќ, по разговорите во Белград со својот словачки колега во посета на земјата, Иван Гаспаровиќ.
Тој, пак, ја потврди поддршката за кандидатурата на Србија за ЕУ и вети дека Словачка никогаш нема да го признае Косово како независно -- ако најпрво тоа не го стори Србија.
Велика Британија ќе помага во косовските напори за пристапување во ЕУ и НАТО, изјави во средата (2-ри декември) во Приштина британската министерка за меѓународна одбрана и безбедност, Ен Тејлор.
Таа се состана со претседателот Фатмир Сејдиу, премиерот Хашим Тачи и министерот за безбедносните сили Фехми Мујота.
Грција ја потврди на 1-ви декември својата поддршка за интеграцијата на Aлбанија во ЕУ и своите надежи дека Тирана ќе успее да го комплетира процесот на визната либерализација во 2010 година.
За време на состанокот со албанскиот министер за надворешни работи Илир Мета, на маргините од Министерскиот совет на ОБСЕ во Атина, грчкиот премиер Јоргос Папандреу рече дека неговата влада е посветена на интегрирањето на албанските имигранти што живеат во Грција, како што вети во својата изборна кампања од октомври.
За време на посетата на САД, српскиот министер за одбрана Драган Шутановац оствари разговори на 1-ви декември со секретарот за одбрана Роберт Гејтс.
Ова беше прва официјална посета на Вашингтон на еден српски министер за одбрана во последниве 25 години.
Кипарскиот претседател Деметрис Христофиас и водачот на кипарските Турци Мехмет Али Талат ги продолжија своите разговори за повторно обединување на 1-ви декември.
Разговорите се фокусираа на прашањата на државјанството, странците, имиграцијата и азилот.
(Разни извори -- 01/12/09-08/12/09)
