23/08/2006
(Девет часот - 23/08/06;
AП, Ројтерс, Блумберг, ФТ, ББС, РФЕ/РЛ, ВОА, Ромпрес, Медиафакс, Стратфор - 22/08/06)
Иранските вооружени сили ја нападнаа и запленија платформата на романското нафтено претпријатие во Персискиот залив во вторникот (22-ри август), во инцидент кој директно произлегува од расправија околу договор.
Романското претпријатие за нафтени услуги „Груп сервичи петролиере“ (ГСП) објави дека плафтормата „Оризонт“ била нападната од иранска топовница во вторникот изутрина, откако романскиот екипаж одбил да им дозволи на претставниците на претставништвото на иранското државно нафтено претпријатие да се качат на плафтормата.
„Ни се јави еден од нашите вработени утрото во 9:15 и ни рече дека воен брод отворил оган кон платформата „Оризонт“ и до 9:45 иранските војници се качија на платформата“, изјави портпаролот на ГСП Раду Петреску за Ројтерс.
Потоа, сите комуникациски врски со платформата беа прекинати.
Еден од крановите на платформата беше уништен во нападот.
Подоцна истиот ден, Петреску за романската новинска агенција Ромпрес изјави дека 20 Романци и седуммина индиски државјани на платформата биле ослободени и им било дозволено да одат во нивните кабини, откако пет часа биле држени на отворено.
Во специјалната изјава, претседателот на ГСП, Габриел Команеску, рече дека иранското воено заземање на плаформата на неговото претпријатие претставува „флагрантно кршење на сите меѓународни правила“.
Според него, иранските воени хеликоптери и бродови „се обиделе да го заплашат романскиот екипаж на платформата“ од понеделникот.
ГСП, приватно претпријатие формирано во 2004 година, поседува шест крајбрежни платформи, кои ги купи за околу 100 милиони американски долари кога најголемото романско нафтено претпријатие, „Петром“, беше приватизирано.
Претпријатието на Команеску, исто така, го презеде договорот помеѓу „Петром“ и „Ориентал оил компани“ со седиште во Дубаи, за две од платформите, „Оризонт“ и „Фортуна“.
Расправијата околу договорот помеѓу ГСП и „Ориентал оил компани“, се случи откако вториов ги преизнајми двете романски платформи на иранските претпријатија „Петроиран дивелопмент компани“ (ПЕДКО), единица на иранското државно нафтено претпријатие и „Ориентал оил киш“.
Минатата недела ГСП ја премести „Фортуна“ во водите на Обединетите Арапски Емирати поради неплаќање на давачки, отфрлајќи ги обвинувањата на ПЕДКО дека ја киднапирал платформата.
Платформата „Оризонт“, тешка 13.000 тони, која беше изградена во 1987 година, беше усидрена во близина на островот Киш во Персискиот залив од октомври 2005 година.
Според романскиот весник на англиски јазик Девет часот, платформата, исто така, била извлечена надвор од иранските територијални води во меѓународни води.
Иранските претпријатија тврдат дека овој потег претставува кршење на условите на договорот.
„Ориентал оил компани“ е фиктивно претпријатие, тоа не постои, и договорот беше легално поништен“, изјави Команеску за весникот во вторникот, обидувајќи се да го објасни изворот на расправијата.
„Оваа фирма со седиште во Дубаи, им го пренесе, без наша согласност, користењето на нафтените платформи на иранските фирми.“
Според Ројтерс, „Ориентал оил компани“ и ГСП покренаа обвиненија меѓу себе пред Меѓународната стопанска комора во Париз.
Во меѓувреме, инцидентот предизвика брзи реакции во вторникот кај властите во Букурешт.
Романското Министерство за надворешни работи објави дека го повика иранскиот амбасадор да го објасни инцидентот и му наложи на конзулот на земјата во Техеран да поднесе официјален демарш.
Состанокот помеѓу романските дипломати и официјалните претставници на иранското Министерство за надворешни работи, беше закажан за во среда, со оглед на тоа што Иранците прославуваа важен верски празник во вторникот и не беа на работа.
Од таа причина, обидите на романскиот претседател Трајан Башеску да стапи во контакт со неговиот ирански колега, Махмуд Ахмадинејад, исто така, пропаднаа.
Разговорите помеѓу нив се очекува да се одржат в среда.
