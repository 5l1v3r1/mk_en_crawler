16/09/2005
(Ксинхуа, Prague Daily Monitor, Sofia Echo - 16/09/05;
ЦТК, БТА, БНН, Софиска новинска агенција, Медиапул, Всеки ден - 15/09/05;
AФКС - 13/09/05;
Софиска новинска агенција - 07/09/05)
Чешка стана втора земја-членка на ЕУ, по Словачка, која ја одобри спогодбата за пристапување на Бугарија и Романија со Унијата.
Во четвртокот (15-ти септември) чешкиот сенат, составен од 81 пратеник, скоро едногласно ја поддржа кандидатурата на ЕУ.
Само двајца сенатори беа воздржани, како што објави чешката агенција ЦТК.
Нарекувајќи го гласањето „историско“ чешкиот министер за надворешни работи, Цирил Свобода, рече дека пристапувањето на двете балкански нации ќе придонесе за стабилноста на целиот континент и дека е во интерес на неговата земја.
Истото, исто така, ќе помогне во поттикнувањето на нивниот понатамошен политички и економски развој, рече тој.
Истакнувајќи дека бугарската и романската економија се сé уште „во период на чувствителен и кревок развој“, претседателот на сенатот, Премисл Соботка, истакна дека двете земји недвосмислено припаѓаат во Европа.
Според спогодбата потпишана со ЕУ на 25-ти април тие треба да пристапат во клубот на 25 нации на 1-ви јануари 2007 година.
Словачка ја ратификуваше спогодбата на 21-ви јуни, додека пратениците во другиот нов член на блокот, Унгарија, се очекува да го сторат тоа до крајот на септември.
Чешка, Словачка и Унгарија влегоа во ЕУ на 1-ви мај 2004 година со седум други земји во Централна и Источна Европа.
Пристапувањето на Бугарија и Романија мора да биде одобрено од страна на сите 25 земји-членки.
Но, во последниве недели и месеци официјални претставници на ЕУ ги предупредија Софија и Букурешт дека мора да го забрзаат спроведувањето на потребните реформи за да го избегнат активирањето на заштитната клаузула.
Со неа се овозможува одложување на членството за една година ако не се исполнети условите за пристапување.
За време на посетата на Софија оваа недела комесарот на ЕУ за даноци и царини, Лазло Ковач, побара од новата влада во Бугарија да ја засили борбата против корупцијата, фалсификувањето и проневерата за да може да се запази закажаниот датум за влез во ЕУ.
„Комисијата е задоволна што е формирана нова влада со учество на трите најголеми партии и ...
што истата е во состојба да ја изгласа неопходната легислатива во парламентот и да ги комплетира подготовките за пристапување во ЕУ“, рече Ковач на прес-конференцијата во Софија во четвртокот.
Тој е првиот европски комесар што ја посети Бугарија по доаѓањето на новата влада на 16-ти август.
Еден ден подоцна претседателот на Европската комисија (ЕК) Жозе Мануел Баросо изрази уверување дека Бугарија ќе стане членка на ЕУ и покрај тоа што одби да даде точен датум.
Тој, исто така, не сакаше да каже дали извештајот за напредокот во пристапувањето на Бугарија, кој треба да биде издаден од страна на ЕК во текот на следните недели, ќе препорача влез на земјата во Унијата според закажаното.
„Европската комисија се залага за влез на Бугарија во ЕУ, но не може да каже кога точно ќе се случи тоа“, Софиската новинска агенција цитираше што му рекол Баросо на претседателот Георги Парванов во средата, на нивниот состанок на маргините од самитот на ОН во Њујорк.
„Комисијата ќе направи фер проценка за тоа што постигна земјата и со што друго ќе мора да се соочи пред да стане полноправна членка на ЕУ.“
Во изјавата за новинарите по состанокот претседателот на ЕК истакна дека спроведувањето на реформите е поважно отколку усвојувањето на потребната легислатива.
Баросо рече дека се надева оти Парванов сфатил оти земјата мора да ги забрза реформите во сите области.
