09/02/2006
Од Марина Стојановска за Southeast European Times во Скопје -- 09/02/06
Владејачките и опозициските партии во Македонија постигнаа напредок во подготвувањето на регулативата за следните парламентарни избори во земјата, и покрај континуираните несогласувања околу некои клучни прашања. 
Во јануари тие се согласија претседателот на државната изборна комисија да го предлага најголемата опозициска партија. 
Кандидатот мора да биде прифатлив за владејачката коалиција, да не биде член на ниту една политичка партија и да биде правник.
„Владата го поднесе нацрт-законот за избори, а партијата ВМРО-ДПМНЕ има 12 приговори“, рече премиерот Владо Бучковски по четиричасовниот состанок минатиот месец. 
„Постигнавме согласност за девет од нив.“
Политичките партии во земјата се обидуваат да постигнат консензус за изборниот закон пред овогодинешните избори, кои се чини дека ќе бидат клучен тест за подготвеноста на Македонија да оди напред по патот кон членството во ЕУ. 
Брисел укажа на тоа дека во прашање е почетокот на разговорите за членство.
Помеѓу главните грижи се осигурувањето на правичноста и спречувањето на нерегуларностите. 
Предложените нови амандмани на кривичниот закон предвидуваат затворски казни во траење од пет години за секој кој ќе фалсификува гласачки ливчиња или ќе направи друг вид изборна манипулација. 
Во тек е процесот на чистење на избирачките списоци - кој се смета за главен извор на проблемите - со цел нивно усогласување со информациите од пописот. 
Задачата да го направи ова ја доби специјалната повеќепартиска комисија.
Според опозициските политичари, бројот на непостоечките гласачи во списоците е можно да изнесува дури и до 100.000.
Претседателот на ВМРО-ДПМНЕ, Никола Груевски, вели дека опозицијата и владата сé уште не се согласуваат околу вклучувањето на членовите на јавната администрација во избирачките одбори. 
„Ние во ова гледаме обид да се изврши фалсификат“, рече тој.
Бучковски вели дека нивното вклучување е логично. 
„Ние имаме море државни службеници кои може реално да бидат членови на избирачките одбори. 
Ова се луѓе од образованието и здравството кои се почитувани во своите средини и не гледам причина да не бидат вклучени во одборите.“
Една иновација на престојните избори ќе биде следењето на изборните штабови на партиите од страна на ОБСЕ. 
„Партиските водачи имаат одговорност да обезбедат свесност кај своите локални ограноци дека спроведувањето на изборите мора да биде во согласност со стандардите“, рече претставникот на ЕУ во Македонија, Ерван Фуере, објаснувајќи ја потребата за овој чекор.
