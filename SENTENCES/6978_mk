25/08/2012
Линда Карадаку за Southeast European Times во Приштина -- 25.08.12
Косовската Агенција за приватизација планира да продаде две претпријатија во општествена сопственост во северниот дел од земјата, каде што доминира српското население, план што предизвика реакции од Србија. 
ППТ, фабрика за производство на зглобни лежишта, и Лола-Фот, фабрика за производство на машински делови, двете во општина Лепосавиќ на северот, се двете претпријатија, во кои работат претежно Срби.
Српската канцеларија за Косово во средата (22-ри август) објави дека побарала од српскиот Уставен суд да ја испита уставноста на сите приватизации спроведени во Косово. 
Белградски Б92 објави дека „барањето се однесува на сите приватизации спроведени од 1999 година до денес“.
„Не можете да купите нешто што било украдено. 
Најпрво мора да се утврди кому му припаѓа, и дури откако тоа ќе се утврди, можеме да мислиме на приватизацијата. 
Приватизацијата во Косово е извршена моноетнички, Србите не учествуваа и истата е едноставно неодржлива“, изјави за медиумите Алексадар Вулин, шеф на канцеларијата.
Но, агенцијата објави дека има ексклузивни права да го приватизира имотот во општествена сопственост во Косово, врз основа на уставот на земјата.
„[Ние] приватизиравме претпријатија и имот во општествена сопственост и претходно ... 
во областите населени со Срби во Косово“, изјави за SETimes Или Калоши, портпарол на агенцијата. 
Истата го приватизираше имотот на Инекс-Брезовица, фармата Прилужа и фабриката Кристал. 
Агенцијата, исто така, отвори канцеларии во областите со српско мнозинство како Штрепче, Лепосавиќ и Грачаница.
„Овие претпријатија се создадени со српски пари, и новата влада треба да ги спречи косовските власти [да] ги присвојат“, рече за SETimes Оливер Ивановиќ, поранешен секретар на поранешното Министерство за Косово во Србија.
„Не е точно дека на српските работници не им е дозволено да учествуваат во процесот на приватизација на претпријатијата во општествена сопственост. 
Напротив, агенцијата ги охрабри работниците во претпријатијата во општествена сопственост, без дистинкција, да ги здружат силите и да учествуваат на тендерите за приватизација“, рече Калоши за SETimes.
Арта Госалци, портпаролка на агенцијата, изјави за новинарите дека власта на агенцијата е признаена од сите граѓани на Косово, „вклучително и оние од српската заедница, кои не само што се членови на персоналот на агенцијата, туку се и купувачи.“
Калоши изјави за SETimes дека правните и уставните обврски на агенцијата се да ги приватизира претпријатијата во општествена сопственост на целата територија на Косово, вклучително и нивниот имот и земјиште.
Ибрахим Реџепи, директор на Косовскиот центар за стратешки и социјални истражувања, рече дека според законот за Косовската агенција за приватизација, сите претпријатија на територијата на Косово, кои до крајот на март 1999 година беа регистрирани како претпријатија во општествена сопственост, се под надлежност на агенцијата.
„Ова прашање е јасно според законот, бидејќи законот не ги прифаќа трансформациите што се случија по овој датум“, рече Реџепи за SETimes.
Косово приватизираше повеќе од 300 претпријатија во општествена сопственост, и собра преку 600 милиони евра од продажбите од формирањето на Косовската доверителска агенција во 2002 година, која подоцна беше трансформирана во Косовска агенција за приватизација, откако земјата прогласи независност во 2008 година.
Душан Јањиќ, координатор на Форумот за етнички односи во Белград, вели дека косовскиот план за приватизација на северот претставува обид за зацврстување на неговите позиции во техничкиот дијалог со Белград, кој се очекува да продолжи во септември.
Иако Приштина може формално да ги продаде претпријатијата на северот, изјави Јањиќ за SETimes, проблемите ќе се појават кога ќе дојдат новите сопственици, поради неприфаќањето од страна на Србите, и може да претставуваат сериозен ризик по безбедноста.
Дописничката на SETimes Билјана Пекушиќ во Белград даде свој придонес за овој напис.
