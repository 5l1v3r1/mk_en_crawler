14/12/2005
(Разни извори – 07/12/05 – 14/12/05)
Филмот на германскиот режисер Хеико Хан „Пред да одам“ ја освои наградата за најдобар филм на третиот Меѓународен фестивал на краткиот филм, кој се одржа од 5-ти до 11-ти декември во албанскиот главен град. 
Наградата на публиката оваа година му беше доделена на режисерот Роберт Будина за неговиот „Кокичиња“.
***
На 10-ти декември во Јахорина, Босна и Херцеговинa, беше отворена третата Меѓународна уметничка колонија. 
На настанот учествуваат околу 15 босански и странски уметници. 
Потоа ќе бидат организирани изложби на делата создадени на оваа и на претходните уметнички колонии во Бања Лука, Требиње и Сараево.
***
Националниот театар на Сараево и Националниот театар на Република Српска во Босна и Херцеговина постигнаа договор за соработка за време на состанокот минатата недела помеѓу нивните директори, Градимир Гојер и Раде Симуновиќ. 
Двете институции планираат да започнат заеднички проекти и да вршат размена на актери, режисери и ресурси.
***
Изложбата на фотографии насловена „Откако заврши војната“ посветена на бегалците од конфликтот во Босна и Херцеговинa, беше отворена во Уметничката галерија на БиХ на 7- ми декември. 
Канцеларијата на УНХЦР ја организираше изложбата, на која беа прикажани дела на Винсент Винтер.
***
Дваесетипеттиот Меѓународен саем на книгата во Софијa ќе се одржи од 14-ти до 18-ти декември. 
На настанот, кој ќе се одржи во Националната палата на културата, ќе бидат изложени книги од 121 издавачка куќа од девет европски и азиски земји.
***
Во уметничката галерија „Монохоро“ во Атина во тек е седмата индивидуална изложба на грчкиот сликар Димитрис Милионис. 
На изложбата, насловена како „Лефколитос“ се прикажани мали слики создадени во периодот 2002-2005 година.
***
Ретроспективната изложба на дела на мaкедонскиот сликар Данчо Ордев, по повод 35 годишнината од неговото уметничко создавање, беше отворена минатата недела во Музејот на град Скопје. 
Ордев, кого го нарекуваат „сликар на македонските села“ е професор на Педагошкиот факултет во Скопје веќе десет години. 
Тој досега имал преку 16 индивидуални изложби и учествувал на преку 80 колективни изложби низ целиот свет.
