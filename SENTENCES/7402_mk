03/08/2012
Клаудија Лутовска за Southeast European Times од Скопје -- 03.08.12
Неколку регионални држави се здружија за да помогнат во гаснењето на пожарите предизвикани од високите температури и сушата минатата недела. 
Пожарите во Србија, Бугарија, Грција, Хрватска, Црна Гора, Македонија и Босна и Херцеговина (БиХ) предизвикаа најмалку четири смртни случаи и повеќе од десетмина повредени. 
Властите велат дека пожарите сè уште траат, но се под контрола.
Во Македонија, во пожар во Струмица загинаа три луѓе, а 14 беа повредени.
Владата усвои одлука во средината на јули за обезбедување опрема, вклучително и противпожарен авион, како помош за Грција. 
Истата помош беше обезбедена и за Бугарија, каде што хеликоптери на Македонската армија им се приклучија на бугарските тимови за гаснење на големиот шумски пожар во северниот регион на државата Тарново.
„Ангажманот на луѓето и опрема ќе се реализира кога Бугарија или Грција ќе го побараат тоа“, се вели во соопштение на владата.
Македонската влада минатиот месец формираше комисија која ја сочинува Дирекцијата за заштита и спасување, Центарот за управување со кризи, Македонски шуми -- јавно претпријатие кое ги поседува и управува со шумите во земјата -- националната здравствена служба и министерствата за животна средина, внатрешни работи и одбрана, за справување со пожарите.
„Ова е национално тело, но е координирано со Европската комисија“ за обезбедување помош за другите држави во регионот, изјави за SETimes Љупчо Димовски од Министерството за земјоделство, шумарство и водостопанство.
„Оваа година сме поподготвени од претходно, со оглед на фактот дека сите претходни институции делумно ги префрлија своите надлежности и активности за заштита“, изјави за SETimes Војо Гоговски, консултант во секторот за шумарство и лов на Министерството за земјоделство.
Пожарите сè уште траат, но се под контрола во Струмица, Долно Дупени, Групчин и Нивичино.
„Оваа година, [имавме] 344 пожари кои изгореа 2.166 хектари“, изјави за SETimes Шабан Салиу, директор на дирекцијата за заштита и спасување.
Руски хеликоптер се очекува оваа недела во Ниш, Србија, да помогне во гаснењето на пожарите таму, а руски одбранбен авион ќе биде стациониран на аеродромот во Ниш почнувајќи од 18-ти август.
„Српско-рускиот Центар за брз одговор во случај на пожар, поплава и земјотрес е отворен за сите држави во регионот кои имаат потреба за соработка во борбата со вонредните состојби“, изјави за SETimes министерот за внатрешни работи, Ивица Дачиќ.
Во Црна Гора пожарите беснеат повеќе од 15 дена во северниот дел од земјата, зафаќајќи скоро 500 хектари.
Србија и Хрватска нудат помош, испраќајќи хеликоптери и војници.
Според шефот на Одделот за вонредни состојби при српското Министерство за внатрешни работи, Предраг Мариќ, министерството и армијата имаат три противпожарни хеликоптери. 
„Подготвени сме во секој момент да ги испратиме кај нашите соседи во регионот, како што направивме неодамна кога беше потребно во Црна Гора“, рече тој за SETimes.
Мариќ рече дека неговиот оддел го финализира планот за ангажман на руските хеликоптери „камов“, кои носат 5 до 7 тони вода.
Благодарение на договорот меѓу БиХ и Хрватска, за соработка при катастрофи, БиХ успеа да ги стави под контрола пожарите што избија таму со помош.
Во општина Коњиќ, 25 членови на Вооружените сили на БиХ, еден хеликоптер на ЕУФОР и два авиона „канадер“ од Хрватска, се приклучија на борбата со пожарите.
Дописниците на SETimes Билјана Пекушиќ во Белград, Бедрана Калетовиќ во Сараево и Дражен Ремиковиќ во Подгорица дадоа свој придонес за овој напис.
