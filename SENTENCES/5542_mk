11/05/2010
Од Наташа Радиќ за Southeast European Times во Загреб --11/05/10
Полицијата уапси еден 20-годишен фудбалски навивач во саботата (8-ми мај), кој сериозно повреди полицаец за време на натпреварот на загребскиот стадион Максимир на 1-ви мај.
Полициаецот го изгуби едното око кога навивачите на тимовите на Динамо (Загреб) и Хајдук (Сплит) почнаа да беснеат.
Тепачката се прелеа на стадионот и на улиците.
Откако скоро 90 лица беа уапсени, а 15 полицајци и 6 навивачи беа повредени за време и по натпреварот, владата се активираше и повика на остри мерки против насилството на спортските натпревари.
„Ни требаат драстични правни измени и мерки против насилните навивачи и нивно брзо спроведување“, рече премиерката Јадранка Косор.
„Видов фотографија на татко кој бега со своите деца додека наоколу летаат столици.
Сакам да ги заштитам ваквите луѓе“, додаде таа.
Хрватските спортски навивачи изградија репутација на проблематични навивачи, при што немирите дома и во странство предизвикуваат ноќна мора за обезбедувањето и материјална штета.
Многу обични навивачи сега внимаваат за присуството на натпреварите.
„Ова повеќе не е спорт.
Сега се прашувате дали ќе бидете претепани со скршена столица над главата на фудбалски натпревар“, рече Роберт Мартиќ, продавач од Загреб.
Тој претпочита да ги следи натпреварите на сигурно, дома.
Нено Смиљаниќ (27), поддржувач на Хајдук, смета дека навивачите не се проблем;
проблем се институциите.
„Насилството ескалираше бидејќи властите се лицемерни.
Тие прават закони и потоа не ги почитуваат тие закони.
Поранешниот премиер Иво Санадер донесе закон кој го забрани пиењето алкохол на спортски места, по што камерите го фатија како пие вино на ракометен натпревар“, вели Смиљаниќ.
Ален Галовиќ, главен уредник на весникот 24 sata и самиот спортски навивач изјави за SETimes дека не е изненаден од тоа што опасните хулигани владеат со фудбалските стадиони во Хрватска.
„Хрватските хулигани се меѓу најлошите во Европа;
нивната репутација е ужасна.
Властите го игнорираат нивното расистичко однесување“, вели Галовиќ.
Тој смета дека полицијата треба да дејствува како поширока власт и да се бори против хулиганизмот.
Проблемот не е ограничен само на еден спорт.
Една недела пред да избие фудбалското насилство, поддржувачите на кошаркарскиот тим „Цибона“ се судрија со обезбедувањето во загребската Арена, каде што тимот играше со белградски Партизан.
Натпреварот беше запрен во траење од десет минути поради инцидентот, и полицијата уапси 19 лица.
