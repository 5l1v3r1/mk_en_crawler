10/08/2010
Од Блерта Фониќи-Кабаши за Southeast European Times во Приштина – 10/08/10
Иако дипломатскиот ќор-сокак продолжува, мала бариера беше отстранета кога српскиот министер за Косово, Горан Богдановиќ, го посети северно Косово во неделата (8-ми август).
Претставувајќи различен став од претходно, Богдановиќ ја истакна потребата за соживот меѓу Србите и Албанците.
Тој рече дека Белград е подготвен да отпочне дијалог со Албанците, и ги повика Србите да се помират со своите албански соседи.
„Ние сме подготвени за компромис, дијалог за прашањата на статусот и сите технички прашања поврзани со животот и добробитот на граѓаните“, рече Богдановиќ, кој беше во Косово на комеморацијата на годишнината од враќањето на Србите во западната општина Исток.
За време на посетата на селото Осојан, Богдановиќ вети средства од Србија и рече дека гледа во заедничкиот компромис основа за решавање на меѓуетничките прашања.
Сепак, многу повратници му рекоа дека им е доста од манипулациите на Белград и побараа да не ги политизира политичките прашања.
„Прашувате што може српската влада да стори за нас?
Не го сакаме [максимумот], но српската влада не ни нуди минимум“, рече еден косовски Србин кој се состана со Богдановиќ.
Богдановиќ рече дека е запознаен со проблемите на српските повратници во селото и ја искажа подготвеноста на владата да помогне.
„Живееме тука четири месеци и никој од српската влада не не посети досега;
никој не е заинтересиран како живеам, дури [ни] претседателот за кого гласав“, рече еден жител.
Министерот ги обелодени деталите од проектот изготвен за земјоделскиот сектор и инвестицијата на српската влада вредна 93.000 евра за подобрување на животите на жителите во областа.
Посетата се совпадна со интервјуто што го даде српскиот министер за надворешни работи, Вук Јеремиќ, во неделата.
Белград е подготвен за дијалог со приштинските институции, изјави Јеремиќ за Си-Ен-Ен, но Србија нема да го прифати отцепувањето на Косово.
„Единствената работа за која велиме „не“ е унилатералното прогласување одвојување“, рече Јеремиќ.
Србија ги брани своите уставни, политички и демократски права, и избегнува опасен преседан, додаде тој.
