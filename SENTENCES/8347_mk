21/11/2011
Дражен Ремиковиќ за Southeast European Times во Подгорица -- 21.11.11
Повеќе од 4.000 студенти од цела Црна Гора излегоа на улиците во Подгорица минатиот четврток (18-ти ноември), барајќи властите во образованието да ги подобрат условите за учење.
Студентите се движеа од кампусот на Универзитот во Подгорица до парламентот, носејќи слогани:
„Не сакам да се забавувам, сакам работа“ и „Не велете ми да замолчам“.
Тие бараат пониски школарини, подобри услови во студентските домови, квалитет на предавањата каков што е предвиден со Болоњскиот процес, бесплатен јавен транспорт, како и повеќе владини напори за зголемување на вработувањето по дипломирањето.
Болоњскиот процес -- по кој студираат 20.000 студенти во Црна Гора -- беше воведен во 2003 година.
Тоа е систем кој се залага за компаративни и компатибилни академски стандарди низ цела Европа.
Студентот по филозофија Огњен Јововиќ, еден од водачите на протестите, изјави за SETimes дека примената на Процесот е целосно фијаско.
„На Филозофскиот факултет во Никшиќ, присуството е 53 отсто, а знаеме дека според Болоњските правила, студентот може да биде отсутен само трипати за да може да положи.
Практиката што се бара со Болоњските правила е научна фантастика тука“, рече тој за SETimes.
Јововиќ додаде дека процентот на БДП што владата го одвојува за науката е занемарлив, и истакнува дека студентите бараат финансиска автономија и фиксен буџет за сите универзитети.
Просечната годишна школарина изнесува 500 евра, но некои факултети -- како што се архитектонскиот факултет или факултетот за уметност -- им наплаќаат на студентите 1.000 евра.
Просечната месечна плата во Црна Гора е околу 470 евра.
Студентот на електроинженеринг во Подгорица, Данило Вукчевиќ (23), изјави за SETimes дека квалитетот на предавањата е слаб и дека стандардите утврдени со Болоњскиот процес не успеаја во Црна Гора.
„На предавањата на Правниот факултет присуствуваат неколку стотици студенти.
Според ,Болоња’, професор може да предава на 30 студенти.
Како очекувате да се привлече вниманието на 300 студенти?“, прашува тој.
Вукчевиќ објасни дека политиката на запишување не е променета со години и службениците за запишување не ги земаат предвид шансите за вработување на студентите.
„Пазарот на труд се промени суштински во последниве 20 години.
Кому му требаат 300 студенти по дипломатија?
Каде ќе најдат работа?
Претпоставувам дека нема сите да станат амбасадори“, рече Вукчевиќ.
Властите велат во своја одбрана дека тие постојано работат на надградување на условите за студирање.
Портпаролката на Министерството за образование, Весна Гајевиќ, изјави за SETimes дека минатото искуство покажа оти дијалогот е најдобар за наоѓање квалитетни решенија.
„Претставниците на министерството ќе разговараат со менаџментот на Црногорски Железници за тоа да им се понудат попусти од 50 отсто на студентите за превоз.
Министерството ќе продолжи да соработува со студентските претставници за наоѓање најдобро решение за нивните барања“, рече таа.
Гајевиќ додаде дека студентите отсекогаш биле и ќе бидат вклучени во сите експертски групи и работни групи кои ја креираат политиката на високото образование.
Пензионираниот професор на Електротехничкиот факултет, Светозар Јовичевиќ, се согласува дека условите и квалитетот на образованието -- и шансите за вработување -- се слаби.
Јовичевиќ изјави за SETimes дека многумина се оддалечуваат од Болоњскиот процес бидејќи властите го користат за да ги оправдаат лошите или непопуларни практики.
„Кога ја воведовме ,Болоња’, требаше да воспоставиме силен мониторинг на целиот процес од почеток и систематски да ги коригираме лошите работи.
Денес, кога професорите им предаваат на 300 или 400 студенти [во клас], физички е невозможно да се издржи.
Капацитетот за спроведување на Болоњските [услови] е недоволен“, додаде тој.
Професорот Јовичевиќ рече дека барањата на студентите се „добар почеток“, но треба да се поостри.
Во моментов нема индикации дали властите ќе ги прифатат барањата на студентите.
„Нема да запреме.
Ако барањата не бидат прифатени, ќе организираме протести повторно и ќе се бориме за она што е наше“, рече студентскиот водач Јововиќ.
