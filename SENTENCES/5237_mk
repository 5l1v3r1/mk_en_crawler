28/10/2010
Од Мухамет Брајшори за Southeast European Times во Тирана -- 28/10/10
Политичкиот живот во Албанија влезе во ќор-сокак од изборите во јуни 2009 година.
Опозициските социјалисти и нивните сојузници бараат повторно отворање на гласачките кутии;
владејачката коалиција не се согласува, и пат-позицијата до која дојде како резултат на тоа, го задржува законодавниот процес.
Претставниците на ЕУ редовно предупредуваат дека се прави штета на шансите на Албанија за влез во ЕУ.
Сега има сигнали дека двете страни е можно да се движат кон решение, макар што останува да се види дали ќе се случи нешто конкретно од тоа, а тонот на дискусиите останува борбен.
Еди Рама, водачот на социјалистите, донесе изненадна одлука минатата недела, да присуствува на состанокот што го свика премиерот Сали Бериша на кој требаше да се разговара за кризата.
Тој донесе со себе, како што го опиша, „ултиматум“.
Истиот повикува на формирање комисија која ќе ги испита проблемите со изборите, како што е наводното невоспоставување на ред.
Рама рече опозицијата е посветена на спроведување на резолуцијата од 8-ми јули на Европскиот парламент, која „ја осудува политичката криза“ во Албанија и „ги повикува сите политички страни да си ги преземат своите обврски“.
Конкретните чекори на кои се повикува во резолуцијата вклучуваат спроведување дијалог за новиот изборен закон со цел да се обезбеди транспарентност на идните избори, како и формирање парламентарна анкетна комисија која ќе ги испита изборите од јуни 2009 година.
Ако владејачките и опозициските партии не можат да најдат решение за ќор-сокакот, тие треба да побараат посредување, вели ЕП.
Бериша му рече на Рама дека ќе го проучи неговиот предлог.
Тој ја потврди подготвеноста на владата за спроведување на резолуцијата на ЕП, и рече дека опозицијата ќе биде поканета да ги формулира амандманите чија цел ќе биде да го направи посигурен изборниот процес.
Амандманите потоа ќе бидат поднесени до ОБСЕ и Венецијанската комисија, рече Бериша, додавајќи дека сака членовите на ЕП да му помогнат со реформите.
Премиерот, исто така, рече дека владата ќе обезбеди дополнителни буџетски средства за решавање на прашањата како што се купувањето нови гласачки кутии за локалните избори во 2011 година, и нема да ги спалува старите.
Социјалистите, кои организираат парламентарни бојкоти и јавни демонстрации, велат дека сега-засега ќе го одложат сето ова, додека владата ги разгледува нивните барања.
Спартак Нѓела, соработник на Рама, изјави за локалната станица Топ ченал дека понудата се продолжува до 8-ми или 9-ти ноември.
Пишувајќи за Газета шкип, aналитичарката Андреа Стефани вели дека опозицијата во моментов нема причина да покаже слабост.
„Дури и Европскиот парламент во својата резолуција, јасно става до знаење дека истрагата за изборните материјали се смета за предуслов на изборните реформи“, напиша таа во својата колумна.
