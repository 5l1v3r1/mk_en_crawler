02/02/2006
Од Ерлис Селимај за Southeast European Times во Тирана -- 02/02/06
„Тирана ерпорт партнерс“ (TAП), меѓународен конзорциум формиран од две германски претријатија, има ексклузивен договор со албанската влада да работи и да управува со меѓународниот аеродром „Мајка Тереза“, единствен во земјата што нуди меѓународни летови.
Договорот, потпишан во 2004 година, претставува отскочна даска на патот за трансформирање на меѓународниот аеродром во Албанија во важна точка на поврзување во Југоисточна Европа.
Конзорциумот плаќа годишна сума за концесијата и, за возврат, има право на приходите од аеродромот.
Истиот презеде обврска и за надградба и модернизација на објектот.
Албанската влада планира „да ја зголеми соработката со ТАП и да профитира од искуството на овој стратешки партнер.
Ние ќе ја гарантираме нашата целосна поддршка.
Нашиот успех ќе се смета за успех и на албанските власти“, вели министерот за транспорт и телекомуникации, Љулезим Баша.
Во Албанија има пораст на бројот на патниците и ТАП преговара за доведување на други авио-компании во земјата, рече извршниот директор на конзорциумот, Рајнхард Календа.
Во последниве години Албанија го привлекува вниманието на голем број меѓународни авиопревозници.
„Аустријан ерлајнс“, унгарскиот „Малев“, грчкиот „Олимпик ерлајнс“, ЈАТ од Србија и Црна Гора, италијанскиот авиопревозник „Алиталија“, словенечкиот „Адрија ервејс“, „Тркиш ерлајнс“ и бугарскиот „Хемус ер“ нудат редовни, закажани летови за Тирана.
Неколку домашни претпријатија, како што се „Албанија ерлајнс“, „Албатрос ервејс“ и „Ада ер“, исто така, нудат директни летови кон и од европските градови.
Во 2005 година британскиот национален авиопревозник „Бритиш ервејс“ (БА) објави дека започнува редовни директни летови помеѓу аеродромот „Гетвик“ и Тирана.
Летовите, закажани во понеделниците, четвртоците и саботите, се очекува да го поттикнат патувањето надвор и кон Албанија.
БА предвидува дека 25.000 патници ќе ја користат линијата Лондон-Тирана во текот на првата година, по што овој број постепено ќе се зголемува.
Во меѓувреме, владата, исто така, ја разгледува можноста за развој на домашниот воздушен сообраќај во јужните градови Саранда и Валона, кои се сметаат за главни дестинации за туризмот во земјата.
Аеродромот во Кукеси, во североисточниот дел од земјата е во изградба.
Според долгорочните планови, сите три аеродроми на крајот ќе бидат акредитирани за меѓународни летови.
