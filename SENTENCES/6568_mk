11/07/2011
Од Ана Вуд за Southeast European Times во Истанбул – 11/07/11
Исмаил Бешикчи е сега постар човек и зборува тивко.
На оние што не се запознати со неговиот живот и кариера може да им изгледа како професор-ветеран на залезот од својата кариера.
Но, овој академик со смирено однесување е борец, кој беше исфрлен од универзитетскиот систем и беше затворен 17 години како резултат на неговото пионерско дело за турските Курди.
Според државната идеологија во тоа време, не постоеја лица кои се викаат Курди, ниту пак курдски јазик.
Властите го оправдуваа ова малцинството со помош на комичните теории на постоење „планински Турци“.
Бешикчи стана симбол на долгата историја академска репресија и жестока цензура во Турција, иако тој воопшто не е единствениот што ја изгуби својата работа или беше во затвор.
Но, ситуацијата е подобрена, рече тој за SETimes.
„Имаше многу важни промени во текот на изминатите десет години, и академската слобода ќе продолжи да се зголемува“, рече Бешикчи.
„Свеста ќе се подигне.“
Слично експлозивно прашање во рамките на турската академија беа ерменските масакри во раниот 20-ти век, чие постоење воошто -- а камо ли тврдењето дека е еднакво на геноцид -- е тема на жестока национална дебата.
Денес катедрите за историја во турските универзитети имаат далеку поголема слобода да испитуваат вакви теми, што сведочи за напредокот што е постигнат.
Фикрет Аданир, професор по историја на Универзитетот Сабанчи, смета дека слободата на изразувањето е суштинска за иднината на турските универзитети.
„Во оваа земја, од перспектива на академската слобода, јас верувам дека најважен настан е тоа дека темите што се чувствителни во контекст на турскиот национализам, како што е ерменскиот и курдскиот проблем, сега може да се дебатираат јавно“, објасни тој за SETimes.
Како турски професор што работи во Соединетите Држави, Хакан Озоглу може да им пристапи на овие прашања од покомпаративна перспектива.
„Го сфаќам аргументот дека секоја слобода е ограничена и општествата имаат „свет простор“ кој мора да се заштити“, вели тој, признавајќи дека вакви простори постојат и во Соединетите Држави.
„Проблемот со академската слобода во турската академија е дека нејзиниот ,свет простор’ е многу големи и точните граници се прилично нејасни.“
Оваа нејасност може да води до култура на несигурност, бидејќи влогот за рушењето на границите на исправноста е нејасен.
Во тој контекст, онаму каде што државниот притисок ги сруши некои, но не целосно, се јавија две други привиденија:
самоцензура и притисоци за прилагодување наметнати од самите универзитети.
„Самоцензурата е резултат на стравот од малтретирање од страна на универзитетската администрација или повисокиот образовен систем во Турција“, рече Озоглу.
Анадир говори за ограничувањата што со ова се наметнуваат врз академската средина, објаснувајќи:
„Иако во принцип, секоја тема на интерес може да биде испитана во кој било анатолски универзитет, еден докторски проект кој не е поддржан од погорните редови на хиерархија нема да придонесе многу за нечија академска кариера“.
Значи, иако опасноста од затворска казна се намали, безбедноста на работните места за професорите на контроверзните теми е сé уште далеку од загарантрирана, и професорите и застапниците за слободата на говорот сметаат дека останува да се постигне напредок.
Сепак, евидентно е тоа дека има конзензус за решавање на преостанатите прашања, и дека траекторијата е нагорна.
„Дали сум песимист за иднината?“, се запрашува Аданир себеси, заклучувајќи:
„Не.
Верувам дека општеството моментно се трансформира и се демократизира со голема брзина.“
