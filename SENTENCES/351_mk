07/02/2011
Од Бојана Миловановиќ за Southeast European Times во Белград -- 07/02/11
Зоран Драгишиќ, советник на преговарачкиот тим на Белград во претстојните разговори со Приштина, е професор на Факултетот за безбедност во Белград. 
Тој исто така е програмски директор на Меѓународниот институт за безбедност - невладина организација екипирана од страна на меѓународни експерти за безбедност и одбрана.
Во подолгото интервју за SETimes, тој изрази загриженост поради потенцијалното влошување на безбедноста во Косово, стравувајќи од насилство против Србите во северниот дел.
SETimes: Кое е вашето мислење за безбедносната ситуација во Косово? 
Дали постојат безбедносни ризици за Србија и за регионот?
Зоран Драгишиќ: Во моментов, безбедносната ситуација во Косово не е лоша. 
Сепак, политичката ситуација е тешка и сложена, па насилството би можело да еруптира во секој момент.
По извештајот на специјалниот известувач на Советот на Европа, Дик Марти, за трговијата со органи на косовските Срби, постои безбедносна закана од повторно пробудување на албанскиот патриотизам. 
Јас очекувам сериозни проблеми - Марти предизвика жолчни дискусии.
Групата која ја води трговијата со човечки органи [вклучува] сериозни и опасни криминалци и ако се направи чекор против нив, а сè укажува дека тоа ќе се случи, патриотизмот повторно ќе се разгори. 
Веќе се зборува дека нападот врз Хашим Тачи е напад на сите Албанци. 
Јас се плашам од сценариото веќе најавено во Косово, т.н. 
„Косовска бура“- масовен напад врз Србите во северно Косово, целосно етничко чистење.
Тоа сценарио, не толку неверојатно, сериозно ќе ја дестабилизира Србија. 
Косово е голем безбедносен ризик поради физичката опасност на локалните Срби и поради потенцијалниот тероризам, со оглед на се почестото споменување на радикалните исламистички вахабистички движења во Косово. 
Од друга страна, Косово е манипулирано од страна на политичките никаквеци во Белград, кои, поради недостиг од политички идеи, манипулираат со Косово, со цел да го продолжат својот сопствен политички живот.
SETimes: Преговорите меѓу Белград и Приштина се на повидок, а вие сте еден од советниците и стратезите на белградскиот преговарачки тим. 
Може ли овие преговори да помогнат да се ублажи сегашната вжештена состојба и да се подобри безбедноста во Косово?
Dragisic: Се надевам дека преговорите ќе успеат во олеснување на односите. 
Србија заззеде еден добар и конструктивен приод, повеќе не е нефлексибилна и покренува прашања поврзани со секојдневниот живот. 
Ситуацијата можеби ќе се смири.
SETimes: Дали е Косово подготвено за целосно заминување на меѓународните сили? 
Какво влијание ќе има тоа врз безбедносната ситуација?
Драгишиќ: Не сум сигурен дека во скоро време ќе бидат создадени услови за целосно повлекување на меѓународните сили од Косово, иако нивниот број се намалува јасно во текот на последните неколку години. 
Немаше сериозна ескалација на насилството од март 2004-та година. 
Сепак, политичките околности се такви што насилството може да еруптира во секој момент. 
ЕУЛЕКС и косовската полиција не се доволни за да се спречи насилството. 
Повеќе војници треба да се чуваат во состојба на готовност во Македонија и БиХ.
SETimes: Треба ли Србија да влезе во НАТО?
Драгишиќ: Мислам дека Белград следи глупава политика на напуштање на евроатлантските интеграции. 
Доколку Србија водеше една попаметна политика, таа ќе станеше членка на НАТО до сега, што значително ќе ја зајакнеше нашата позиција. 
Ние имаме комплетно луда политика, која јас не ја разбирам, а која некои се обидуваат да ја наречат воена неутралност, но тоа не е. 
Не е доволно само да се каже дека некој е воено неутрален.
Србија има целосно дезориентирана безбедносна политика, која е една од причините зошто нашата позиција за Косово е лоша. 
Ние сме опкружени со земји членки на НАТО кои се една голема воена, политичка и безбедносна алијанса на која и треба непријател, а ние се поставуваме себе си како таков идеален непријател.
Евро-атлантските интеграции се единственото паметно решение, со оглед на нашата географска положба. 
Тоа е единствената опција која ни нуди нас и на регионот долгорочна стабилност - опција која нуди решенија за економските, безбедносните и политичките проблеми. 
Тоа, сепак, не им одговара на силните криминални лоби, бидејќи приемот во НАТО и ЕУ подразбира средување на државата според одредени принципи, што значи дека работите не можат повеќе да функционираат на начинот на кој што функционираат сега.
SETimes: Дали Србија има некакви безбедносни проблеми со своите соседи во регионот?
Драгишиќ: Србија нема значителни проблеми со своите соседи. 
Единствениот потенцијален проблем лежи во односите со БиХ, промените на Дејтонскиот мировен договор и уставната реконструкција на БиХ, која треба да се случи. 
Босна или ќе стане нормална земја или ќе се растури. 
За Србија би било многу добро, наместо да ја отфрли идејата за измени на Дејтонскиот договор, да одлучи кои промени ќе бидат прифатливи за неа.
Промена во смисла на федерализирање на БиХ, каде Република Српска ќе остане федерална единица, е прифатлива за Србија и Србите. 
На тој начин, конститутивниот карактер на српскиот народ во БиХ е зачуван. 
Тврдоглавото одбивање на Србија да прифати било какви измени на Дејтонскиот договор на крајот ќе не стави во позиција каде што ќе пред нас ќе останат промени "земи или остави". 
Потоа ќе почнеме да плачеме и жалиме и да се потпираме на меѓународното право и руската поддршка. 
И ќе завршиме на ист начин како што завршивме во минатото.
SETimes: Дали стравувате од тензиите видливи во Санџак, регионот на Србија со мнозинско муслиманско население? 
И дали Србија, како што тврди муфтијата на Исламската заедница на Србија Муамер Зукорлиќ, ги крши правата на Бошњаците?
Драгишиќ: Муфтијата Зукорлиќ има најголемо политичко влијание во Санџак и благодарение на некои глупави потези на Белград, тој продолжува да добива можности за да собира поени. 
Овие потези му дадоа на муфтијата Зукорлиќ далеку поголемо значење отколку што инаку би имал.
Не може да се зборува за прекршување на човековите права во Санџак, се може да се каже за Србија, но нејзините малцински заедници не се дискриминирани. 
Санџак е сиромашна и крајно неразвиена област каде што, исто така, социјалните немири ги гледам како потенцијална закана за безбедноста.
SETimes: Според Вас, кој е најголемиот безбедносен проблем во Србија?
Драгишиќ: Организираниот криминал - закана за демократскиот поредок. 
Тој ја загади политиката и медиумите. 
Тој претставува опасност за целосно убиството на институциите во Србија. 
Обидот да се контролираат државните институции користејќи валкани пари е најопасниот облик на корупција.
Организираниот криминал може да се најде во секоја пора од општеството, а најмногу во политиката и економијата. 
Се плашам дека ако не направи нешто околу тоа, Србија може да падне во нова форма на тоталитаризам, кој ќе биде последица на организираниот криминал, а не на некоја голема идеологија, како што беше случај во минатото. 
Зад сето насилство на кое неодамна бевме сведоци на улиците на Белград стои организираниот криминал.
Решението лежи во една радикална реформа на политичкиот систем и изборниот закон, која ќе им овозможи на пратениците навистина да дејствуваат како претставници на народот, а не како испостави на лидерите на нивните партии. 
Ако нема силни институции и механизми за контрола, сите ќе бидат проголтани од организираниот криминал.
SETimes: Колку економската ситуација претставува закана за безбедноста?
Драгишиќ: Сиромаштијата е главна закана за безбедноста. 
Нискиот животен стандард, ниската куповна моќ и високата невработеност се добри основи за развој на сите девијатни однесувања. 
Сиромаштијата за општеството е она што ослабнатиот имунолошки систем е за физичкото тело. 
Сè се лепи до сиромашните: болеста, криминалот, корупцијата и екстремизмот. 
Сиромашните се многу поподложни на манипулација и цената на сè опаѓа, па оттука нелегитимно можат да се контролираат општествените збиднувања со многу помалку пари. 
Сиромаштијата и невработеноста, која веќе надмина еден милион луѓе, се многу сериозни безбедносни закани.
SETimes: Дали на Србија и се закануваат социјални немири? 
.
Драгишиќ: Социјалните немири се очекуваа и се најавуваа во Србија веќе некое време, но тоа не се случи. 
За жал, никој во Србија не се бунтува, а тоа е многу опасно. 
Ќе беше подобро ако се креневме и демонстриравме против лошата економска состојба и извршевме притисок врз владата и ја соборевме, како и насекаде во светот.
Откако ќе се натрупаат, проблемите експлодираат, и ќе има катастрофа. 
Тоа незадоволство лесно ќе се трансформира во радикален национализам и слични глупости. 
Ние го соборивме Милошевиќ, но не успеавме да покренеме некои основни прашања и да спроведеме суштинска транзиција и промени.
Ние се уште не ги исцрпивме сите можности за решавање на социјалните проблеми, без насилство, но, освен ако не се направи нешто наскоро, се плашам дека би можело да биде предоцна.
