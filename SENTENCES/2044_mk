27/06/2005
(Разни извори -- 25/06/05 - 27/06/05)
По осум години во опозиција Бугарската социјалистичка партија (БСП) победи на парламентарните избори во саботата (25-ти јуни) и сега се соочува со задачата за формирање на нова влада. 
Тоа би можело да биде предизвик, со оглед на тоа дека само една од другите шест партии што освоија пратенички места, покажа подготвеност да им се придружи на поранешните комунисти.
„Започнавме со преговорите за формирање на влада во вторникот“, рече заменик-претседателот на БСП, Румен Овчаров, во неделата. 
„Најверојатно сценарио е голема коалиција.“
Изборите во саботата го дадоа најразновидниот и најрасцепкан парламент во 15-годишната пост-комунистичка историја, при што вкупно седум партии го исполнија условот за влез од 4 отсто.
Со скоро сите пребројани гласови, БСП доби 31 отсто од гласовите, освојувајќи 82 места во законодавниот дом од 240 места за Коалицијата за Бугарија, која ја предводи. 
Актуелната владејачка партија, Националното движење за Симеон Втори (НМС-II), беше втора со 19,88 отсто или 53 места, а нејзиниот помал коалициски партнер, Движењето за правата и слободите (ДПС), беше трета со 12,68 отсто од гласовите или 34 места.
Нова партија на политичката сцена, радикалната националистичка организација Атак беше четврта со 8,16 отсто или 21 место, што силно ги изненади како политичарите, така и аналитичарите. 
Таа е пред десничарската Унија на демократските сили (УДС), Демократите за посилна Бугарија (ДПБ) и Бугарската популарна унија (БПУ), кои освоија 7,70 отсто или 20 места, 6,45 отсто или 17 места и 5,20 отсто или 13 места.
На прес-конференцијата доцна во саботата водачот на БСП, 39-годишниот Сергеј Станишев, рече дека неговата партија ќе формира „силна и функционална влада“.
„Ние сме подготвени да се поврземе со која било демократска партија во име на стабилноста“, рече тој. 
Социјалистите, како и сите други партии, ја отфрлија можноста за здружување со Атак.
Водачот на ДПС, Ахмед Доган, сигнализираше подготвеност од страна на неговата партија за пристап во коалицијата предводена од БСП, но ја истакна потребата за трет партнер.
„Не може да има стабилна влада без левица“, рече Доган на прес-конференцијата на неговата партија во саботата.
НДС-II се смета за можен трет партнер. 
Сепак, оваа партија ќе мора најпрво да постигне компромис со социјалистите во врска со кандидатот за премиер, со оглед на тоа што се чини дека во моментов ниту еден од водачите на двете партии не е подготвен да се откаже од ова место.
Трите десничарски партии, кои заедно ќе имаат само 50 парламентарни места, се чини дека нема да ја поддржат владата предводена од БСП. 
Водачот на ДПБ и поранешен премиер Иван Костов рече дека неговата партија не би гласала ниту за владата што би ја предводел актуелниот премиер Симеон Саксобурготски.
Претседателот Георги Парванов вети дека ќе го свика парламентот што е можно побргу со цел да се осигури брзо составување на владата.
Според уставот тој најпрво треба да й даде мандат на најголемата партија. 
Ако таа не формира влада во рок од една недела, палката й се предава на втората по големина партија. 
Ако и тоа не даде резултат, претседателот има право да побара од која било друга партија во парламентот да формира влада. 
Ако истата не го стори тоа, земјата ќе одржи нови избори.
„Каква и да биде следната влада, таа треба да биде прифатлива за гласачите“, рече политичкиот аналитичар Иван Крастев. 
„Ако не се случи тоа, следните избори ќе дадат дури и почуден резултат.“
