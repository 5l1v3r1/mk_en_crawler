12/02/2007
(Разни извори -- 12/01/07 - 11/02/07;
АП - 20/11/04;
Wikipedia, Глобал Секјурити, Институт за политика на Блискиот Исток во Вашингтон)
На 5-ти февруари, француската полиција изврши рации во париските предградија Ивелин, От де Сен, Сен Сент Дениз и Вал д Уас, при што беа уапсени 12 Турци и еден Австралијанец, сите со курдско потекло.
Уште двајца Курди беа уапсени подоцна, еден од нив на пат во Белгија.
Се верува дека Риза Алтун и Недим Севен, кои се меѓу петнаесетмината кои моментално се наоѓаат во притвор во Франција, се членови на раководството на Курдистанската работничка партија (КРП).
„Постои сомнение дека овие луѓе ја финансираат КРП“ изјави за новинарите портпаролката на кабинетот на јавните обвинители во Париз.
Апсењата беа извршени како дел од една координирана операција, наречена Октопод, чија цел е да ги прекине финасиските ресурси на КПР -- која се смета за терористичка организација од страна на ЕУ, Соединетите Американски Држави и Турција.
Офанзивата, која резултираше со над десетина апсења овој месец во Франција и Белгија, беше преземена по околу седум месеци надгледување, а беше поттикната од затворањето на двајца Курди фатени во Париз минатиот јули додека се обидувале да сменат 200 000 евра во кеш во американски долари.
Истрагата во Франција ја води највисокиот судија за антитероризам, Жан-Луис Бругуир.
Меѓувремено, двајца значајни курдски бунтовници беа уапсени во Белгија -- Зубеир Ајдар, лидерот на Конгра-Гел, гранка на КПР, и Ремзи Картал.
Тие беа подоцна ослободени.
„Никакви мерки не можат да бидат преземени против членовите на оваа терористичка организација кои имаат високи лидерски позиции во групата бидејќи даден им е азил“, турскиот дневен весник <i>Заман</i> ја пренесе изјавата на портпаролот на полицијата Исмаил Чалискан дадена на неделниот брифинг во петокот (9-ти февруари).
Извештаите на турските медиуми ја поврзаа операцијата во Европа со листа на која се наоѓаат 148 члена на КПР, вклучувајќи ги Алтун и Севен, која им беше дадена на американските власти од страна на турското министерство за надворешни работи минатата година.
Тие, исто така, укажаа дека постои можност рациите против КРП да се прошират и во други земји и да резултираат со дополнителни апсења.
„Секој ќе види дека наредните денови, ќе бидат уапсени уште позначајни имиња“, соопшти во петокот турскиот неделен весник, пренесувајќи ја изјавата на висок претставник на турската полиција.
Според него, две клучни цели на операцијата Октопод се Мурат Карајилан, актуелниот лидер на КРП и Ќемил Бајик, шеф на воените операции на групата.
Заедно со шефот за финансии Дуран Калкан, тие ја формираат владејачката тројка на организацијата, според аналитичарите од Институтот за политика на Блискиот Исток во Вашингтон (ИПБИ).
Оваа екстремистичка група беше основана во 1974-та година од страна на Абдула Очалан како марксистичко-ленинистичка сепаратистичка организација, а четири години подоцна стана официјално позната како КРП.
Составен главно од Турски Курди, нејзина цел е да создаде независна курдска држава, која ќе опфати делови од југоисточна Турција, североисточен Ирак, североисточна Сирија и северозападен Иран.
Во 1984-та година, КРП започна вооружена акција за независност на југоисточниот дел од Турција во кој доминираат Курдите.
Таа траеше 15 години, а имаше над 30 000 мртви.
Цел на овој насилен бунт беа не само турските сили за безбедност и цивили, туку и Курдите за кои се сметаше дека се на страната на државата или пак соработуваа со неа.
Турските агенти го фатија Очалан во Кенија во февруари 1999-та година, а подоцна турскиот Државен суд за безбедност го осуди на смрт.
По укинувањето на смртната казна во Турција, неговата казна беше заменета со доживотен затвор.
Моментално тој ја издржува казната на островот Имрали во Мраморно Море.
Неколку месеци по апсењето на Очалан, КРП објави прекин на огнот, меѓутоа истиот беше отповикан во јуни 2004-та година откако милитантното крило на групата, Народните сили за одбрана, ја презеде контролата врз групата.
Тоа резултираше со зголемување на нападите на КРП врз цивили, како и врз турската армија, полиција и владини цели.
Во едно соопштение од неговата затворска келија издадено кон крајот на септември 2006-та година, Очалан ги повика милитантите да го положат оружјето.
Неговиот повик следеше откако огромен број луѓе, меѓу кои и туристи во турските летувалишта, беа убиени во нападите за кои беа обвинети КРП или придружните групи.
Судирите продолжија по прекинот на огнот.
Имајќи зачекорено внатре во Европа, се зборува дека организацијата има изградено силно присуство во различни сектори на криминална активност на континентот -- особено во трговијата со дрога, посебно во Германија и Франција.
Цитирајќи експерти, ИПБИ вели дека групата е одговорна за 80 отсто од наркотиците растурени во париските предградија, како и за производство и растурање на 40 отсто од хероинот во Европа.
Исто така, се верува дека таа има сопствени мрежи на проституција како уште еден начин за зголемување на средствата.
Покрај тоа, групата добива парични прилози, некои канализирани преку нејзините ограноци за собирање на средства во Европа.
Таа, исто така, раководи со неколку медиуми, како што се ТВ Рој во Данска и телевизија Месопотамија.
ЕУ ја прогласи КРП за терористичка организација во мај 2002-та година, еден месец откако групата го смени своето име во Курдистантски Конгрес за Слобода и Демократија (КАДЕК).
Кон крајот од 2003-та година таа повторно го промени своето име во Конгра-Гел, а ЕУ ја додаде во листата на терористички организации во април 2004-та година.
Во ноември 2004-та година, холандската полиција уапси 29 лица за време на упадот во еден камп за обука на КРП во градот Лиемпде во јужниот дел на Холандија.
Операцијата беше опишана како најголемата против КРП во Европа.
Во јануари годинава, еден 42-годишен турски државјанин беше уапсен во јужна Германија по серијата полициски рации чија цел беа лица за кои се претпоставуваше дека се членови на КРП.
Човекот беше обвинет дека работел како „подрачен менаџер“ на КРП во поширокиот регион на Штутгард од јуни 2006-та година.
Апсењата во Франција беа осудени од страна на голем број курдски организации, меѓу кои и Конгра-Гел, а Ајдар побара да се стави крај на полициските рации, како и итно ослободување на притворените.
ТВ Рој ја пренесе неговата изјава во која бара од Курдите во Европа да ја „засилат“ нивната „демократска борба“.
На 6-ти февруари, околу 1000 Курди протестираа во Париз против апсењата на „важни“ лидери на КРП.
Додека демонстрираа низ градот, демонстрантите, организирани од КРП, скандираа „ние не сме терористи“ и „ослободете ги нашите пријатели“.
Некои од демонстрантите носеа транспаренти, на кои пишуваше „престанете да ги прогласувате за криминалци Курдите“ и „Турција мора да ги почитува човековите права, Франција исто така“.
Февруарските апсења во Европа следеа по поплаките на Турција во последниве месеци дека Соединетите Американски Држави не преземаат доволно мерки за да им се спротивстават на милитантите на КРП кои оперираат од курдскиот регион во северен Ирак.
Но во изјавата дадена минатата недела, американскиот амбасадор во Турција Рос Вилсон потсети дека неговата земја беше вклучена во операцијата Октопод, која следеше по серија средби помеѓу американски и европски претставници.
„Целта на она што се обидуваме да го направиме во Европа е да ги прекинеме финасиските извори на КРП, како и да бидат фатени главните лидери на КРП“, рече американскиот дипломат.
