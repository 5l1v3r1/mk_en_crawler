11/04/2005
(Блиц - 11/04/05;
ББС Мониторинг, Фена, Радио Б92 - 10/04/05;
AП - 09/04/05;
Ројтерс, ББС, Институт за воено и мирнодобско известување - 08/04/05)
Скоро една деценија по масакрот во јули 1995 година на повеќе од 7.000 мажи и момчиња од страна на босанските Срби, сé уште остануваат неодговорени најмалку уште две прашања - кој ја донесе одлуката за убиствата и кога.
Претстојните судски процеси против неколку блиски соработници на воениот командант на босанските Срби, Ратко Младиќ, би можеле да помогнат во откривањето на последните делови од енигмата за Сребреница, објави во петокот (8-ми април) <I>Институтот за воено и мирнодобско известување (ИВМИ)</I>.
Поранешниот шеф за безбедност на Војската на босанските Срби (ВРС) Љубиша Беара, за кој се вели дека бил десната рака на Младиќ, беше екстрадиран во Меѓународниот кривичен трибунал за поранешна Југославија (МКТЈ) во октомври 2004 година.
Уште шестмина други обвинети за воени злосторства во врска со масакрот во Сребреница, исто така, се пренесени во Хаг:
Милан Гверо, поранешен офицер за морална поддршка на ВРС и неофицијален портпарол на Младиќ, како и тројца поранешни членови на бригадата Зворник на ВРС - Винко Пандуревиќ, Драго Николиќ и Милорад Трбиќ.
Двајца други - поранешниот офицер на Генералштабот на ВРС Радивоје Милетиќ и поранешниот генерал на воената полиција Љубомир Боровчанин - веќе се наоѓаат во притворот на МКТЈ.
Српката влада во петокот објави дека Вујадин Поповиќ, поранешен помошник командант за безбедност на корпусот Дрина на ВРС ќе биде пренесе во Хаг оваа недела.
Покрај другите точки од обвинението за воени злосторства Беара, Пандуревиќ, Николиќ и Поповиќ се обвинети за геноцид или соучесништво во геноцид.
Боровчанин е, исто така, обвинет за соучесништво во геноцид.
Како и Гверо и Милетиќ, тој се соочува со четири точки за злосторства против човештвото и една точка за прекршување на законите или обичаите на војувањето.
Беара и Гверо се изјаснија за невини по сите обвиненија против нив, додека оние кои веќе се појавија за првпат пред судиите на ОН го искористија своето право да ги одложат своите изјаснувања за 30 дена.
Пренесувањето на Боровчанин и Беара во Хаг може да се покаже како особено важно, изјави за ИВМИ д-р Јан Вилем Хониг, постар предавач на воените студии на Кралскиот колеџ во Лондон.
„Тие се клучни играчи кои обезбедуваат врска помеѓу редовните воени единици на ВРС и Младиќ, и можеби, следствено на тоа со, [поранешниот претседател на босанските Срби Радован] Караџиќ“, рече Хониг, кој е, исто така, и коавтор на книгата „Сребреница:
Документирање на воено злосторство“.
Цитирајќи извори на агенцијата за разузнавање од Босна и Херцеговина (БиХ) сараевскиот дневен весник Дневни аваз во саботата објави дека Младиќ моментно се наоѓа во воен објект во Панчево, северноисточно од Белград.
Тој пристигнал таму неодамна, по криењето во близина на Никшиќ, во Црна Гора.
Според извештаите, него го штитат три лица, меѓу кои и армиски офицер на активна должност.
Изворите велат дека токму пристигнувањето на Младиќ во Панчево било причина за острите забелешки минатата недела на министерот за надворешни работи на Србија и Црна Гора, Вук Драшковиќ, кога тој ја обвнини српската Безбедносно-информативната агенција дека го штити Младиќ.
Со приближувањето на 10-тата годишнина од масакрот во Сребреница - кој честопати се опишува како одделно најголемо злосторство во европската историја од Втората светска војна досега - Србија и ентитетот во БиХ со кој управуваат Србите, Република Српска, се најдоа под зголемен притисок за апсење и предавање на бегалецот.
