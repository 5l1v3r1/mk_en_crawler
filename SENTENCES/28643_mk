14/09/2010
БРИСЕЛ, Белгија -- Советот за општи прашања на ЕУ, најверојатно, ќе ја прегледа апликацијата за членство на Србија во ЕУ и ќе побара од Европската комисија (ЕК) да отпочне со оценката во октомври, рече белгискиот министер за надворешни работи, Стивен Ванакере, по состанокот со министрите за надворешни работи на ЕУ во Брисел во понеделникот (13-ти септември).
Прашањето, најверојатно, ќе биде ставено на дневен ред на состанокот на министрите за надворешни работи на 25-ти октомври.
Ванакере, чија земја претседава со ЕУ, додаде дека кандидатурата на Србија за ЕУ се интензивира за да се награди земјата за нејзиното откажување од екстремната резолуција за Косово во Генералното собрание на ОН и изготвувањето нова со помош на ЕУ.
Ванакере, исто така, вети дека ќе ја убеди Холандија, која е пречка, да ја поддржи идејата за унапредување на кандидатурата за членство на Србија.
(Taнјуг, Бета, Б92, РТС - 13/09/10)
