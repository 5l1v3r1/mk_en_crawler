15/10/2012
Линда Карадаку за Southeast European Times во Тиранa -- 15.10.12
Албанскиот претседател ја повика групата поранешни политички затвореници да не презема никакви поекстремни дејства откако двајца дозволија да бидат запалени поради тоа што не го добиле ветениот надоместок од владата.
Претседателот Бујар Нишани во петокот (12-ти октомври) се состана со 11 поранешни затвореници кои штрајкуваат со глад и живеат во шатори во една населба во развој во Тирана.
Тој побара од демонстрантите „да не прават екстремни жртвувања“, рече Бесник Кончи, политички советник на претседателот.
„Проблемите треба да се решаваат низ институционален дијалог, преку почитување на законот.
Претседателот ја покажува својата подготвеност да помогне“, рече за SETimesКончи.
Еден од претставниците на состанокот, Фатмир Ламај, изјави за новинарите дека Нишани покажал подготвеност да им помогне.
„Нишани со внимание ги ислуша нашите барања.
Тој остави отворена можност за разговори“, рече Ламај.
Околу 20 поранешни затвореници започнаа штрајк со глад на 22-ри септември, велејќи дека не им биле исплатени надоместоци како што предвидува законот.
Протестите ескалираа на 8-ми октомври, кога поранешниот затвореник Ѓерѓ Ндреца се полеа себеси со бензин и беше запален од друг штрајкувач, Перикли Шќеви, како што информираше полицијата.
Тој беше однесен во болница во Грција на лекување.
Следниот ден поранешниот политички затвореник Лирак Бејко се запали себеси и се здоби со изгореници од трет степен.
Нему му беше укажана медицинска помош во болница во Италија.
Полицијата запре трет демонстрант, Гени Алиа, да се запали себеси.
Илјадници Албанци беа убиени или затворени во работни кампови за време на владеењето на сталинистичкиот водач Енвер Хоџа.
Околу 3.100 поранешни затвореници сé уште живеат во Албанија.
Со законот усвоен во 2007 година поранешните политички затвореници се стекнуваат со право да добијат по 2.000 лека (11,5 евра) за секој ден поминат во затвор.
Скендер Туфа, 51-годишниот организатор на штрајкот, изјави за SETimes дека парите доаѓаат бавно и дека помалку од 300 поранешни затвореници ги добиле становите што им беа ветени.
Туфа ја обвини владата за злоупотреба на системот на надоместоци и давање на становите што требаше да им бидат доделени на поранешните затвореници.
Тој рече дека протестите ќе продолжат.
„Постои план во рамките на штрајкот за конкретни дејства“, рече Туфа, кој беше затворен 11 години.
„Подготвен е список од затвореници, лица кои ќе се саможртвуваат доброволно, ако владата и понатаму молчи.“
Дориан Телити, генерален секретар во Министерството за финансии, рече дека владата исплатила 5,6 милијарди леки (40 милиони евра) надоместок за политичките затвореници од јануари 2009 година.
Опозициските албански социјалисти рекоа дека штрајкот со глад и саможртвувањата се знак на очај од една екстремна ситуација.
„[Tие] и нивните семејства претрпеа страотни кршења на човековите права под режимот на Хоџа и во текот на 22-те години демократска трансформација направено е многу малку за оваа група да биде реинтегрирана и да добие достоинствена позиција во општеството“, рече заSETimesЕлиса Спиропали, претседателка на Младинскиот форум на Социјалистичката партија.
Спиропали рече дека штрајкот ги претставува не само нивните економски потреби, туку и во голема мера потребата на албанското општество да ја преземе одговорноста и да прогласи правда.
„Неприфатливо е албанската влада да го игнорира штрајкот дури и по чиновите на саможртвување.
Албанската влада мора да преземе одговорност и да преговара со штрајкувачите во врска со нивното законско право за економски надоместок и, што е најважно, за нивното човечко достоинство“, рече Спиропали.
