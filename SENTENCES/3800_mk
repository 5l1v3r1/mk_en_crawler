23/11/2007
(Индипендант, Еуопсервер - 23/11/07;
Европски мониторинг центар за дрога и зависности од дрога, АФП, Ројтерс, ДПА, ББС - 22/11/07)
По неколку години континуирано зголемување, употребата на канабисот се чини дека се стабилизира, според извештајот за употребата на дрога во 27 земји-членки на ЕУ, Норвешка и Турција, објавен во четвртокот (22-ри ноември).
Но, употребата на кокаинот достигна рекордно високи нивоа, се предупредува во истиот.
„Кокаинот е сега, по канабисот, втората најчесто користена нелегална дрога во голем број земји-членки на ЕУ, како и во ЕУ во целина“, заклучува Европскиот мониторинг центар за дрога и зависности од дрога (ЕМЦДДА) во своето годишно истражување, кое се заснова на податоци од 2005 година.
Повеќе од 12 милиони Европејци, или скоро 4 отсто од сите возрасни, пробале кокаин барем еднаш, се истакнува во истражувањето на 100 страници.
Најмалку 4,5 милиони луѓе го користеле минатата година, што е зголемување од 3,5 милиони во 2005 година.
Околу два милиони го користеле само во изминатиот месец -- двојно повеќе од цифрата за „екстази“, третата најкористена дрога во испитаните земји.
Зголемена употреба на кокаинот минатата година помеѓу луѓето на возраст помеѓу 15 и 34 години е регистрирана во сите земји што објавија податоци на неодамнешни истражувања, вели ЕМЦДДА, наведувајќи ги Велика Британија и Шпанија како две најголеми корисници во ЕУ.
Преовладувањето на долготрајните или редовни корисници на кокаин е најголемо во овие две земји, како и во Италија.
Популарноста на дрогата, која сé уште може да достигне цена и до 120 евра за грам во некои земји на ЕУ, се чини дека е зголемена и во Данска.
Во 2005 година повеќе од 33.000 лица побарале лекување од зависност од кокаин во Европа, од скоро 13.000 во 1999 година, вели агенцијата за дрога на ЕУ.
Шпанија и Холандија имале најголем број случаи на објавено лекување на континентот.
Околу 400 смртни случаи поврзани со употребата на кокаинот се регистрирани во Европа во 2005 година.
Големиот пораст во користењето на кокаинот се совпадна со зголемувањето на запленетите количества помеѓу 2000 и 2005 година, како и на бројот на запленетите количества и во Европа, вели ЕМЦДДА.
„Во 2005 година имаше околу 70.000 запленувања на кокаин, со рекордна количина од 107 тони, зголемување од повеќе од 45 отсто од количината запленета во 2004 година“, истакнува агенцијата во изјавата од четвртокот.
Кокаинот честопати се користи заедно со канабисот, кој останува најпопуларната дрога во ЕУ, според извештајот на ЕМЦДДА.
„Скоро четвртина од сите возрасни во ЕУ -- околу 70 милиони на возраст помеѓу 15 и 64 години -- пробале канабис во некој период од животот, а околу 7 отсто -- 23 милиони -- го користеле во минатата година“, вели агенцијата за дрога на ЕУ.
Просечно 13 отсто од младите Европејци користеле канабис минатата година, според извештајот, кој ги посочува Шпанија (20 отсто), Чешка (19,3 отсто), Франција (16,7 отсто), Италија (16,5 отсто) и Велика Британија (16,3 отсто) како земји со највисоки стапки.
Околу 7.000 до 8.000 смртни случаи поврзани со дрогата се случиле во ЕУ и Норвешка во 2005 година, вели агенцијата, наведувајќи ги Грција, Австрија, Португалија и Финска како земји каде што бројките на фатални прекумерни користења на дрогата се зголемени во последниве години.
Бројката од повеќе од 7.000 загубени животи претставува убедлив индикатор дека не се движиме во вистинската насока кога станува збор за заштитата на прекумерното користење на дрогата во Европа“, рече директорот на ЕМЦДДА, Волфганг Гец.
„Постигнавме вистински напредок кога станува збор за намалувањето на вирусот ХИВ помеѓу корисниците на дрогата.
Сега мора да го усогласиме ова со еднакво ефикасни активности за намалување на смртните случаи поврзани со дрогата.
Ова ќе бара иновации, решителност и визија, и на крајот посветеност на креаторите на политиката на инвестирањето во програми за намалување на прекумерното користење на дрога.“
