09/06/2012
Светла Димитрова за Southeast European Times во Софија - 09.06.12
Германската канцеларка Ангела Меркел во четвртокот (7-ми јуни) рече дека има потреба за посилна политичка унија, која е отворена за сите земји од ЕУ што сакаат да пристапат, иако тоа би значело создавање Европа со две брзини.
Една подлабока фискална и политичка интеграција, што значи отстапување повеќе ингеренции на институциите на ЕУ, е најдобриот одговор на тековната криза во еврозоната од 17 држави, рече таа.
„Пред сé, нам ни треба политичка унија.
Чекор по чекор, отсега па натаму мораме да й предадеме повеќе надлежности на Европа, и да й овозможиме на Европа повеќе овластувања за контрола“, рече Меркел во интервју за германската телевизија АРД во четврокот.
Нејзиниот коментар дојде пред редовниот самит на водачите на ЕУ на 28-ми јуни.
Серпак, германската канцеларка јасно стави до знаење дека престојниот состанок, најверојатно, нема да даде некаков значен чекор.
„Не верувам дека ќе има еден одделен самит што ќе одлучи за драстичната промена“, рече Меркел.
„Но, она на што работиме веќе некое време, и за кое сигурно ќе биде претставен работен план во јуни, е да кажеме дека ни треба повеќе Европа.“
Во средата, Европската комисија (ЕК) предложи нова директива за банкарска резолуција како чекор напред кон една банкарска унија на ниво на континентот.
Легислативата повикува на потесна координација меѓу земјите и воведува нови правила на ниво на ЕУ за заздравување на банките и резолуција која ќе обезбеди порешителни превентивни дејства и одговор на проблемите во секторот.
Но, не се сите согласни со планот.
„Колку повеќе регулатива, толку поголеми се административните трошоци за водење бизнис, толку потешко станува да се направи нешто, и толку помалку кредит банките се подготвени да дадат.
Според тоа, создавањето нови и нови административни оптоварувања на приватниот сектор не е најдобрата политика“, рече за SETimes Николај Василев, поранешен инвестициски банкар и поранешен вицепремиер.
„Ако го направиме тоа, тие ќе мора да почнат со западноевропските банки“ бидејќи банките во Бугарија и Источна Европа не се тие што „ги направија најголемите грешки“.
„Тие треба да почнат со регулирање на владите“, рече Василев.
Но, според Марин Лесенски, политички аналитичар во Институтот Отворено општество во Софија, дефинитивно има потреба од чекори за зајакнување на ЕУ.
„На Бугарија й треба ЕУ, така што колку посилна и пообединета е истата, толку подобро“, рече тој за SETimes.
„Од таа гледна точка, секој чекор за наметнување заеднички одлуки е многу подобар од тоа државите да носат сопствени индивидуални одлуки.“
Бугарија треба да се приклучи на сите вакви евентуални унии -- политички или банкарски -- но, треба внимателно да ги испита деталите, додаде Лесенски.
„Ситуацијата во Европа е навистина критична“, истакна аналитичарот, посочувајќи дека има две алтернативи пред ЕУ.
