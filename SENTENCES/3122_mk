13/04/2006
Од Антонела Архин за Southeast European Times – 13/04/06
Фокусирањето на иднината беше една од главните теми на разговорите на тркалезна маса за Србија и Црна Гора и Косово што се одржаа на 31-ви март на Универзитетот во Торонто. 
На настанот присуствуваа студенти, аналитичари и бизнисмени и разговараа за пристапувањето во ЕУ и за други цели, како и за предизвиците што претстојат.
„Пристапот на наследеното“ - што се концентрира на проблемите наследени од минатото - не помага кога станува збор за креирањето на политиката, рече Иван Крастев, истражен директор на Центарот за либерални стратегии во Софија и главен уредник на бугарското издание на списанието <i>Foreign Policy</i>. 
Најрелевантен пристап, рече тој, ќе биде да се разговара за целите на регионот за пристап во ЕУ - тема за која сите регионални влади, како и опозициски партии се согласуваат.
Важно е да се погледне крајот од играта - членството во ЕУ - и потоа да се погледне назад, а не обратно, додаде тој.
Иван Вејвода, поранешен советник на починатиот српски премиер Зоран Ѓинѓиќ, исто така, ја истакна важноста на гледањето напред. 
Задачите со кои се соочува регионот бараат да се погледне подалеку од сопствениот двор, рече тој, наведувајќи ја како пример ситуацијата со српското малцинство во Косово. 
Да се осигури дека нивните права се прашање што бара реализам, укажа тој.
Вејведа беше оптимист во врска со идните можности, предвидувајќи дека пристапот на Србија и Црна Гора во ЕУ и НАТО ќе се забрза откако ќе бидат исполнети клучните барања на соработката со Трибуналот на ОН за воени злосторства и откако двете актуелни отворени политички прашања - статусот на Косово и иднината на државната заедница на Србија и Црна Гора - бидат решени.
Инвеститорите кои не сакаат ризици чекаат да започнат бизниси во регионот откако истиот ќе може да ја докаже својата стабилност, додаде Вејведа.
Црногорскиот референдум за независност, закажан за 22-ри мај, беше важна тема на агендата на тркалезна маса. 
Генералниот менаџер на Црногорската независна новинска агенција, Јаша Јовичевиќ, ја резимираше политичката ситуација во Црна Гора во текот на изминативе 15 години, ставајќи акцент на кампањата за независност. 
Тој, исто така, дискутираше за проблемите што е можно да се појават ако референдумот падне во „сива зона“ - односно, ако не се постигне потребното мнозинство од 55 отсто за независност.
Јовичевиќ и Крастев се изјаснија за независност на Црна Гора, врз основа на тоа што државата заедница е „нефункционална“ и дека економиите на двете републики се суштински независни - српската се заснова на индустријата, додека црногорската се води од туризмот и услугите. 
ЕУ го признава ова преку процесот на „двонасочни“ преговори, рече Крастев, но овој вид двоен пристап не може да функционира вечно. 
Суштината е во тоа што мора да постои долгорочно решение прифатливо за мнозинството, рече тој.
Тркалезната маса беше организирана од страна на Манк центарот за меѓународни студии.
