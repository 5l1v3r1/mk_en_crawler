12/07/2011
Бедрана Калетовиќ за Southeast European Times во Сараево – 12.07.11
Када е со својот син Самир во Поточари, местото каде што тие се разделија во 1995 година, ветувајќи си дека ќе се видат повторно. 
Во понеделникот (11-ти јули) Када го закопа својот син таму -- земјата ги покри сите мајчини надежи.
„Телото е нецелосно, многу од неговите коски недостасуваат, и затоа тимот [форензичари] ми кажа да почекам за закопувањето на мојот Самир, но јас не можев да чекам повеќе. 
Сама сум, немам никој кој може да го закопа мојот Самир, ако не го дочекам тој ден. 
Сакав да знам каде почива“, рече Када за SETimes низ солзи.
Недалеку од нејзе плаче Мејрема Ибриќ над својот брат. 
Кога се разделија Мејрема имаше само осум години. 
Сега таа едвај се сеќава на него.
„Тој замина, а јас не успеав да го запознаам. 
Денес сум тука, заедно сме за последен пат“, вели Мејрема.
Во Поточари, местото на масакрот во 1995 година и гробница на убиените Бошњаци, ова е најтажен ден од годината. 
Повеќе од 600 луѓе го најдоа последниот мир тука во понеделникот, од кои 164 помлади од 18 години.
„Денес е ден на тишина. 
Наша одговорност е да ги казниме извршителите, да им дадеме на овие семејства сила да продолжат понатаму, и да им ветиме подобра иднина во која соседот нема да го повредува соседот. 
Во оваа тишина ние мораме да најдеме дом за градење подобра иднина“, рече хрватскиот претседател Иво Јосиповиќ.
„Изгубив сé. 
Ги гледав моите најмили како умираат, а додека се разделувавме во Поточари во 1995 година верував дека некои од нив ќе преживеат. 
Никој не преживеа, и јас сум тука да се збогувам со нив и да се разделам уште еднаш“, рече Зејна Хускиќ.
Според проценките, околу 40.000 членови на семејствата на жртвите, пријатели и соседи им се придружија на претставниците на меѓународната заедница на церемонијата во понеделникот.
„Ги оплакуваме жртвите што беа погребани и оние кои сé уште чекаат да бидат најдени“, рече американскиот амбасадор во Босна, Патрик Мун, за време на церемонијата.
Иако политиката не беше во центарот на вниманието, беше забележано дека не присуствуваа претставници на српската власт. 
Но, присуствуваше српската невладина организација Жени во црно.
„Заборавањето, негирањето и криењето на она што се случи е потценување на нас и нашето достоинство. 
Ние сме многу незадоволни од начинот на кој земјата го смета прашањето на Сребреница за завршено со предавањето на Ратко Младиќ, имајќи предвид дека нема промени на ниво на казна и на законско ниво, а камоли во делот на културата, науката и медиумите“, изјави претседателката на невладината организација Сташа Зајовиќ за SETimes.
Повеќе од 6.000 членови на Мировниот марш беа, исто така, присутни на погребот, одејќи пеш три дена до Поточари, за да се запознаат со горчината на патот што го поминаа оние од Сребреница во 1995 година.
Повеќе од 5.100 од жртвите во јули 1995 година беа закопани во меморијалниот центар Поточари. 
Уште 188 жртви на геноцидот беа закопани на други локации, според желбите на семејствата.
Според официјалните листи на геноцидот, беа убиени8.365 луѓе, а остатоците на повеќе од 3.000 сé уште се скриени во масовните гробници или чекаат идентификација.
