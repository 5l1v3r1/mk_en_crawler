17/07/2009
Текст и фотографии на Давор Коњикушиќ за Southeast European Times во Хвар – 17/07/09
Сончевиот остров Хвар, кој долго време бил грчка колонија наречена Фарос, или светилник, е четврт по големина остров во централното далматинско крајбрежје на Хрватска, прекриен со борови дрвја и суптропска вегетација.
Острите гребени го красат јужниот брег на островот.
Северниот брег, со своите прекрасни песочни плажи, привлекува нуркачи, сурфери и пливачи.
Двата брега се поврзани со тунел.
Хвар е преполн со маслинови дрвја, полиња со лаванда и лозја кои ги даваат вкусните локални вина.
Семејството Пленковиќ, од селото Света Недела на јужниот брег, има винарија која се наоѓа под нивото на морето.
Кујната на островот најдобро може да се доживее во т.н. коноби, мали традиционални ресторани кои ги има низ островот.
Главна на мениата е рибата, се разбира.
Локален специјалитет е „грегада“, традиционална рибја супа.
Хвар и Сучурај се главни пристаништа на островот, на западниот, односно источниот дел од островот, поврзани со пат долг 84 километри.
Честите свиоци на патот и големите кривини бараат добри возачки способности.
Четирите поголеми градови на островот се Хвар, Стари Град, Јелса и Врбошка.
Стариот град Хвар се гордее со прекрасната стара порта со богата каменорезба, изградена претежно за време на владеењето на Венецијанската Република.
Денес Хвар е рај за оние што сакаат летна забава, на кој може честопати да се забележат хрватски и меѓународни трендсетери.
Преполните ноќни клубови долж неговите тесни историски улици нудат богат ноќен живот.
Стари Град е едно од најстарите хрватски населени места.
Мирниот град се гордее со малите ресторани и археолошките локалитети.
Плажите во Заливот Маслиница се едни од најубавите и меѓу најдобрите на Јадранот.
Иако островот е окупиран од туристи во текот на летото, сепак не е пренатрупан.
Туризмот е голем бизнис на островот, но сепак чудата на Хвар остануваат пристапни.
Посетители доаѓаат на Хвар во текот на целата година, а за многумина летните посети се традиција.
