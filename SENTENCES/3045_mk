16/05/2006
(ММФ - 15/05/06)
Макроекономската перформанса на Албанија од крајот на минатиот век досега е генерално добра, но економијата сé уште се соочува со одредени предизвици, рекоа експертите на ММФ во изјавата од понеделникот (15-ти мај) по прегледот на економските настани во оваа балканска земја.
Економскиот раст, кој треба да изнесува 5 отсто во 2006 година и 6 отсто во 2007 година, е брз, а инфлацијата успешно се држи во рамките на одредените цели (3 отсто, плус/минус еден отсто), велат експертите.
„Овие позитивни настани во голема мера за должат на здравите рамки на фискалната и монетарната политика“, се додава во изјавата на ММФ, и истовремено се посочува на мерките кои имаат за цел контролирање на нето домашните заеми и намалување на јавниот долг.
Истовремено, се предупредува дека економијата „и понатаму е ранлива на неколку фронтови поради културата на затајување на даноците, големите и краткорочните домашни јавни долгови, лошо регулираните и неконтролирани небанкарски финансиски институции и слабиот капацитет против перењето пари и борбата против финансирањето на тероризмот“.
Во изјавата се претставени заклучоците на мисијата на ММФ која беше во посета на Албанија за да изврши редовни консултации со владата во рамките на Членот 4 од Членовите на договорот на Фондот и прв преглед според двата истовремени тригодишни аранжмани. 
ММФ го одобри заемот за намалување на сиромаштијата и растеж (ПРГФ) и заемот за продолжено финансирање (ЕФФ) на крајот од јануари како поддршка на економските реформи во албанската влада и програмата за намалување на сиромаштијата. 
Одобрувањето на двата аранжмани, во вкупна вредност од околу 24,7 милиони американски долари, й овозможија на Албанија веднаш да ја повлече првата транша од околу 3,5 милиони американски долари.
Неодамнешните консултации со владата се фокусираа на среднорочните стратешки прашања со кои се соочува земјата, објасни ММФ. 
Меѓународните експери и албанските власти се согласија дека одржувањето на макроекономската стабилност и продолжувањето на фискалните реформи со цел да се зајакне наплатата на даноците, беа помеѓу клучните цели на кои земјата треба да се фокусира во следните години. 
Помеѓу другите приоритети се и зајакнувањето на управувањето со долгот и поедноставувањето на даночниот систем, контрола на растот на кредитите, проширување на извозната база, подобрување на условите во секторот на електричната енергија и преземање на широк спектар институционални реформи.
„Во рамките на програмата на ММФ, квантитативните критериуми и критериумите на структураната перформанса - освен оние поврзани со (Албанското претпријатие за електрична енергија) КЕШ - се исполнети“, се вели во изјавата на ММФ.
Истакнувајќи дека КЕШ не ги исполни целните стапки на наплатата и загубата, одредени за првото тримесечје од 2006 година, експертите на Фондот повикаа на понатамошни напори за враќање на финансиската перформанса на претпријатието за електрична енергија на вистинскиот пат. 
Тие, исто така, препорачаа и мерки за спречување на потенцијалниот ризик во другите области.
Според ММФ, Албанија треба да спроведе понатамошни големи реформи за да ги стигне земјите со среден приход. 
„За да се одржи високиот раст со макроекономската стабилност и да се создадат услови за значително проширување на извозниот сектор, квалитетот на јавните и приватните институции ќе мора да се подобри“, рекоа нејзините експерти. 
„Реформите што ќе го помогнат намалувањето на корупцијата и на сивата економија, и ќе ја направат попривлечна бизнис климата, се од суштинска важност.“
