30/09/2010
Од Александар Кристи-Милер за Southeast European Times во Истанбул -- 30/09/10
Додека турската влада ја обновува својата иницијатива за решавање на долготрајните тензии со курдското малцинство во земјата, аналитичарите се оптимисти во врска со нејзините последни напори.
Охрабрена од референдумската победа претходно овој месец, владата на турската владејачка Партија на правдата и развојот (АКП), започна интензивна дипломатија со цел ставање крај на 26-годишните напади на милитантната Курдистанска работничка партија (ПКК).
Во изминатава недела, турските министри и претставници на разузнавачките и воените служби се состанаа со своите американски и ирачки колеги, во обид за изнаоѓање начин да ја убедат ПКК да го положи оружјето.
На 20-ти септември, прекинот на огнот од страна на герилската група истече, но беше заменет со „период на недејствување“ во очекување на соопштението на нејзиниот извршен совет кое се очекува секој ден.
Според професорот Емрулах Услу, експерт за тероризам во истанбулскиот унивезитет Једитепе, шансите за прекин на огнот се добри.
„Овојпат сум оптимист“, рече тој за SETimes. 
„Владата го сфаќа ова сериозно и сака да ги убеди да го задржат прекинот на огнот до следните избори [што се очекуваат во јуни 2011 година]. 
Тоа, најверојатно, ќе се случи.“
Тој го истакна состанокот изминатиот викенд меѓу министерот за внатрешни работи Бесир Аталај и Масуд Барзани, шефот на регионалната администрација во автономниот регион на Ирачки Курдистан, како добар знак.
Ќандилските планини во северен Ирак се моментно скривалиште на герилците, и тие да се убедат да се префрлат во бегалскиот камп под контрола на ОН Макхмур може да биде клучната компонента за траен мир, рече тој.
Сепак, напорите за убедување на герилците да ги повлечат своите сили во југоисточна Турција може да наидат на внатрешен отпор.
„Контрааргументот во ПКК е дека преместувањето на единиците во северен Ирак претставува стратешка загуба бидејќи ако преговорите не завршат со мир, ќе биде потребна најмалку една година за ПКК повторно да ги распореди своите единици назад на планините“, рече тој.
Хенри Барки, аналитичар во Карнеги фондацијата за меѓународен мир, рече дека сериозниот обид за решавање на курдскиот проблем ќе мора да почека до по парламентарните избори следната година, но дека во меѓувреме владата треба да се труди да постави основа.
„Ова е најголемиот и најсложен проблем на Турција и тие мора да зацртаат многу внимателен правец“, рече тој за SETimes.
АКП беше критикувана за немањето план во претходниот обид за разрешување на долготрајните проблеми на курдското малцинство, во мај 2009 година.
Главната политичка група на Курдите, Партијата на мирот и демократијата (БДП), која има силни врски со ПКК, моментно бара ограничена регионална автономија, образование на курдски јазик, измени во антитерористичкиот закон, намалување на актуелниот праг од 10 отсто потребен за политичките претставници да добијат претставници во парламентот.
„Тие мора да се консултираат со локалната заедница; мора да се консултираат со невладините организации и хуманитарните организации; мора да разговараат со ЦХП [главната опозициска Републиканска народна партија]“, рече Баркли.
Тој додаде дека резултатот од референдумот и продолжувањето на прекинот на огнот од страна на ПКК го заслабнуваат националистичките повици.
„Турските националисти изгубија многу. 
Раката на владата е значително посилна отколку што беше и проблемот со кој се соочуваат националистите е дека може да станат сé поневажни ако насилството не продолжи.“
Премиерот Реџеп Тајип Ердоган ги одби минатата недела двете клучни барања на Курдите, кога ја отфрли можноста за какви било измени во унитарната државна структура на земјата, или овозможувањето образование на курдски јазик.
Сепак, Баркли верува дека помирната атмосфера создадена со траен прекин на огнот може да ги омекне овој став.
„Има црвени линии и има црвени линии“, рече тој. 
„Мислам дека Ердоган и пријателите многу добро сфаќаат оти актуелната политика не функционира, дека не функционирала веќе 90 години.“
Умит Фират, независен курдски интелектуалец, рече дека и покрај недостатокот на „конкретни чекори“ на актуелната влада, предзнаците се добри за напредок во однос на долго време негираните курдски културни права и ставање крај на насилството.
„Верувам дека последното одбројување за решение на овие проблеми започна“, рече тој за SETimes.
