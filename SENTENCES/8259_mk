19/01/2012
Билјана Пекушиќ за Southeast European Times во Белград -- 19.01.12
Многу нерешени прашања сé уште се одолговлекуваат и негативно влијаат меѓу Србија и Босна и Херцеговина (БиХ), 16 години откако двете земји го потпишаа Дејтонскиот мировен договор, според последната студија на Европското движење во Србија, објавена минатата недела.
„Обележувањето на границата меѓу двете земји сé уште не е комплетирано, статусот на предвоениот имот на бизнис субјектите не е решен, правото на наследување е во застој, а процесуирањето на [случаите] на воени злосторства се соочува со големи проблеми“, изјави за SETimes членот на Европското движење и коавтор на истражувањето, Драган Ѓукановиќ.
Некомплетираното обележување особено го спречува слободното движење на луѓе и стока, и инаку ги усложнува секојдневните животи на граѓаните во двете земји.
Оние кои живеат во енклавата на БиХ Меѓуречје -- 400 хектари во територијата на западна Србија -- се чини дека трпат најголеми последици.
„Понекогаш морам да одам двапати на ден во српската општина Прибој, во посета на лекар или за да купам нешто, и секојпат тие ме идентификуваат и ме третираат како да сум странец, иако живеам тука повеќе од половина век“, рече за SETimes жителот на Меѓуречје, Махмут Фејзиќ.
Фејзиќ објасни дека дел од неговото обработливо земјиште, исто така, се наоѓа на српска територија, но тој 15 години не може да обезбеди документи во Србија за неговите сопственички права.
Тој стравува дека неговите наследници ќе го изгубат правото да го наследат земјиштето.
Слично на тоа, важна железничка артерија која го поврзува Белград и градот Бар во Црна Гора поминува низ територијата на БиХ.
На ова кратко патување, патниците мораат двапати да поминат низ пасошка контрола.
„Србија фаворизира еден ентитет во БиХ -- Република Српска (РС) -- со кој потпиша Договор за специјални односи во 2006 година и тоа ги става граѓаните што живеат во [другиот ентитет] Федерација на Босна и Херцеговина во дискриминирана позиција“, рече Ѓукановиќ.
Привилегираните односи на Белград со Бања Лука, исто така, создадоа тешкотии за студентите во регионот, кои сакаат да студираат на српските универзитети.
Многумина велат дека сакаат да студираат под исти услови како српските граѓани, но тоа е можно само ако ја потврдат српската националност со писмена изјава.
Српското Министерство за образование и наука негира дека студентите од другите националности се соочуваат со дискриминација.
„Тие може да се образоваат во Србија под исти услови како студентите од српска националност, освен што како странски државјани тие плаќаат за своето образование“, вели државниот секретар во Министерството за образование и наука, Радивоје Митровиќ.
Портпаролот на Белградскиот универзитет, Маријан Николиќ, изјави за SETimes дека државната финансиска помош не е загарантирана за Србите во дијаспората или оние што живеат во земји како што е БиХ, чиј дел е РС, туку само правото да се пријават.
„Сите странски студенти, без оглед дали се од регионот или другите европски земји, се третираат како странци и спаѓаат под различна политика за пријавување“, рече Николиќ.
Друг голем проблем е нерешениот статус на бегалците.
Сé уште има околу 25.000 граѓани кои живеат во Србија бидејќи бројните административни пречки го спречуваат нивното враќање во ФБиХ.
Додека скоро сите барања за враќање на предвоениот имот на бегалците од БиХ се решени, околу 2.000 станови кои им припаѓаа на вработените во Југословенската народна армија (ЈНА) кои работеа таму до април 1992 година, не им се вратени на сопствениците или на нивните наследници.
Односите на Србија со БиХ се посложени отколку со која било друга регионална држава.
Водачите на двете земји не покажаа доволно интерес да воспостават добрососедски односи во минатото, за што доказ е фактот дека Меѓувладиниот совет за соработка не се состанал од 2005 година.
„Српските политичари се состануваат скоро исклучиво со политичарите од РС, практично игнорирајќи ги бошњачките политичари“, рече за SETimes претседателката на Хелсиншкиот комитет за човекови права во Србија, Соња Бисерко.
Во годишниот извештај за човековите права во Србија, објавен минатата година од Комитетот за човекови права, се заклучува дека политиката на Белград кон БиХ е недоследна.
Во истиот се заклучува дека односите со РС, кои Србија ги дефинира како стратешки, имаат последици по воспоставувањето подобри односи со Сараево.
Во него се наведува примерот со Истанбулската декларација, која српскиот претседател Борис Тадиќ и претседателот на претседателството на БиХ Харис Силајџиќ ја потпишаа во 2010 година.
„Во декларацијата се посочува дека регионалната политика треба да се заснова на гарантирањето сигурност, постојан политички дијалог и зачувувањето на мултиетничките, мултирелигиозните и мултикултурните карактеристики на регионот, но РС не го прифати документот бидејќи го смета за штетен за нејзините интереси“, рече Бисерко.
