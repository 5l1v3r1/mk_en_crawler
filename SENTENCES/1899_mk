08/09/2004
(Танјуг - 08/09/04; АП, ВОА, РФЕ/РЛ, Радио Б92, ВОА - 06/09/04; AФП - 04/09/04; УНМИК, ОБСЕ)
Со приближувањето на парламентарните избори на 23-ти октомври во Косово, се зголемуваат повиците за учество на Србите во покраината на изборите. 
Западните официјални претставници предупредија дека неучеството би можело да им наштети на интересите на српската заедница и да ја остави изолирана од важните процеси поврзани со нејзината иднина.
Барајќи од косовските Срби да излезат на гласање следниот месец, шефот на УНМИК, Сорен Јесен-Петерсен, во вторникот (7-ми септември) истакна дека учеството во демократскиот процес е клучно за осигурување на подобра безбедност за нивната заедница. 
За време на посетата на Албанија, данскиот дипломат, исто така, предупреди за штетните последици од потенцијалниот бојкот. 
Еден таков чекор, ВОА ја цитираше изјавата на шефот на УНМИК во Тирана, на крајот би ги исклучил косовските Срби од идните разговори за конечниот статус на покраината.
Портпаролката на албанскиот претседател, Афердита Соколи, изјави дека „учеството на сите заедници“ на октомвриските избори ќе биде главна тема на разговорите на Јесен-Петерсен со раководството на државата.
За време на својата прва посета на Белград по преземањето на функцијата минатиот месец, шефот на УНМИК вети „вложување на поголеми напори за решавање на прашањето во врска со конечниот статус на Косово“ по изборите.
Белградските официјални претставници, сепак, побараа од косовските Срби да не учествуваат на изборите, велејќи дека властите не осигуриле соодветна безбедност.
Повикувајќи ги косовските Срби да излезат на гласање, ЕУ во саботата призна дека „ним им е потребна соодветна заштита“ и вети дека ќе преземе чекори за подобрување на состојбата.
„Ние ќе побараме од Србите во Косово да учествуваат на претстојните избори“, рече холандскиот министер за надворешни работи, Бернарт Бот, чија земја моментално претседава со ЕУ. 
„Ќе развиеме стратегија...за да им помогнеме.“
По разговорите со високи функционери во петокот во Белград, претставниците од шест нации во Контакт групата за Косово, изјавија дека нема подобар начин косовските Срби да осигурат учество во иднината на покраината, отколку со гласање.
Српскиот претседател Борис Тадиќ и премиерот Воислав Коштуница, според Радио Слободна Европа, ја повикаа меѓународната заедница да ја институционализира заштитата на косовските малцинства врз основа на одделни планови за децентрализација предложени од страна на Белград и УНМИК.
Отфрлајќи го планот на Белград како прв чекор кон поделба, водачите на косовските Албанци изјавија дека повиците од српските официјални претставници за бојкот на изборите во октомври имаат за цел да извршат притисок врз цивилната администрација на ОН во покраината за прифаќање на нивниот предлог.
Во меѓувреме, белградското Радио Б92 во саботата јави дека министрите за надворешни работи на ЕУ се согласиле да искористат дел од предлозите од планот на Белград.
Во извештајот се цитира шефот на ЕУ за надворешна политика, Хавиер Солана, според кој: „Сега останува да се земат двата документа и да се спојат во еден, кој би им одговарал на сите страни вклучени во процесот“.
