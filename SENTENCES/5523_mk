07/10/2010
Од Наташа Радиќ за Southeast European Times во Загреб -- 07/10/10
Директорот на царината Младен Баришиќ, кој се соочува со кривично обвинение, е можно да избегне судско гонење ако го активира својот мандат како пратеник и добие законски имунитет.
Баришиќ беше уапсен минатата недела и обвинет за корупција, злоупотреба на службената должност и нелегално посредување.
Тој беше разрешен од сите должности.
На прес-конференцијата, државниот обвинител Младен Бајиќ вети „Ќе дојдеме до крајот на оваа истрага.
Не знаеме каде тоа ќе не води, но ви ветувам, ќе ги следиме трагите.“
Инспекторите утврдија дека Баришиќ живеел луксузен живот.
Хрватскиот дневен весник „Јутарњи лист“ објави дека тој имал скоро 330.000 евра лично во времето кога бил уапсен.
Тој поседувал колекција скапи часовници и имал резервирана маса во луксусен ресторан во центарот на Загреб.
Канцеларијата на премиерката Јадранка Косор, која вели дека борбата против корупцијата е главен приоритет на нејзината администрација, одби да коментира за случајот.
Многу од поранешните колеги на премиерката се соочуваат со сериозни обвиненија, вклучително и поранешниот вицепремиер Дамир Поланчец.
Некои велат дека е потребна серија апсења.
„Конечно, затворивме претставници од сите институции -- што е срамна вистина.
Оваа земја мора да се справи со корупција и „да го одвои житото од плевелот“, рече за SETimes пензионираниот продавач Марко Баришиќ (кој не е роднински поврзан со Младен).
Наводните активности на Младен Баришиќ се тесно поврзани со оние на Невенка Јурак, долгогодишна пријателка и директорка на консултантската агенција Фими медиа, која беше задолжена за владиниот ПР.
Јурак беше уапсена во август и сé уште е во притвор.
На состанокот во 2007 година, Баришиќ наводно им наредил на сите државни фирми да ја ангажираат само Фими медиа, игнорирајќи ги јавните тендери.
Баришиќ немаше коментар за неговиот случај или за извештаите кои го поврзуваат со поранешниот премиер Иво Санадер.
„Мојот клиент ќе ја даде својата одбрана кога ќе се смири малку“, рече адвокатот на Баришиќ, Анте Мадуниќ.
Некои хрватски медиуми шпекулираат дека Санадер е крајната цел на истрагата, иако ова останува непотврдено.
