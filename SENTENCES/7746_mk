22/02/2013
Бојана Миловановиќ за Southeast European Times во Белград -- 22.02.13
Додека Белград ја одбележува 209-тата годишнина на модерната српска држава, експертите велат дека Србија успешно се фаќа во костец со трите главни предизвици: односите со Косово, борбата против корупцијата и подобрувањето на економијата.
Дејан Вук Станковиќ, професор по социологија на Белградскиот универзитет, вели дека владата води прагматична косовска политика заснована на компромис, со цел да се постигне трајно решение.
„Во сегашниот тек на преговорите се решава едно многу чувствително прашање – прераспределбата на ингеренциите меѓу локалните Срби во северно Косово и централната власт во Приштина. 
Треба допрва јасно и недвосмислено да се каже со која мерка на прераспределба на ингеренциите Србија е подготвена да се согласи“, рече Станковиќ за SETimes.
Станковиќ рече дека последните изјави на претседателот Томислав Николиќ дека Србија е подготвена да учествува во создавањето нови институции во северно Косово води до претпоставка дека постојните ќе бидат затворени.
„Ако преговорите се развиваат во духот на таа изјава, не треба да се исклучи постигнување реален договор. 
Ако, пак, изјавата се покаже дека е реторика за претставниците на меѓународната заедница, тогаш ќе продолжи состојбата на статус кво, што автоматски значи слаби шанси за добивање датум за почеток на преговорите за пристапување во ЕУ“, додаде Станковиќ.
„Решавањето на прашањето во врска со српските институции во северно Косово е најголемиот предизвик со кој се соочува владата“, рече за SETimesПредраг Симиќ, професор по политички науки на Белградскиот универзитет.
Вториот предизвик со кој се соочува владата се напорите за спречување на корупцијата. 
Владимир Гоати, директор на Трансперенси интернешнал, вели дека владата, исто така, постави основа за напредок.
„Ова не е само моментална, туку долгорочна операција“, рече Гоати заSETimes.
Гоати вели дека владата испраќа јасна порака напаѓајќи го „Бермудскиот триаголник“ на корупцијата -- политичките партии, јавните претпријатија и јавните набавки.
Експертите се согласуваат дека апсењата на магнатите и корумпираните функционери ја обновија довербата на јавноста. 
Но, јавноста, исто така, ја чека разрешницата на случајот од висок профил на бизнисменот Мирослав Мишковиќ, кој беше уапсен во декември под сомневање за измама, како и на тековните судски постапки што се однесуваат на сомнителните приватизации.
Заменик премиерот Александар Вучиќ повика на измени на Законот за Антикорупциската агенција, кои ќе ја подобрат законската ефикасност и ќе воведат ново кривично дело, со кое неточното пријавувње на трошоците на изборната кампања ќе биде нелегално.
Оваа година Србија усвои закон кој бара од граѓаните да пријавуваат имот во вредност од над 350.000 евра. 
Има дискусии и за придружен закон кој ќе ѝ овозможи на владата да запленува таков имот од сопствениците, ако тие не покажат како е стекнат тој имот.
Србија, исто така, се обидува да ја прошири својата економска база. 
Министерот за надворешна и внатрешна трговија, Расим Љајиќ, рече дека пазарот на ЕУ треба да биде приоритет, со оглед на тоа што претставува повеќе од половина од надворешната трговија на Србија, но Белград, исто така, сака да се врати на пазарите со кои некогаш доминираше во Африка и во Азија.
„Се обидуваме да ги убедиме претпријатијата што работеа во овие земји и имаат добри референци таму, да се вратат на овие пазари. 
Земјите како Либија и Ирак увезуваат скоро 80 отсто од нивната храна“, рече Љајиќ за SETimes.
Саудиска Арабија, Катар и Кувајт изразија интерес за инвестирање, додека ОАЕ склучија прелиминарни договори за наводнување и земјоделски производи во вредност од 200 милиони американски долари.
Економистите велат дека овие напори даваат основа за оптимизам дека Србија е на вистинскиот пат, макар што аналитичарите сметаат дека само систематски мерки може да ја извлечат земјата од рецесијата.
„Тешко е да се предвиди дали БДП ќе порасне оваа година. 
Растот ќе зависи од голем број фактори -- количината на земјоделски приноси и можноста да се понудат нашите земјоделски производи на регионалните пазари и пошироко“, рече заSETimesМилан Ковачевиќ, експерт за странски инвестиции и економист.
