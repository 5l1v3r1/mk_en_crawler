15/06/2011
Од Менексе Токјај за Southeast European Times–15.06.11
Во време кога процесот на пристапување во ЕУ доживува скоро целосен прекин, турската влада се надева дека формирањето ново министерство ќе помогне работите да се вратат на вистинскиот пат.
Министерството за Европска унија ќе го преземе координирањето на патот на Турција кон интеграцијата во ЕУ, задача што досега ја вршеше државниот министер и главен преговарач Егемен Багис.
Владата си постави амбициозна цел: целосно хармонизирање со ЕУ до крајот на 2013 година.
Според пензионираниот амбасадор Оздем Сандберк, еден од најискусните дипломати на Турција, формирањето на министерството испраќа важна порака како дома, така и во странство, покажувајќи ја континуираната подготвеност на земјата да стане полноправна членка на Европската унија.
„Ова докажува дека доследноста и континуитетот се сé уште доминантни принципи на турската надворешна политика“, рече Сандберк за SETimes.
Меѓу надворешните набљудувачи, повеќедимензионалната регионална дипломатија на Турција и бавното движење кон хармонизацијата на ЕУ, заедно со отпорот од членките на ЕУ, Германија и Франција, за пристапувањето на Турција, доведоа до стравување дека Турција се оддалечува од Запад.
Но, во исто време, премиерот Реџеп Тајип Ердоган и владејачката партија АКП -- сега во третиот петгодишен мандат на власт -- имаат бројни важни домашни прашања што треба да ги решат, за што процесот на пристапување во ЕУ може да биде важна поткрепа. 
Тука влегуваат составувањето нов устав и напорите за решавање на курдскиот проблем.
Новото министерство ќе биде во владата на исто ниво како Министерството за надворешни работи. 
Како што истакна Багис, Генералниот секретаријат на ЕУ (ЕУГС) сега ќе му поднесува извештај директно на премиерот, додека министерството ќе има целосна одговорност за портфолиото на ЕУ.
Сепак, според Санберк, ова може да доведе до некои битки за терен меѓу различните министерства и центарот на власт, бидејќи новото министерство ќе мора да го координира спроведувањето на реформскиот процес и да се погрижи за тоа и другите министерства да си го завршат својот дел од работата.
„Ова министерство мора да поседува, во однос на хиерархијата, одредена доминација и надлежност над другите министерства [а тоа] повлекува тешкотии од гледна точка на домашната политичка рамнотежа“, рече тој.
Себнем Караучак, главна уредничка на Kriter Magazine и претседател на Еврохоризонт консалтинг, смета дека министерството, и покрај тоа, ќе помогне да се надминат внатрешните пречки во процесот на пристапување.
„Ова е важен чекор кој ќе помогне да се надмине постојаната конфузија на надлежностите меѓу одговорните институции од формирањето на ЕУГС во 2000 година“, рече таа за SETimes.
Санберк тврди дека одговорноста на Министерството за надворешни работи треба да продолжи на ниво на надворешни односи, објаснувајќи дека надворешните и внатрешните димензии на пристапувањето во ЕУ не треба да се сметаат за поделени, туку треба да се гледаат како придружни една на друга.
Сите функции на Министерството за надворешни работи треба да продолжат во престојниот период со иста ефикасност; и овој нов процес треба да води до тесна и ефикасна соработка и координација меѓу релевантните партии, рече таа.
И покрај поткрепувачката улога на ЕУ во домашниот реформски процес на Турција, во ситуација кога многу прашања од домашната агенда и нерешливи прашања како Кипар го блокираат отворањето на новите поглавја, некои се прашуваат колку високо може да се најде членството во ЕУ на владината листа на приоритети.
Ветеранот-дипломат и советникот-дипломат во CNN-Turk Јалим Ералп изјави за SETimes, „Со победата на АКП на изборите од 12-ти јуни, односите со ЕУ ќе паднат од агендата на некое време; ова ќе ја намали делотворноста на новото министерство“.
