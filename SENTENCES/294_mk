26/07/2010
Од Саша Илиќ за Southeast European Times во Белград -- 26/07/10 -- 26/07/10
Иако е сеуште главно непознат за пошироката публика, театарските експерти веќе го сметаат Петар Михајловиќ за еден од најталентираните драмски писатели. 
Во 2009-та година, тој ја освои најпрестижната државна награда во полето на театарот и драматургијата – наградата Стерија за најдобар ригинален современ драмски текст.
Роден во Крагуевац во 1979-та година, тој дипломирал драматургија на Факултетот за драмски уметности на Универзитетот во Белрад. 
Неколку од неговите текстови беа трансформирани во радио драми, студентски филмови и театарски претстави. 
Неговиот дипломски драмски текст, Секаде освен Швајцарија, ја доби наградата Слободан Селениќ. 
Оттогаш, тој полека, но сигурно се искачува на скалата на успехот.
Михајловиќ разговараше со дописникот на SETimes Саша Илиќ за неговата работа, театарската сцена во Белград и неговиот живот пред и после големата награда.
SETimes: Како изгледа животот на еден млад, сеуште непознат драмски писател во Србија денес?
Петар Михајловиќ: Младите, непознати српски уметници живеат онака како што мораат. 
Без разлика дали сакаат или не, тие мора да обезбедат храна, да платат сметки. 
Во денешно време, многу е полесно да заработиш пари работејќи во разни агенции или фирми отколку во театри, библиотеки и уметнички студија. 
Проблемот во овој случај е тоа што има малку време за да се занимаваш со уметност. 
Некои мои колеги целосно се откажаа од повеќето идеи кои првично ги привлекоа за да се занимаваат со уметноста и да се запишат на академијата.
SETimes: Што можеш да направиш за да постигнеш успех и да стекнеш целосна слава?
Михајловиќ: За да заработиш за живот, мора да правиш многу нешта што инаку не би ги правел. 
Сепак, најважно нешто е да не се откажеш од уметноста во ниту еден момент. 
Постојат начини да го постигнеш она што го сакаш, особено во сферата на уметноста. 
Алтернативната уметничка сцена можеби не нуди финансиска сигурност, но не поставува граници и му дава шанса на секого.
SETimes: Добитник си на најпрестижната награда во полето на театарот и драматургијата. 
Каква пресвртница ти донесе наградата?
Михајловиќ: Пред се, оваа награда ќе ми помогне за моја лична промоција и сега многу театарски фигури ќе слушнат за Хрониките на работниците, да се надеваме дека и ќе ја прочитаат, бидејќи ќе биде промовирана во магазинот Сцена, издаден од Стериино позорје. 
Оваа награда, исто така, го обезбедува сценскиот живот на една драма, па се надевам дека, после оваа, сите мои драми ќе најдат полесен начин до сцените на српските театри во иднина. 
Реално, оваа награда треба навистина да донесе позитивни промени во мојот живот. 
Сепак, бидејќи ова е Србија, ќе чукнам во дрво...
SETimes: Што работите во моментов?
Михајловиќ: Привршувам еден роман и збирка на кратки приказни, и во моментов се обидувам да ги средам овие ракописи. 
Наскоро, ќе треба да најдам издавач кој ќе е заинтересиран за нив. 
Има уште неколку театарски драми кои наскоро ќе ја добијат крајната форма. 
Ако пишувањето е твоја професија, тогш лесно можеш да кажеш дека работиш 24 часа во денот. 
Единствениот проблем е што и покрај ваквото работно време, твојата плата може да биде спектакуларно ниска.
SETimes: Веќе две години, театрските стручњаци зборуваат за Секаде освен Швајцарија. 
Што се случува со драмата?
Михајловиќ: После сите пофалби, награди, една конкретна театарска понуда, уверувања и ветувања, некои други работи кои немаат никаква врска со театарот застанаа на патот и целиот проект пропадна. 
Во моментов, текстот на Секаде освен Швајцарија е во мојата фиока, чекајќи подобар момент, театар и режисер кој ќе најде разбирање и ќе му даде шанса.
SETimes: Кои театарски претстави можеш да му ги препорачаш на еден меѓународен посетител?
Михајловиќ: За жал, мислам дека севкупниот квалитет на претставите кои во моментов се изведуваат на сцената на белградските театри е лош. 
Бројот на изведби на успешни претстави кои би сакал да ги препорачам се намалува секоја сезона. 
Сепак, ако мора да изберам, би ги препорачал двете претстави на Ателје 212, двете во режија на Томи Јанезиќ, Шумски блесоци и Патувачки театар Сопаловиќ, како и претставата Сонувачи, во режија на Милош Лолиќ, во изведба на Југословенскиот Драмски Театар.
