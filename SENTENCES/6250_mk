23/07/2011
Чигдем Бугдајчи за Southeast European Times во Истанбул – 23.07.11
Популарноста на турските телевизиски серии, од Балканот до Блискиот Исток, й донесе на Турција меѓународна публика, и дискретно го трансформира имиџот на земјата во странство.
Од 2001 година 65 турски телевизиски серии се продадени во странство, што й донесе преку 50 милиони долари на процветаната турска телевизиска индустрија.
Турските актери и ѕвезди се сега познати личности во некои земји, а некои места од Истанбул привлекуваат десетици илјадници туристи.
Според Изет Пинто од претпријатието за филмска дистрибуција Глобал ејџенски, турските серии се нешто ново за публиката навикната да гледа само американски или латиноамерикански телевизиски продукции.
„Телевизиските серии се голема комерцијална можност за Турција“,рече Пинто за SETimes.
Но, подеднакво важно како и милионите долари од продажбата, е продорот на Турција како популарен бренд.
На Балканот и Блискиот Исток, региони традиционално подложни на турското влијание, меката порака на телевизијата ја носи силата на земјата за повторно рекламирање.
Според неодамнешниот извештај на турската Фондација за економски и социјални студии, насловен „Перцепцијата на Турција на Блискиот Исток 2010“, 78 отсто од испитаниците рекле дека гледале турски телевизиски серии.
Во извештајот се вели дека сериите станаа важен дел од меката сила на Турција, создавајќи трајно влијание врз имиџот на Турција во регионот.
Иако непланирано, ширењето на турската телевизија уредно се вклопи во стратегијата за мека сила на турскиот министер за надворешни работи, Ахмет Давутоглу, како што наведе во својата антологиска книга „Стратешка длабочина“ од 2001 година.
Давутоглу се застапува за проактивна и мултидимензионална надворешна политика, која ја смета заедничката историја и култура на Турција со поранешните отомански земји како стратешка предност -- формирајќи еден шилец од турската стратегија на мека сила.
Сепак, привлечноста на турската телевизија, која ги меша емотивно богатите претстави со чувството на добро зачуван традиционализам, исто така, добија критики од некои конзервативци во Турција, кои чувствуваат дека основата на семејството е загрозена преку приказите на врели бакнежи, приказните за неверство, убиства и криминал.
Според пратеничката на АКП од Истанбул, Халиде Инчекара, турските телевизиски серии не го претставуваат турското семејство и моралните вредности.
„Телевизиските серии му штетат на имиџот на Турција во странство бидејќи се полни со неморални сценарија и неприфатливи однесувања“, рече таа за SETimes.
Од друга страна, Орхан Текелиоглу, професор по комуникации од истанбулскиот Универзитет Бахчешехир, изјави за SETimes дека не е можно да се даваат некакви тврдења за популарноста на телевизиските серии без дополнително истражување.
Сепак, тој истакнува дека, всушност, има силна тенденција за „заштита на семејството“ во сериите, што има свои корени во турскиот процес на модернизација.
Текелоглу, исто така, ја толкува веста за меѓународно ширење и успех на телевизиските серии во турските медиуми на поинаков начин, изјавувајќи за SETimes:
„Продажбата на телевизиските серии е пречекана со ’победнички поздрави’ како да доаѓа од ’армиска кампања’ -- ова мора да е она што тие го нарекуваат нео-отоманизам“.
