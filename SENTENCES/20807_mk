07/01/2008
САРАЕВО, Босна и Херцеговина (БиХ) -- Мандаторот Никола Шпириќ во петокот (4-ти јануари) побара од шесте парламентарни партии во државната владејачка коалиција да предложат кандидати за министри и заменици-министри. 
Тој се надева дека процесот ќе биде финализиран до крајот на јануари или почетокот на февруари. 
Шпириќ на 1-ви ноември поднесе оставка во знак на протест поради мерките што ги предложи високиот претставник Мирослав Лајчак како одговор на неуспехот на полициските реформи. 
На крајот од декември, тој повторно беше номиниран на премиерската функција и доби мандат за формирање нова влада.
Во интервјуто од неделата за СРНА, Шпириќ ја истакна својата поддршка за работата на ад-хок комисијата на полициските реформи. 
Воспоставувањето државни полициски структури останува клучен услов за потпишувањето на договорот пред членство со ЕУ.
Во другите вести, судот за воени злосторства на БиХ во петокот го потврди обвинението против пензионираниот српски генерал Новак Ѓукиќ. 
Тој е обвинет за издавање наредба за бомбардирањето во 1995 година на Тузла, при што загинаа 71 цивил, а стотици други беа ранети. 
Ѓукиќ беше командант на армијата на босанските Срби во регионот во тоа време. 
Тој беше уапсен пред два месеци во Бања Лука. 
(РТРС - 06/01/08; Независне новине, Дневни аваз - 05/01/08; РТРС, ПБС, НТВ Хајат, Фена, Ројтерс, Jurist.com - 04/01/08)
