13/12/2004
Од Светла Димитрова за Southeast European Times во Софија - 13/12/04
Меѓународниот кривичен трибунал за поранешна Југославија (МКТЈ) обвини над 100 луѓе за нивна наводна вмешаност во ѕверствата извршени за време на балканскиот конфликт во 1990-тите.
Поголемиот број или се предадоа доброволно или беа уапсени и предадени на Хашкиот трибунал.
Меѓутоа, 19-мина осомничени за воени злосторства се на слобода.
Меѓу нив се тројцата најбарани воени злосторници - лидерот на босанските Срби Радован Караџиќ, неговиот воен водач, Ратко Младиќ и пензионираниот хрватски генерал Анте Готовина.
Секој од нив, тврдат обвинители на ОН, е одговорен - индивидуално или поради својата повисока функција - за воени злосторства во кои беа убиени стотици луѓе.
Над 200.000 луѓе се сметаат за убиени во конфликтите во Хрватска и Босна и Херцеговина (БиХ) во текот на првата половина од 1990-тите, додека пак над 2 милиони ги напуштија своите домови.
Во она што се опишува како најбрутално ѕверство во Европа од Втората светска војна, приближно 8.000 босански Муслимани, деца и мажи, беа погубени по кратка постапка од страна на силите на босанските Срби во Сребреница во јули 1995-та година, неколку седмици пред завршувањето на конфликтот во Босна.
Околу 10.500 луѓе, меѓу нив и 1.800 деца, беа убиени, а 50.000 луѓе беа повредени за време на 44-месечното гранатирање и стрелање од страна на силите на Босанските Срби, српската војска и паравоените единици, чија цел беше цивилното население во Сараево.
МКТЈ прв пат ги обвини Караџиќ и Младиќ во јули 1995-та година.
Во ноември истата година беше поднесено второ заедничко обвинение.
Посебни изменети обвиненија против Караџиќ и Младиќ беа поднесени во април 2000-та година и октомври 2002-та година.
Секој од двајцата поранешни водачи на Босанските Срби се товари со по две точки од обвинението за геноцид за злосторства кои ги вклучуваат, но не се ограничени на, масакрот во Сребреница и опсадата на Сараево.
За време на војната, Караџиќ беше претседател на републиката на Босанските Срби и на Националниот совет за безбедност, како и врховен командант на вооружените сили на Босанските Срби и лидер на Српската демократска партија.
Силите под негово водство и контрола беа вклучени во разни акции со цел значително да се намали бројот на босанските Муслимани, босанските Хрвати и другото несрпско население во голем број општини во БиХ, се тврди во изменетите обвиненија.
Покрај за геноцид, обвинението го товари Караџиќ за уште девет други злосторства врз човештвото, прекршување на законите или обичаите на војната и сериозни непочитувања на Женевската конвенција од 1949-та година.
Караџиќ го најави своето повлекување од политиката на 19-ти јули 1996-та година, осум дена откако МКТЈ издаде меѓународен налог за негово апсење.
После тоа, тој исчезна и оттогаш е во бегство.
Многумина мислат дека се крие во планинските делови на ентитетот на Србите, Република Српска (РС), повремено преминувајќи преку границата во соседна Црна Гора.
Младиќ служеше како командант на Главниот штаб на војската на РС (ВРС) речиси во текот на целата војна, останувајќи на таа функција до декември 1996-та година.
Покрај двете точки во обвинението за геноцид, обвинителите на МКТЈ го товарат за седум злосторства врз човештвото и шест прекршувања на законите или обичаите на војната врз основа на негова индивидуална одговорност или како претпоставен за ѕверства извршени за време на војната.
Исто како Караџиќ, Младиќ се крие од 1996-та година.
Главниот јавен обвинител на МКТЈ Карла дел Понте постојано тврди дека тој е во Србија, но властите во Белград го одрекуваат тоа.
На 30-ти ноември во сараевскиот дневен весник Дневни Аваз беа објавени тајни копии од военото досие на Младиќ, кои покажуваат дека тој бил отпуштен од ВРС во март 2002-та година, речиси после седум години откако МКТЈ за прв пат го обвини за воени злосторства.
Меѓувремено, тој, според документите, исто така, остана на платениот список на Српската војска се до 2001-та година.
Заштитни мрежи, меѓу кои и државните структури, вели дел Понте, исто така му помагаат на Готовина да ја избегне правдата.
Клучниот обвинет за воени злосторства во бегство, вели таа, многупати е забележан во Хрватска.
Властите во Загреб велат дека Готовина ја напуштил земјата и дека не знаат за неговите места на живеење.
Тие, исто така, ја отфрлаат наводната вмешаност на државните структури во некои мрежи кои му помагаат на бегалецот.
Поранешниот генерал исчезна во јуни 2001-та година, откако беше информиран од страна на хрватските власти дека постои ковертирано обвиниение против него.
Готовина се соочува со четири точки во обвинението за злосторства против човештвото и три прекршувања на законите или обичаите на војната во врска со офанзивата на хрватската армија, кодирана како операција Бура, за преземање на Краина од српските бунтовници.
Целта на операцијата, започната на почетокот од август 1995-та година, беше насилно и трајно отстранување на српската популација од тој регион.
МКТЈ тврди дека Готовина има индивидуална одговорност и како претпоставен за мноштво злосторства извршени од страна на трупите под негова команда за време на неколкудневната офанзива и дополнителните активности кои траеја се до средината на ноември 1995-та година.
Најмалку 150 краински Срби беа убиени, а до 200.000 други беа принудени да ги напуштат своите домови како резултат на операцијата Бура.
Готовина беше отпуштен од Хрватската армија кон крајот од септември 2000-та година.
Во своето обраќање до Советот за безбедност на ОН на 23-ти ноември, дел Понте рече дека неуспехот на властите во РС, Хрватска и Србија да ги уапсат и предадат обвинетите би можел да ја попречи имплементацијата на завршната стратегија на судот поддржана од ОН, според која крајот на 2004-та година е краен рок за завршување на сите истраги.
Стратегијата, исто така, предвидува сите судења да бидат завршени до крајот на 2008-та година, а сите жалби во текот на наредните 24 месеци, така што МКТЈ ќе може да ги заврши сите активности во 2010-та година.
„Се на се, недостатокот од соработка со Белград останува единствената најзначајна пречка со која се соочува трибуналот за имплементација на завршната стратегија,“ изнесе обвинителката пред Советот за безбедност, додавајќи дека најмалку неколкумина од бараните обвинети престојуваат - некои од нив отворено - во Србија.
Главниот обвинител на МКТЈ беше особено критична кон српскиот премиер Воислав Коштуница поради неговата колебливост да уапси и да предаде кој било од обвинетите од страна на Хашкиот трибунал.
Откривањата околу ВРС и повоените врски на Српската Армија со Младиќ и предавањето на Драгомир Милошевиќ на властите во Белград на 3-ти декември, се чини дека ги поткрепуваат тврдењата на дел Понте.
Меѓу 19-мината кои се уште ги бара МКТЈ се и четворица пензионирани српски полициски и воени генерали - Сретен Лукиќ, Владимир Лазаревиќ, Небојша Павковиќ и Властимир Ѓорѓевиќ - сите обвинети во врска со конфликтот во Косово од 1998-та до 1999-та година.
Властите во РС, исто така, се под зголемен меѓународен притисок да ги исполнат нивните обврски од Дејтонскиот договор, кој ги обрзува на целосна соработка со МКТЈ.
За разлика од федерацијата БиХ, која ги испорача сите осомничени за воени злосторства во Хаг, РС се уште нема уапсено ниту еден од обвинетите за воени злосторства.
На крајот од јуни, БиХ и Србија-Црна Гора не добија покана за да се приклучат кон НАТО програмата Партнерство за мир - прв чекор кон евентуално полноправно членство - поради недоволната соработка од страна на властите во Србија и РС.
Неколку дена подоцна, високиот претставник во БиХ, Педи Ешдаун, воведе низа мерки против оние кои попречуваат целосна соработка на земјата со МКТЈ.
Според експертите, последните откритија за Младиќ би можеле да поттикнат нови мерки кои најверојатно ќе ги засегнат институциите во РС, како што се министерствата за одбрана и внатрешни работи.
ЕУ го услови приклучувањето на трите земји кон Унијата со нивна целосна соработка со Трибуналот.
Во октомври, таа усвои регулатива која ги замрзнува „сите фондови и економски средства кои им припаѓаат или ги поседуваат“ тројцата најбарани обвинети од страна МКТЈ, Караџиќ, Младиќ и Готовина.
Хрватска се надева да добие датум за започнување на преговори за нејзино членство за време на самитот на ЕУ во Копенхаген на 17-ти декември.
Дел Понте вели дека предавањето на Готовина останува единствената пречка за целосна соработка на земјата со Трибуналот.
Иако Соединетите Американски Држави веќе ја замрзнаа помошта за Србија како резултат на нејзиниот неуспех да ги исполни обврските кон МКТЈ, дел Понте притиска за „уште посилен притисок“, како „дипломатски, економски и финансиски“ санкции.
Јавниот обвинител предупреди дека неуспехот Караџиќ, Младиќ и Готовина да се изведат пред суд во следните месеци може да предизвика ревизија на крајниот рок изнесен во завршната стратегија на трибуналот.
Допуштањето високо-реномираните криминалци да останат на слобода, според претседателот на МКТЈ Теодор Мерон, исто така ја изложува на ризик меѓународната правда.
„Со завршувањето на животниот циклус на трибуналот што е на повидок, ние мора заедно да се штитиме од компромитирање на правдата, ставање крај на неказнувањето и помирување во бивша Југославија“ изнесе тој пред Советот за безбедност во ноември.
Ако меѓународната заедница не можеше да го спречи геноцидот во Сребреница, рече дел Понте, „може барем да не дозволи ова или другите најсериозни злосторства да останат неказнети“.
