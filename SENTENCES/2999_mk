17/08/2006
Од Кристина Чук за Southeast European Times од Загреб – 17/08/06
Околу 27,4 отсто од хрватските граѓани се пушачи, факт кој повлекува сериозни здравствени последици.
Земјата е на третото место во Европа во поглед на смртноста од рак на белите дробови, според податоците на Меѓународната агенција за истражување на ракот.
Двете водечки причини за смртноста во Хрватска се тесно поврзани со пушењето, вели претседателот на хрватскиот Институт за јавно здравство, Власта Храбар-Зербајиќ.
„Кардиоваскуларните болести, кои учествуваат со 53,6 отсто во вкупната стапка на смртност во Хрватска во 2001 година, се на првото место.
Следни се:
неоплазмите, со 23,8 отсто, а болестите на респираторниот систем, со 4,1 отсто се на петтото место“, пишува Храбар-Зербајиќ во извештајот за Светската здравствена организација.
Истражувањата на институтот покажуваат дека мнозинството Хрвати ја палат својата прва цигара на 13 години, како и дека 43 отсто од средношколците се зависници.
Околу 35 отсто од учениците во медицинските училишта, училиштата за стоматологија или фармација, признаваат дека пушат.
Сегашниот закон во Хрватска забранува пушење на јавни места.
Прекршителите може да бидат казнети со парична казна од 14 евра.
Покрај тоа, надзорникот на работната средина мора, исто така, да плати 69 евра.
Секој работодавец кој не ја одбележал соодветно работната средина со знак кој покажува забрана на пушењето може да биде казнет со парична казна од 138 до 413 евра.
Сепак, овој закон во минатото не се спроведуваше доследно.
Со еден милион пушачи во земјата, Хрватска не ги сфаќа сериозно законите.
Една од причините за ова лежи во нивниот менталитет:
многумина Хрвати едноставно не разбираат или не им е грижа дека пушењето не е здраво.
Покрај тоа, законот е од неодамна и е потребно време луѓето да се навикнат.
Претходно ова лето, Министерството за здравство објави дека ќе усвои нов закон против пушење на сите јавни места, вклучувајќи ги и баровите и кафулињата.
Но, веднаш откако го објави ова, владата се повлече и соопшти дека таков закон не е неопходен.
Министерството сега се фокусира на спроведување на казните за постојните закони кои забрануваат пушење на јавни места, како и зголемување на свеста на јавноста за штетните последици од пушењето.
Во повеќето други европски земји, законите против пушењето веќе се применуват на сите јавни места:
кафулињата, рестораните, театрите, диско клубовите, канцелариите и болниците.
Овие закони, исто така, се спроведуваат со парични казни.
Во САД, паричните казни за прекршоци поврзани со пушењето го направија она што 30-годишните кампањи против пушењето не можеа да го постигнат.
Разбирливо, пушачите во Хрватска жестоко се спротивставија на новиот закон, додека непушачите го одобруваат неговото спроведување.
Ситуацијата не е едноставна бидејќи земјата има голем профит од тутунската индустрија.
Сепак, ако Хрватска сака да држи чекор со другите, поразвиени земји -- особено членките на ЕУ -- забраната на пушењето на сите јавни места ќе биде неспорна.
