07/03/2006
Од Давор Коњикушиќ за Southeast European Times во Белград – 07/03/06
Србија и Црна Гора е една од осумте земји што се приклучија на меѓународната иницијатива, започната во 2005 година, а чија цел е подобрување на животите на европските Роми.
Како дел од „Деценијата на вклучување на Ромите“ владите на Бугарија, Хрватска, Чешка, Унгарија, Македонија, Романија, Србија и Црна Гора и Словачка ветија дека ќе стават крај на дискриминацијата и ќе го прекинат кругот на сиромаштија и исклучување.
Во Србија и Црна Гора, најголем проблем е постоењето на одделни ромски населби.
Според сегашните податоци, околу 250.000 Роми живеат во околу 600 импровизирани населби, кои честопати се наоѓаат во индустриски делови или во близина на депонии.
Тие се меѓу најсиромашните луѓе во Европа, кои живеат без основни услови како што се:
електрична енергија, канализација и чиста вода за пиење.
„Ромите денес се физички одвоени во нивните населби од останатото општество“, вели сојузната помошник-министерка за човекови и малцински права, Јелена Марковиќ.
„Тие немаат соодветен пристап до здравствената заштита и образованието и не можат да ги исполнат другите елементарни животни услови.
Нивните населби се одвоени од останатите населби, тие се нехигиенски и немаат соодветна инфраструктура.“
Со цел решавање на проблемот, владата планира да изгради станови.
Досега градот Белград обезбеди 58 локации за станови и финансиски средства за нивна изградба.
Но, плановите за интегрирање на Ромите во главните заедници не се секогаш добредојдени од страна на другите жители.
Во медиумите силно одекна скандалот со вселувањето на Роми во нов станбен комплекс во една населба во Белград.
Покрај тоа, велат властите, некои Роми не сакаат да се преселуваат, гледајќи во тоа обид за поделба на нивните заедници.
По станбеното прашање, следен проблем е образованието.
Владата одлучи да вработи Роми наставници во училиштата каде што има голем број ученици Роми.
Во некои училишта веќе се започнати пилот-проекти.
И покрај тоа што владата вети посветеност на исполнувањето на целите на ромскиот Децениски проект, финансиите и понатаму се пречка.
Според оваа иницијатива, заложбите ќе бидат финансирани од различни земји-потписнички.
Според тоа, земјите како Чешка, Унгарија и Словачка имаат капацитет за побрзо спроведување на проектот, бидејќи имаат пристап до фондовите на ЕУ.
Сепак, Србија и Црна Гора мора да се справува со ограничени финансиски средства и може да очекува многу побавен напредок.
