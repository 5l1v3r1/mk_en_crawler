12/11/2004
(Софиска новинска агенција, Медиапул, Дневник, бТВ - 11/11/04;
ОБСЕ, Бугарски парламент, бугарско Министерство за надворешни работи)
Трговијата со луѓе, дрога и оружје се помеѓу најсериозните проблеми со кои моментно се соочува Југоисточна Европа, изјави во четвртокот (11-ти ноември) координаторот на Пактот за стабилност Ерхард Бусек на отворањето на дводневниот форум за регионалната борба против организираниот криминал.
Повикувајќи на поголема соработка и размена на информации, тој рече дека парламентите треба да осигурат дека полициските сили на Балканот можат да работат заедно ефикасно.
Скоро 100.000 жени и деца во регионот секоја година се погодени од трговијата на луѓе, рече Бусек, додека шверцот со цигари ја чини ЕУ околу 10 милијарди евра годишно како недобиени даночни приходи.
Говорејќи конкретно за Бугарија, Бусек побара од земјата да продолжи со судските реформи и да ја зголеми брзината и ефикасноста на судските процеси.
Бугарскиот министер за надворешни работи и актуелен претседавач на ОБСЕ, Соломон Паси, го поздрави форумот како можност за пратениците кои се занимаваат со правдата и внатрешните работи да разменат искуства со експерти од регионалните, европските и меѓународните организации.
„Борбата против меѓународниот криминал претставува главен предизвик во секоја европска држава“, рече Паси, опишувајќи ја како клучен приоритет на агендата на својата земја.
За време на седниците во четвртокот, учесниците на форумот се фокусираа на законодавните прашања, меѓународната соработка и напорите против корупцијата.
Агендата за петок ги опфаќа седниците на работните групи за одредени прашања, меѓу кои и трговијата со луѓе.
Групите на организираниот криминал се во позиција да го поткопаат доброто владеење преку митото и другите видови корупција, им рече на учесниците претседателот на бугарскиот Парламент, Огњан Герџиков.
Сепак, додаде тој, таквите групи не се доволно силни за да претставуваат закана за економската и финансиската стабилност.
Бугарскиот парламент презеде голем број чекори за решавање на овој проблем, рече Герџиков, меѓу кои и казните во согласност со нормите на ЕУ, подобрувањето на интеракцијата помеѓу агенциите вклучени во борбата против организираниот криминал, како и зајакнувањето на бугарското учество во меѓународните напори.
Членовите на националните парламенти на земјите од ЈИЕ, претставниците од Парламентарното собрание на Советот на Европа (ПССЕ) и Европскиот парламент учествуваат на форумот, кој го организираше Парламентарното собрание на ОБСЕ, под покровителство на Парламентарната тројка на Пактот за стабилност.
Тројката ја сочинуваат ПССЕ, Парламентарното собрание на ОБСЕ и Европскиот парламент.
