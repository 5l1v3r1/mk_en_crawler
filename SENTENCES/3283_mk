28/02/2007
Од Антонио Прленда за Southeast European Times во Сараево – 28/02/07
Управниот одбор на Советот за спроведување на мирот (ПИК), кој jа проверува стабилизацијата на Босна и Херцеговина (БиХ), во вторникот (27-ми февруари) одлучи да го продолжи мандатот на Канцеларијата на високиот претставник (ОХР) за една година, до крајот на јуни 2008 година.
Завршувајќи ја својата дводневна седница, на која присуствуваа сите тројца членови на претседателството на БиХ и премиерот на БиХ, Управниот одбор на ПИК, одлучи да не го потврдува затворањето на ОХР, според планираното, ова лето.
„Во согласност со општиот консензус на членовите на Управниот одбор на ПИК, затворањето на ОХР е предвидено за 30-ти јуни 2008 година.
Управниот одбор на ПИК се согласи да ја разгледа ситуацијата на своите состаноци во октомври 2007 и февруари 2008 година“, се вели во комуникето на Одборот.
Членови на Управниот одбор се:
Канада, Франција, Германија Италија, Јапонија, Русија, Велика Британија, САД, претседателството на ЕУ, Европската комисија и Организацијата на исламската конференција (ОИК), која ја претставува Турција.
„Ситуацијата во регионот е сé уште потенцијално нестабилна“, рече високиот претставник Кристијан Шварц-Шилинг по состанокот.
„Затоа одлуката за понатамошно останување на ОХР во БиХ е најразумна и најодговорна.“
Според комуникето, транзицијата останува цел на ОХР.
Одборот потврди дека е во интерес на сите БиХ да ја преземе целосната одговорност за сите свои работи, бидејќи политиката на сопственост останува водечкиот принцип.
„Одборот го поздравува фактот што политичките партии сега се вклучија во разговори врз основа на извештајот на Директоратот за полициските реформи“, се вели во комуникето.
„Управниот одбор на ПИК очекува државната власт и владите на ентитетите да постигнат договор за извештајот, заедно со предложениот Договор за спроведување и рокови, пред средината на март.“ Можни се ограничени измени во извештајот.
Документот продолжува:
„Нема време да се преговара за нов полициски концепт.
Пропуштањето на крајните рокови во март би можеле да резултираат со значителни одложувања во потпишувањето на Спогодбата за стабилизација и асоцијација со ЕУ.“
Одборот ги повика босанските власти, особено Република Српска (РС), да ги обноват напорите за целосна соработка со Трибуналот на ОН за воени злосторства, вклучувајќи ја и проактивната улога во апсењето на сите обвинети воени злосторници, особено Радован Караџиќ и Ратко Младиќ.
Истиот ја повика владата на БиХ да продолжи и со процесот на уставни реформи, особено реформскиот пакет.
„Раното усвојување на пакетот ќе претставува позитивен прв чекор и основа за воспоставување на поширок процес до средината на 2007 година, кој ќе й помогне на БиХ да ги исполни условите за една модерна европска држава“, се вели во комуникето.
Според претседавачот на претседателството на БиХ, Небојша Радмановиќ, тричленото претседателство не постигнало консензус за иднината на ОХР.
„Харис Силајџиќ и Жељко Комшиќ ја подржаа идјеата за продолжен мандат на ОХР“, рече тој.
Но, јас истакнав дека ОХР треба да биде затворена и да се дозволи меѓународната заедница да има само советничка улога во БиХ.“
