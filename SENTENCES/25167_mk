31/03/2010
ЗАГРЕБ, Хрватска -- Владејачката Хрватска демократска заедница (ХДЗ) го суспендираше поранешниот министер за економија Дамир Поланчец од сите партиски должности во вторникот (30-ти март), по неговото апсење во врска со сомнителната афера со локалниот производител на храна „Подравка“.
Партијата, исто така, одлучи да отпочне дисциплинска постапка против него.
Поланчец беше уапсен претходно истиот ден како дел од истрагата за финансиските малверзации во Подравка.
Во другите вести од вторникот, комесарот за проширување на ЕУ, Стефан Фуеле, во интервју за Еурактив изјави дека тој лично ќе се погрижи Хрватска целосно да ги исполни критериумите на ЕУ пред да пристапи во блокот, така што механизам за следење сличен на оној што беше применет за Романија и Бугарија во 2007 година, ќе биде неопходен.
Исто така во вторникот, главниот хрватски преговарач во ЕУ, Владимир Дробњак, објави дека Загреб е поканет да ја поднесе својата преговарачка позиција во врска со поглавјето за конкуренцијата.
Ова потврдува дека ЕК признава оти земјата ги исполнила сите потребни услови, вклучително и оној кој се однесува на приватизацијата на бродоградилиштата.
Хрватска треба допрва да отпочне преговори за пристапување за другите две поглавја.
(ХИНА, Вјесник, Јутарњи лист, ХРТ, Индекс, Слободна Далмација, Танјуг, Еурактив, Нова ТВ - 30/03/10)
