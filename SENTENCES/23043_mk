04/08/2008
БЕЛГРАД, Србија -- Претседателот Борис Тадиќ во неделата (3-ти август) рече дека Србија ќе ја продолжи потрагата по главните обвинети за воени злосторства Ратко Младиќ и Горан Хаџиќ, и покрај протестите на ултранационалистите против апсењето на Радован Караџиќ.
Ова беше прва изјава на Тадиќ од фаќањето, кое резултираше со голем број смртни закани против него.
Тој додаде дека Србија ќе продолжи да соработува со Хашкиот трибунал за воени злосторства.
„Денес никој не може да каже дека Србија не е подготвена да ги уапси хашките обвинети и да ја покаже својата целосна решеност да соработува со Трибуналот.
Оние кои имаат намера да наметнат дополнителен притисок врз Србија [за апсење на последните двајца хашки обвинети] чукаат на отворени врати бидејќи Србија не само што ја покажа својата волја и решеност, туку и презеде конкретни мерки за да ја загарантира соработката“, рече Тадиќ.
Што се однесува до шансите на Србија за влез во ЕУ, Тадиќ рече дека Белград ќе продолжи со своите заложби кон ЕУ, кои тој ги опиша како „врвен национален интерес“ на земјата.
Сепак, тој потврди дека Србија нема да продолжи со овие напори за сметка на признавањето на независно Косово.
„Ако некој смета дека оваа проевропска влада ќе се откаже од одбраната на националните интереси заради европската перспектива, се лаже“, рече тој.
(Данас - 04/08/08;
Ројтерс, АФП, УПИ, Танјуг, ББС, Б92, Бета, ДПА, АП - 03/08/08)
