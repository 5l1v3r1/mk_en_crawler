07/01/2008
Од Антонио Прленда за Southeast European Times во Сараево – 07/01/08
Легендарен транспортен авион Ц-47 Дакота, кој летал во Д-Деј приземјувањето во текот на Втората светска војна, е во процес на реставрација откако й беше дониран од страна на Босна и Херцеговина (БиХ) на Франција.
По состанокот на крајот од минатата година со францускиот претседател Николас Саркози во Париз, претседателот на претседателството на БиХ, Жељко Комшиќ, го посети музејот од Втората светска војна во Мервил, во Нормандија, кој ќе стане постојан дом на авионот.
Минатиот месец Дакота беше натоварен на делови во три шлепери со приколки кои пристигнаа во хангарот во Карпикет на 5-ти декември. 
Реставрацијата ќе трае шест месеци и ќе бидат потребни илјадници часови работа на тим авијациски ентузијасти.
„За нас овој авион претставува стар ветеран од приземјувањето во 1944 година и ние бевме навистина загрижени истиот да не биде фрлен во отпад. 
Но, никогаш нема да заборавиме дека овој авион беше во БиХ сите овие години“, рече членот на тимот, Беатрис Гуилом.
Авионот беше изграден во фабриката Даглас во Лонг Бич, Калифорнија, во јануари 1944 година. 
Истиот стана дел 9-тите Воздухопловни сили на американската армија и учествуваше во сојузничките офанзиви, особено по скоковите со падобран во Нормандија во јуни 1944 година и во Арнхем, Холандија, следниот септември.
Истиот беше погоден неколку пати од непријателски оган, најмалку еднаш авионот и неговиот екипаж беа скоро загубени.
На крајот од војната, истиот й беше продаден на чехословачката авијација, каде што беше пренаменет за цивилна употреба и стана гордост на флотата. 
Повторно купен од страна на француските воздухопловни сили во 1960 година, истиот беше повторно продаден во 1973 година на Југословенските воздухопловни сили -- неговиот последен оператор.
Откако авионот заврши со летовите, беше изложен во воената база Рајловац во близина на Сараево. 
Француските авијатичари-ентузијасти дознаа за неговото постоење по конфликтот во 1990-тите во БиХ.
Со помош на француските власти, тие добија одобрение од претседателството на БиХ да го однесат авионот во Франција, на реставрација. 
Откако тоа ќе се заврши, авионот ќе биде транспортиран 5 километри, до Мервил. 
Крилата, трупот на авионот и моторите ќе бидат ставени во меморијалниот центар во мај, за да бидат подготвени за церемониите на приземјување на почетокот од јуни.
