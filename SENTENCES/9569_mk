21/12/2012
Ивана Јовановиќ и Менексе Токјај за Southeast European Times во Белград и Истанбул -- 21.12.12
Животот на турскиот император султан Сулејман е прикажан на многу начини -- телевизиски серии, книги, патнички пакети -- и истиот привлекува обожаватели од близу и далеку.
Популарноста на Сулејман, исто така, стана голем дел од неофицијалните надворешни односи на Турција со Балканот, велат аналитичарите.
„Величенствениот“ е телевизиска серија која се базира на љубовта на Сулејман кон Хурем, робинката која станува негова жена.
Серијата беше за првпат емитувана во 2011 година и моментно тече нејзината 3-та сезона.
„Односите на Турција со соседните региони повеќе не се одвиваат [само] на ниво на држави, туку и на ниво на општества и поединци“, рече за SETimesБиргул Демиртас, балкански експерт од катедрата за меѓународни односи на Универзитетот во Анкара ТОББ.
Таа рече дека отоманското минато порано се сметаше за „црна страница“ во историјата на скоро сите балкански нации, но „Величенствениот“ им овозможи на луѓето да ја проценат заедничката историја низ поинакви перспективи.
„Султанот Сулејман е сега во мода.
Целиот регион го гледа филмот и чита книги за владетелот кој сакал само една жена и го имал целиот свет, бидејќи сите отомански држави таму се прикажани на некаков идиличен начин.
Со ова, Турците направија еден вид мека окупација и го направија целиот Балкан скоро носталгичен за едно не толку прекрасно минато“, рече за SETimesМилица Мијовиќ, вработена во српската издавачка куќа Народна књига.
Иако регионалната традиција за патување во Истанбул е долга традиција, интересот се зголеми од почетокот на серијата.
Според Јасмина Делиќ, заменик-директор на Травелино во Белград, скоро 50 отсто од патниците што одат во Истанбул се обожаватели на серијата.
„Тие се фасцинираат од Истанбул и наследството на Сулејман.
Серијата и нивната љубов е главна тема за време на патувањето.
Но, најголемото позитивно изненадување е моментот на препознавање на бројни сличности [со] Турците“, рече Јасмина за SETimes.
Соња Костакиева, 32-годишна фармацевтка од Скопје, одлучила да го посети Истанбул откако ја гледала оваа голема љубов, а тоа й го променило мислењето и за Турците.
„Мислев дека Турците се конзервативни, но открив дека тоа е стереотип.
Тие се одлични туристи и продавачи и градот е волшебен“, рече Костакиева за SETimes.
Турската актерка Мујде Узман, која во серијата ја игра Армин, смета дека магијата на екранот може да ги зближи луѓето да го делат истиот ентузијазам, без оглед на далечината и историскиот феномен кој ги раздвојува.
„Оваа [серија] покажува дека сите доаѓаме од заедничка историја и географија, имаме исти длабоки корени во отоманското наследство.
Зошто тогаш не можеме да ги оживееме тие заеднички врски кои го зајакнуваат нашето взаемно разбирање и да се обидеме повторно да „го создадеме“ нашето пријателство?
Тоа е одлична можност“, рече Узман за SETimes.
„Мојата баба ми зборуваше многу лошо за Турците, што воопшто не е случај со мене и мојата внука.
Но, ние го гледаме Сулејман заедно.
Й ветив дека заедно ќе одиме во Истанбул за новогодишните празници бидејќи и двете многу го сакаме тоа.
Нашиот следен одмор ќе биде, исто така, во Турција“, рече за SETimesСтана Георгиевски, 60-годишна економистка од Белград.
