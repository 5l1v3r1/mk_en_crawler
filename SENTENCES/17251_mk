30/05/2007
РИМ, Италија -- Премиерот Романо Проди во вторникот (29-ти мај) вети силна поддршка за интеграцијата на Србија во ЕУ и рече дека Рим го поддржува продолжувањето на разговорите за Спогодбата за стабилизација и асоцијација. 
Тој во Рим се состана со српскиот претседател во посета на земјата, Борис Тадиќ. 
Што се однесува на Косово, Проди истакна дека Италија ќе стори сé што е во нејзина моќ за идната резолуција на Советот за безбедност на ОН за Косово да гарантира безбедност и заштита за Србите во покраината. 
Тадиќ, од своја страна, потврди дека Белград бара нови разговори и нема да прифати каква било форма на независност за Косово.
Во меѓувреме, претседателот на албанскиот парламент, Јозефина Топали, во вторникот во Приштина се состана со својот косовски колега, Коле Бериша. 
Таа рече дека очекува Советот за безбедност на ОН итно да дејствува во врска со прашањето на статусот.
Исто така во вторникот, Турција ја презеде командата над војниците на КФОР во јужно Косово, со што беше ставен крај на едногодишниот мандат на Германија. 
(Бета, Танјуг, РТС - 29/05/07)
