12/09/2008
БЕЛГРАД, Србија -- Обвинителот на Хашкиот трибунал, Серж Брамерц, во четвртокот (11-ти септември) се состана со претседателот Борис Тадиќ и други српски официјални претставници, на разговори околу соработката во врска со воените злосторства и потрагата по преостанатите бегалци. 
За време на разговорите со Брамерц, Тадиќ рече дека новата влада на Србија ја покажа својата посветеност на соработката и е целосно свесна за своите обврски за пронаоѓање и екстрадиција на преостанатите бегалци, Ратко Младиќ и Горан Хаџиќ. 
Во средата Брамерц имаше, како што рече, „многу добри и продуктивни“ разговори со шефот на српскиот национален совет за врски со Трибуналот на ОН за воени злосторства, Расим Љајиќ, и со обвинителот за воени злосторства, Владимир Вукчевиќ. 
Љајиќ, исто така, разговараше околу прашањето на пренесувањето на документите од Србија на Хашкиот трибунал, како и заштитата на сведоците. 
Владата се надева на позитивен извештај од Брамерц подоцна овој месец, бидејќи целосната соработка со Хашкиот трибунал претставува клучен услов за продолжувањето на процесот на европска интеграција на земјата. 
(Б92, Бета, Танјуг, РТС - 11/09/08)
