12/01/2010
(Ајриш тајмс, Сајпрус мејл, Фајненшал мирор, Заман - 12/01/10;
AП, ДПА, ББС, СНА, Фамагуста газете, Хуријет, Ворлд булетин, Макфакс - 11/01/10;
Прес-центар на ОН - 07/01/10)
Кипарскиот претседател Деметрис Христофиас и водачот на кипарските Турци Мехмет Али Талат во понеделникот (11-ти јануари) го отворија првиот од двата круга на мировните разговори поддржани од ОН, со цел ставање крај на четиридецениската поделеност на Кипар.
За време на шесте целодневни состаноци -- три во првиот круг, кои завршија во средата, и уште три кои беа отворени на 25-ти јануари -- двајцата водачи ќе разговараат за прашањата кои се однесуваат на управувањето, поделбата на власта, економијата и прашањата поврзани со ЕУ.
Имотните права, едно од најгорливите прашања во преговорите, се наоѓаат на агендата на разговорите пред да заврши вториот круг од разговорите на 27-ми јануари.
По овој процес ќе следи двомесечна пауза, пред априлските претседателски избори во северниот турски регион на островот.
Талат се кандидираше за реизбор и напредокот е од клучна важност за неговата кандидатура.
Разговорите се одржуваат во резиденцијата на специјалниот претставник на генералниот секретар на ОН Бан Ки-Мун во Кипар, Тај Брук Зерихоун.
По неговиот деветчасовен состанок со Талат во понеделникот, Христофиас за новинарите изјави дека разговорите се фокусирале на различни аспекти од управувањето со Кипар.
„Двајцата јасно ставивме до знаење дека ништо не е договорено и нема да биде договорено додека сé не биде договорено“, рече Христофиас, истакнувајќи дека ниту тој, ниту Талат, нема да ги напуштат разговорите.
„Да се надеваме дека на крајот од денот ќе имаме поголемо приближување, што е нашата заедничка цел.“
Последниот обид да се преговара за решение во врска со поделениот Кипар завршија со неуспех во април 2004 година, кога гласачите на кипарските Грци со големо мнозинство го отфрлија предлогот за повторно обединување спонзориран од ОН.
Мнозинството кипарски Турци гласаа за планот.
Во мај 2004 година, само меѓународно признаениот грчки дел од Кипар пристапи во ЕУ, претставувајќи ја со тоа целата држава.
Само Анкара го признава делот од Кипар под турска контрола.
Мировниот процес беше блокиран до септември 2008 година, кога Христофиас и Талат отпочнаа нов круг директни преговори спонзорирани од ОН, со големи надежи дека ќе биде постигнат договор до крајот на минатата година.
Но, по 60 состаноци, договорот останува недостижен.
Бан изрази надеж дека двајцата водачи ќе успеат да постигнат договор за прашањата од клучна важност и дека ќе „постигнат значителен напредок“.
„Како генерален секретар, ја искажав мојата цврста посветеност и подготвеност да се ангажирам секогаш кога за тоа ќе биде соодветен моментот“, рече Бан во понеделникот, според Кипарската новинска агенција.
Пред почетокот на разговорите, кипарските Турци поднесоа предлози за управувањето и поделбата на власта, кои кипарските Грци категорично ги отфрлија како „неприфатливи“.
„Овие предлози не можат да бидат основа за разговори“, рече портпаролот на владата на кипарсктие Грци Стефанос Стефану во неделата.
Предлозите на кипарските Грци, кои „протекоа“ до печатот минатата недела, се вели дека вклучуваат одделни права за потпишување меѓународни договори и контрола на кипарскиот воздушен простор.
Анкетата спроведена минатиот месец покажа дека Талат ќе биде поразен од екстремниот премиер на кипарските Турци и водач на Партијата за национално единство (УБП) Дервиш Ероглу.
Притискајќи за продолжување на поделбата на островот по етнички линии, УБП посочи дека моделот на две држави претставува единствена основа за решение.
