24/09/2012
Дражен Ремиковиќ за Southeast European Times во Сараево -- 24.09.12
Како реакција на насилните протести во муслиманскиот свет поради неодамнешниот анти-исламски филм кој се смета за навредлив за пророкот Мухамед, турскиот премиер Реџеп Таип Ердоган ги повика земјите да донесат закони против богохулењето кои ќе ги криминализираат нападите врз религијата.
За време на неговата посета на Сараево на 16. 
септември, Ердоган рече дека турските пратеници веднаш ќе почнат да работат на ваков закон и тој ги охрабри другите земји да го сторат истото. 
Тој рече дека Турција ќе биде пример за другите земји.
„Слободата на мислата и верата завршува онаму каде што започнува слободата на мислата и верата на другите“, рече Ердоган. 
„Можете да кажете сешто за вашите мисли и верувања, но ќе мора да застанете кога сте на границата на другите слободи“.
Апелот на Ердоган доаѓа по насилството кое избувна во неколку земји откако на Интернет се појавија рекламните инсерти за еден независен филм, „Невиноста на муслиманите“. 
Американската влада нема врска со овој видео запис, кој беше продуциран приватно од еден инвеститор со недвижен имот.
Најмалку 49 лица беа убиени во светот, меѓу кои и американскиот амбасадор Џ. 
Кристофер Стивенс, кој беше убиен заедно со уште три други лица во напад на американскиот конзулат во Бенгази на 11. 
септември. 
САД рече дека ова е резултат на терористички напад.
Околу 97 отсто од турските граѓани се муслимани. 
Ердоган рече дека антисемитизмот се смета за злосторство против човештвото, но нападите против исламот не.
Левент Сенсевер, координатор на платформата на законот за злосторства од омраза, изјави дека предлогот на Ердоган неправедно ќе го направи говорот кривично дело.
„Можете да го наречете видеото говор на омраза, но Ердоган го дефинира говорот на омраза како злосторство од омраза. 
Тоа е ризична работа, бидејќи слободата на говорот може да биде загрозена кога ќе го претворите говорот во кривично дело“, изјави Сенсевер за SETimes.
„Она што ни треба не е ограничување на слободата на говорот, туку закон против злосторството од омраза“, вели Сенсевер. 
"Можете да го дефинирате злосторството од омраза како вистински криминал кој е во кривичниот законик, како убиство, кое е извршено од омраза против одредена група, на пример, хомосексуалец кој е убиен само поради тоа што е геј. 
Во Турција, злосторствата од омраза се извршуваат врз луѓето поради нивната етничка припадност, сексуална ориентација или религија. 
Нам ни треба закон кој ги вклучува сите овие групи“.
Во Босна и Херцеговина (БиХ), каде што околу 45 отсто од граѓаните се муслимани, некои политичари се согласуваат дека ова прашање треба да се дискутира, но велат дека постои политичка волја во БиХ да донесе закон против богохулењето.
„Дозволете ми да ве потсетам дека постои иницијатива да се донесе закон за забрана на негирањето на геноцидот во Сребреница, меѓутоа, тоа не наиде на одобрување“, изјави за SETimes Рамиз Салкиќ, пратеник во парламентот на Република Српска. 
„Политичарите често го користат страдањето и болката на другите луѓе со цел да добијат политички поени, кои не се добри. 
Ваквиот закон што Ердоган го предложи би решил многу работи“.
Слободан Поповиќ, заменик-претседател на Социјалдемократската партија, рече дека оваа партија поднела голем број на иницијативи во државниот парламент за забрана на фашистичките и нацистичките ексцеси, карактеристики и групи, но ниту една од нив не поминала.
„Три вери живеат во БиХ и верски конфликти се случуваат цело време. 
На крајот, војната се случува поради тоа. 
Нам ни треба таков закон, бидејќи ние треба да ги предупредиме луѓето за лошите намери што некој сака да ги постигне со таквите изливи“ изјави Поповиќ за SETimes.
„Подобро е тоа да се реши на суд отколку со насилство. 
Но, на политичарите им одговараат ваквите верски и етнички тензии во државата бидејќи тие ќе останат подолго на власт“, рече Поповиќ.
Иако Кривичниот закон на БиХ предвидува казни за поттикнување национална и верска омраза, малкумина се осудени по овој основ. 
Според овој закон, казната за поттикнување национална и верска омраза е од три месеци до три години затвор.
Аналитичарите сметаат дека нормализирањето на меѓуетничките и меѓуверските односи е долгорочен процес, и дека таков процес треба да се води низ дијалог.
„Толеранцијата е основен предуслов за соживот. 
Можеби овој закон нема да биде најдоброто решение, бидејќи секој закон е поставен на принципот на државна власт. 
Поради тоа, тој треба да се бара во меѓуверскиот дијалог и образование. 
Тоа е долгорочен процес, но на крајот ќе имаме позитивен ефект “, изјави за SETimes Миодраг Живановиќ, професор по социологија на Универзитетот во Бања Лука.
Дописникот Фредерике Гердинк во Дијарбекир, исто така, придонесе за овој напис.
