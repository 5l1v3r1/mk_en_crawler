12/07/2011
Мухамет Брајшори за Southeast European Times во Приштина -- 12.07.11
Реакциите не се намалуваат, по објавувањето на извештајот на Трансперенси интернешнал на крајот од јуни, во кој се вели дека Косово нема политичка волја за борба против корупцијата.
Извештајот -- Мониторингот врз основа на компаративен индикатор на Иницијативата за напредок во борбата против корупцијата (ЦИМАП) -- е заснован на управувањето на ЕУ и антикорупциските услови на членството за Албанија, Македонија, Турција и Косово.
„Гарантирањето дека антикорупциските реформи ќе се спроведат и се неповратни е суштинско за обезбедување сигурен процес на пристапување и единствен пристап кон корупцијата низ цела Европа“, рече шефицата на Канцеларијата за врски на Трансперенси интернешнал во ЕУ, Јана Митермаер.
Извештајот не нуди точни податоци за нивото на корупција во Косово поради тешкотијата да се приберат податоци за корупцијата.
Главните показатели што се користат ја вклучуваат перцепцијата на коруптивните практики и честотата на судските случаи на корупција.
„Во Косово постојат силни перцепции дека корупцијата е многу раширена“, рече извршниот директор на Институтот за балканска политика, Себ Битичи, за SETimes.
Битичи објасни дека има многу малку случаи на корупција во косовските судови.
„Ова е многу загрижувачки, особено кога ќе се земе предвид присуството на голема перцепција за корупција“, рече тој.
Претседателот на косовскиот Врховен суд, Фејзулах Хасани, е загрижен заради недоволните напори што се прават во борбата против организираниот криминал и корупцијата, од кои резултатите е незадоволителен.
„Земјите во регионот се чекор понапред бидејќи имаат специјални закони за борбата против организираниот криминал и корупцијата“, рече Хасани.
Тој посочи дека е суштински за Косово да усвои соодветна легислатива за да може да се придвижи напред.
ЕУЛЕКС може, исто така, да одигра важна улога во борбата против корупцијата, но вели дека таа одговорност паѓа на косовските локални институции кои мора да одиграат многу активна улога, како и граѓанското општество и медиумите.
ЕУЛЕКС и локалните судии досега издадоа 27 пресуди кои се однесуваат на корупција.
Мисијата, заедно со косовските власти, продолжува да ги испитува и претресува случаите во судовите секогаш кога нема доволно докази за тоа, изјави за SETimes портпаролот на ЕУЛЕКС, Блерим Красниќи.
„Имајте предвид дека ЕУЛЕКС не е единствената институција во Косово што се занимава со случаите на корупција.
Мисијата се справува со случаи од висок профил, додека локалните институции се занимаваат со други случаи“, рече Красниќи.
Но, косовското граѓанско општество го критикува придонесот на ЕУЛЕКС, особено во случаите поврзани со повисоките нивоа, каде што локалната полиција и судовите не успеваат независно да си ја вршат работата.
„ЕУЛЕКС има јасен мандат да се бори против корупцијата во Косово.
За жал, за период од три години, ЕУЛЕКС направи многу малку.
Бројот на случаи на корупција што ги води ЕУЛЕКС е многу мал.
Истиот не успеа да ги исполни ветувањата дека ќе ги води случаите на „големите ѕверки“, рече Битичи за SETimes.
Додека косовската влада е критикувана за својата неактивност и покрај неодамна усвоените легислативни мерки, судскиот систем останува премногу слаб и недоволно независен да стори многу.
„Настрана од некои антикорупциски легислативни реформи, во судството нема никакви значајни конкретни дејства.
Правните реформи се недоволни, бидејќи сé уште не е усвоен закон против мафијата и реформите во судскиот систем не покажаа напредок“, рече Битичи.
