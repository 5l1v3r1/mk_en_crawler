13/06/2005
(Ројтерс, Блумберг, АФП, Атинска новинска агенција - 13/06/05; Хеленик радио - 12/06/05; Атинска новинска агенција, Македонска прес-агенција, Катимерини - 11/06/05; Блумберг - 10/06/05; Ројтерс - 08/06/05)
Грчкиот премиер Костас Караманлис освои лесна победа на гласањето во Парламентот за доверба, што ќе й овозможи на неговата влада да ги спроведе своите планови за социјални и економски реформи.
По тридневна расправа, сите 165 пратеници од владејачката конзервативна партија Нова демократија (НД) во грчкиот Парламент од 300 пратеници гласаа за поддршка на владата во отвореното гласање што се одржа рано во понеделникот (13-ти јуни). 
Од 285 пратеници присутни на седницата 120 гласаа против, додека 12-те пратеници на Комунистичката партија го бојкотираа гласањето.
„Ние сакаме и можеме да ја промениме земјата“, им рече Караманлис на пратениците на крајот од парламентарната расправа во неделата вечер, додавајќи дека владата излезе „посилна со цел да им служи на граѓаните и на интересите на земјата“.
Премиерот и водач на НД побара гласање на доверба на неговата влада во средата, откако главната опозициска партија Панхеленско социјалистичко движење (ПАСОК) побара интерпелација за министерот за економија и финансии, Јоргос Алогоскуфис, велејќи дека го довел во заблуда законодавното тело при подготвувањето на буџетот за 2005 година.
Владата сака да изврши измени во работните односи на некои државни претпријатија и да ги направи работните часови пофлексибилни во обид за зголемување на конкурентноста на приватните претпријатија и зајакнување на економијата. 
Таа, исто така, сака да ги намали пензиите и да ја покачи возраста за пензионирање. 
Караманлис вели дека пензискиот систем и власта што синдикатите ја уживаат ја задушуваат грчката економија.
„Ние не правиме компромис со проблемите“, вели Караманлис. 
„Граѓаните бараат да се движиме дури и побрзо, посилно и порешително и ние токму тоа го правиме“, додаде тој, ветувајќи дека владата ќе побара „најширок можен консензус“ и нема да прави „изненадувачки потези“ во текот на реформите.
Спротивставувајќи им се на плановите на владата за реформи, синдикатите најавија штрајкови во следните денови. 
Според нив, предвидените мерки, всушност, ќе го укинат осумчасовното работно време во некои сектори и ќе остават илјадници службеници и работници во државните претпријатија без работа. 
Стапката на невработеност веќе достигна 10 отсто.
Генералната конфедерација на грчките работници (ГСЕЕ) организира 24-часовен штрајк на државните службеници и вработените во приватните претпријатија в четврток. 
Грчките банкарски службеници, кои веќе штрајкуваа четири дена минатата недела, планираат повторно да прекинат со работа в понеделник и вторник, објави Ројтерс. 
ГСЕЕ, исто така, повика на национален референдум на вработените за владините планови на 13-ти јули.
Но, Караманлис укажа на тоа дека неговата влада, која дојде на власт во март 2004 година ветувајќи борба против невработеноста и драстично намалување на буџетскиот дефицит, ќе остане цврсто на патот на реформите.
„Предизвиците се големи“, рече Караманлис во неделата. 
„Сепак, ние ќе ги победиме бидејќи промените што ги планираме ... 
се поддржани од граѓаните и им служат на граѓаните.“
