08/11/2005
Од Георги Митев-Шантек за Southeast European Times во Белград – 08/11/05
Откако се раширија како пожар низ цела Источна и Централна Европа, станбените кредити поврзани со швајцарските франци сега се нудат и во Србија. 
Претходно оваа година, германската банка ХВБ објави дека ќе доделува долгорочни кредити со годишна ефективна каматна стапка од 4,57 отсто - скоро половина помалку од сличните кредити на пазарот.
Оттогаш канцелариите на банката се опседнати од телефонски повици од заинтересирани корисници. 
Кредитите на 25 години предизвикаа сензација, нудејќи им можност за купување на стан на голем број луѓе кои сметаа дека немаат никакви шанси за тоа.
Но, колку и да изгледаат поволно условите, можно е корисниците да не обрнат доволно внимание на целиот документ, предупредува српската центална банка. 
Националната банка на Србија (НБС) ја предупреди јавноста во врска со можните опасности.
„Со оглед на тоа што курсот на динарот се одредува според еврото, заемите во швајцарски франци претставуваат повисоко ниво на ризик, кое е, исто така, евидентно и со пониските каматни стапки“, се вели во официјалното соопштение на НБС. 
Бидејќи Србите ги добиваат своите плати во динари, заемите поврзани со швајцарската валута нужно ги вклучуваат и ризиците од девизниот курс, предупредува централната банка. 
Стапките можат да флуктуираат, намалувајќи ги или зголемувајќи ги обврските на корисниците на заемите во реални услови.
„Кредитите имаат многу долги рокови, и прашање е дали по 20 години франкот ќе остане на истото ниво во однос на еврото“, вели гувернерот на НБС, Радован Јеласиќ.
Дејан Миљковиќ, професор по економија на Белградскиот универзитет се согласува. 
„Не земајте кредити под вакви услови“, вели тој. 
Според Миљковиќ, швајцарскиот франк се очекува да се зголеми побрзо отколку еврото во следниот период, така што тоа ќе биде во корист на банките - а не на корисниците.
Еден од конкурентите на ХВБ се вмеша во дебатата, нарекувајќи ги швајцарките кредити „ризични“.
„Ако луѓето сега претворат половина од своите плати во швајцарски франци и швајцарскиот франк се зајакне наспрема еврото, бидејќи ние обично ги изразуваме платите во евра, половина од месечните плати нема да биде доволно за исплата на каматата. 
Тогаш ова ќе предизвика голем број сериозни проблеми бидејќи банката ќе мора да премине кон присилна наплата на кредитите“, Б92 го цитираше портпаролот на Рајфајзен банк, Светозар Сијачиќ.
Какви и да се предностите и недостатоците, велат аналитичарите, овој потег на ХВБ ја има предноста на дополнителен надолен притисок врз каматните стапки. 
Долгорочните кредити во Србија моментно се за 40 отсто пониски отколку пред една година. 
Банките тешко можат да ги оправдаат високите стапки, кои тие ги бранеа во минатото со слабиот кредитен рејтинг на Србија. 
Постепено овој пазар започнува да се однесува во согласност со пазарните принципи.
Покрај комерцијалните кредити, државните кредити можат да се добијат и преку Агенцијата за обезбедување на станбени кредити, која има договори со десеттина комерцијални банки.
