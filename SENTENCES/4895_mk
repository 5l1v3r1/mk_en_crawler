26/11/2009
(AФП, Ројтерс, Блумберг, ФТ, Гардијан, ББС, Вол стрит џрнал, Вашингтон пост, ЛА Тајмс, Еуроактив, Еуроњус - 26/11/09; Ројтерс, ДПА, Њујорк тајмс, Белата куќа, прес-центар на ОН, Европски парламент - 25/11/09; ББС - 24/11/09; Шведско претседателство на ЕУ - 23/11/09)
Генералниот секретар на ОН, Бан Ки-Мун, и водачите на ЕУ во средата (25-ти ноември) ја поздравија одлуката на американскиот претседател Барак Обама да присуствува на Конференцијата за климатските промени на ОН во Копенхаген.
„Како што се зголемува бројот на шефовите на држави и влади кои го потврдуваат своето присуство, растат и шансите за успешна завршница на овој клучен светски собир“, рече портпаролот на ОН Фархан Хаќ.
Делегации од 192 земји ќе учествуваат на самитот од 7 до 18 декември во Копенхаген, со цел постигнување нов меѓународен договор за намалување на емисијата на гасови со ефект на стаклена бавча, главна причина за глобалното затоплување. 
Договорот ќе го замени Протоколот од Кјото од 1997 година, кој истекува во 2012 година.
Објавувајќи ја одлуката на Обама во средата, Белата куќа потврди дека ќе дојде во главниот град на Данска на 9-ти декември, да ја понуди „американската цел за намалување на емисиите од 17 отсто под нивоата од 2005 година во 2020 година“ и 83 отсто до 2050 година.
Американскиот претседател „со нетрпение очекува да работи со меѓународната заедница за постигнување напредок кон сеопфатен и оперативен Копенхашки договор“, се вели во соопштението.
Шефот за клима на ОН, Иво де Боер, минатата недела реча дека присуството на Обама „ќе направи голема разлика“. 
Поздравувајќи ја веста од средата, тој истакна дека ако американскиот претседател ја објави целта за емисиите во првата недела од разговорите, тоа ќе „ѝ даде голем поттик на конференцијата.
„Нема План Б за Копенхаген, само План А, а А значи акција“, Еуроњус го цитираше Боер. 
„Неразумните бури во Азија и Латинска Америка и продолжената суша во Африка, веќе му предизвикуваат сериозни штети на населението во земјите во развој“.
Високи претставници на ЕУ, вклучително и претседателот на Европската комисија (ЕК) Жозе Мануел Баросо и данскиот премиер Ларс Лоеке Расмузен, исто така ја поздравија одлуката на Обама.
„Јасно ставив до знаење дека ни се потребни што е можно повеќе светски водачи. 
Се надевам дека и другите ќе го следат примерот“, рече Баросо. 
Според Расмузен, посетата на Обама ја подвлекува неговата „волја за придонес во амбициозниот глобален договор во Копенхаген“.
ЕУ минатата година се согласи да одреди правила за намалување на емисиите на јаглероден диоксид за 20 отсто од нивоата во 1990 година, до 2020 година, и се обврза да ја зголеми таа цел на 30 отсто, под услов да биде постигнат светски договор. 
Долгорочната цел на блокот од 27 држави е да се намалат емисиите за 80 отсто, на 95 отсто до 2050 година.
Пред самитот во Копенхаген, министрите за животна средина на ЕУ се состанаа во понеделникот во Брисел, за да ги финализираат позициите и стратегиите на блокот.
Шведскиот министер за животна средина Адреас Карлгрен, чија земја моментно претседава со ЕУ, по состанокот рече дека Унијата е „обединета и добро подготвена“ да го направи самитот успешен.
„ЕУ ќе се заложи за сеопфатен договор во кој ќе бидат вклучени сите држави“, рече тој. 
„Сите партии мора да претстават доволно понуди за намалување на емисиите и финансирањето. 
Ова важи како за индустријализираните држави како што се САД, така и за брзорастечките економии, како што е онаа на Кина. 
Копенхаген мора, исто така, да биде појдовна точка за брзи мерки против уништувањето на шумите, а пари за ова мора итно да бидат ставени на располагање.“
Сепак, финансирањето е меѓу прашањата кои сé уште не се решени. 
Затоа, постојат сомнежи дека во Копенхаген ќе биде постигнат законски обврзувачки договор. 
Многумина веруваат дека самитот следниот месец ќе послужи како катализатор за нов договор во 2010 година.
