12/10/2009
(ФТ, ДПА, Фена - 11/10/09; Eуроњус, Бета, Б92 - 10/10/09; AП, АФП, Ројтерс, ББС, РФЕ/РЛ, Фена, АКИ - 09/10/09)
Високи претставници на ЕУ и САД во петокот (9-ти октомври) се состанаа со водачите на седум политички партии во Босна и Херцеговина (БиХ), на разговори околу начините за прекинување на политичкиот ќор-сокак што го блокира напредокот на земјата кон пристапувањето во ЕУ и НАТО.
„Дојдовме овде ... 
за да им кажеме на водачите на Босна дека сега е навистина време да му се приклучат на остатокот од регионот во придвижувањето напред со европската и евроатланската интеграција“, изјави шведскиот министер за надворешни работи Карл Билт за новинарите по состанокот.
Билт, чија земја моментно претседава со ЕУ, и американскиот заменик државен секретар Џејмс Стајнберг ги преводеа разговорите во Кампот Бутмир, седиштето на ЕУФОР во предградието на Сараево. 
Ним им се придружи комесарот за проширување на ЕУ, Оли Рен, високиот претставник и специјален претставник на ЕУ (ЕУСР) во БиХ Валентин Инцко и неговиот претходник, словачкиот министер за надворешни работи Мирослав Лајчак.
Уставните реформи беа меѓу клучните прашања за кои беше дискутирано во петокот со водачите на најголемите партии кои ги претставуваат бошњачката, хрватската и српската заедница.
Сулејман Тихиќ од Партијата за демократска акција, Харис Силајџиќ од Партијата за Босна и Херцеговина и Златко Лагумџија од опозициската Социјалдемократска партија, ги претставуваа Бошњаците во разговорите. 
Босанските Хрвати беа претставени од водачите на Хрватската демократска заедница на Босна и Херцеговина и Хрватската демократска заедница 1990, Драгач Човиќ и Божо Љубиќ. 
Милорад Додик, водачот на Алијансата на независните социјалдемократи (СНСД) и Бранислав Бореновиќ од Партијата за демократски напредок ги претставуваа босанските Срби на состанокот во петокот.
Со години меѓународната заедница ги повикува политичарите во БиХ да се согласат околу измените на уставот со кои би се подобрила ефикасноста и функционалноста на исклучително гломазниот систем на управување на земјата.
Дејтонскиот мировен договор, со кој беше ставен крај на конфликтот во БиХ во периодот 1992-1995 година, ја остави земјата поделена на два ентитета за широка автономија -- муслиманско-хрватската Федерација на БиХ (ФБиХ) и Република Српска (РС), со која управуваат Србите -- кои имаат своја сопствена влада и парламент. 
Покрај ова, постои и национален парламент и влада, како и трипартитно претседателство, чиј мандат ги претставува трите главни етнички групи.
„Сите три етнички групи ќе мора да направат компромис за создавање функционален иден устав“, рече Стајнберг во петокот. 
„Никој нема да ги оствари своите максималистички цели.“
Во 2006 година босанските политичари се согласија околу пакетот уставни измени, со цел зајакнување на централните институции и подобрување на нивната ефикасност, но тие никогаш не беа усвоени.
Бошњаците вршат притисок за укинување на двата ентитети, за да може земјата да влезе во ЕУ како обединета нација. 
Босанските Хрвати, кои генерално ја поддржуваат оваа идеја, сепак инсистираат на тоа дека треба да добијат свој сопствен регион во случај етничката поделба на земјата да биде зачувана.
Босанските Срби жестоко се противат на какви било чекори кон намалување на значителната автономија на нивниот ентитет, а уште повеќе на негово укинување. 
Додик, премиерот на РС, постојано се заканува уште од 2006 година дека ќе распише референдум за независност или -- во последно време -- дека ќе ја прекине соработката на својот ентитет со федералните институции.
„Ние не сме заинтересирани за уставни измени“, изјави тој за белградската телевизија Б92 во саботата, додавајќи дека БиХ „ја покажува својата неуспешност од фактот дека е резултат на напорите на меѓународната заедница да се одржи како држава“.
Поради зголемената националистичка реторика во БиХ во текот на изминатите три години и растечката политичка тензија меѓу главните етнички групи во земјата, спроведувањето на реформите потребни за ЕУ беше блокирано. 
Заради тоа, земјата не успеа да направи голем напредок на својот пат кон пристапувањето од 2008 година, кога ги направи своите први чекори кон членството, со потпишување на Спогодбата за стабилизација и асоцијација со Брисел.
„Морате да донесете одлуки кои се неопходни за да ви овозможат да аплицирате за членство во ЕУ“, рече Билт во петокот. 
„Не сакаме Босна и Херцеговина да биде оставена зад“ останатите земји од регионот.
„ЕУ претставува сојуз на суверени демократии, а не сојуз на полуфункционални половични протекторати“, рече Билт во четвртокот. 
„Босанските политичари се оние што треба да ја водат земјата од полупротекторат до суверена демократија.“
Говорејќи на состанокот во петокот, меѓународните дипломати рекоа дека ќе има нов круг разговори во ист состав на 20-ти октомври. 
Дотогаш политичарите на БиХ ќе се обидат да постигнат компромис за иднината на својата земја, со цел обновување на нејзиниот процес на интеграција во ЕУ.
