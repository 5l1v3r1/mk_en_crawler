07/07/2010
Од Пол Чикои за Southeast European Times во Букурешт – 07/07/10
Ниту една од четирите главни цели што ги презеде Романија во текот на надзорниот механизам на ЕУ -- Механизмот на соработка и верификација (МЦВ) -- за правдата и внатрешните работи не е остварена досега, се заклучува во истражувањето на две романски невладини организации.
Истото препорачува дека треба да се задржи МЦВ.
Вкупно 84 експерти -- 60 новинари и 24 претставници на невладини организации специјализирани за правдата и антикорупцијата -- учествуваа во истражувањето, објавено минатиот месец од Романското академско општество и Романскиот центар за европска политика.
Според МЦВ, формиран за Романија и Бугарија, Европската комисија издаде двегодишни извештаи кои го проценуваат напредокот што го постигнаа најновите членки во областа на правдата.
Има пет вакви извештаи за Романија откако таа пристапи во ЕУ во 2007 година.
Има четири референтни услови утврдени за Романија, и шест за Бугарија.
Големо мнозинство испитаници, 91 отсто, се согласија дека најголем неуспех има во првата цел, во која се повикува на „консолидирање на транспарентноста и ефикасноста на дејствувањето на правдата, особено преку унапредувањето на капацитетот и одговорностите на Врховниот совет на судии“.
Советот, 19-члена комисија од која 14 членови се судии, го надгледува полето на правдата и е гарант на нејзината независност.
Најмалку 65 отсто од 84 експерти заклучија дека втората цел -- создавање на Национална агенција за интегритет да ги проверува политичарите и имотите на високите државни службеници за евентуални судири на интереси -- не е исполнета.
Скоро 60 отсто дале ист одговор кога биле запрашани за третата цел -- продолжувањето на напредокот постигнат во непристрасното испитување на масовната корупција.
Што се однесува до четвртата цел -- континуираното спроведување на мерките за спречување и борба против корупцијата во локалната администрација -- скоро 71 отсто од испитаниците рекле дека не е исполнета.
Како последица на ова, две третини од испитаниците рекле дека МЦВ мора да се задржи и дека санкциите треба да бидат уште построги за неисполнување на четирите референтни услови задоволително.
Околу 86 отсто рекле дека МЦВ го задржал или зајакнал предметот на корупцијата на јавната агенда, додека 85 отсто од нив сметаат дека механизмот, исто така, довел до промена во политичкиот говор, во врска со корупцијата.
Експертите, исто така, ја критикуваат улогата на парламентот во борбата против корупцијата, при што 80 отсто од нив рекле дека институцијата го злоупотребува своето право да одобрува кривични истраги против своите членови.
Само Националниот оддел против корупцијата (ДНА) добил позитивна оценка, при што 56 отсто од експертите се согласија дека си ја врши работата.
„Резултатите од истражувањето се во извесна мера предвидливи, со оглед на тоа што напорите за остварување на овие услови се минимални, да не речеме никакви“, рече Ан-Мари Блајан, новинарка на веб страницата Hotnews за SETimes.
„Не е изненадување ниту заклучокот дека МЦВ мора да се задржи.
Постои едногласно мислење дека, ако ЕУ не вложи минимален притисок, реформите целосно ќе исчезнат“, додаде таа.
Сепак, таа оспорува некои заклучоци на истражувањето.
„Дискутабилно е до кој степен МЦВ донесе промена во политичкиот говор во Романија.
Можеби целата политичка класа ги усвои темите на антикорупциската борба и реформите во својот пред или непосреден по-ЕУ говор, но последните парламентарни избори во 2008 и претседателските избори во 2009 покажаа дека ова повеќе не е преокупација“, рече таа.
„Но, овие теми испливаа повторно на површина пред да се објави извештајот на ЕК“, заклучи Блајан, чија специјалност се прашањата на ЕУ.
