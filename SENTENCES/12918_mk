01/12/2004
БЕЛГРАД, Србија и Црна Гора -- Британскиот министер за одбрана, Џефри Хун, во вторникот (30-ти ноември) побара од Србија и Црна Гора и од Хрватска да ги уапсат и екстрадираат осомничените за воени злосторства, кои се кријат на нивните територии. 
Тој рече дека имал отворен разговор со претседателот на Србија и Црна Гора, Светозар Маровиќ, во врска со тоа што не е постигнат напредок во апсењето на обвинетите. 
Во одделна прилика, српскиот премиер Воислав Коштуница во вторникот рече дека Србија ќе ги исполни сите свои меѓународни обврски, но не даде повеќе детали.
Претходно истиот ден, Хун им рече на хрватскиот претседател Стипе Месиќ и министерот за одбрана, Берислав Рончевиќ, дека нивната земја, исто така, досега не ги исполни своите обврски кон Трибуналот на ОН за воени злосторства. 
Според кабинетот на Месиќ, Хун рекол дека НАТО И ЕУ се загрижени во врска со негативната оценка за соработката на Хрватска, дадена во неодамнешниот извештај на главната обвинителка на ОН за воени злосторства, Карла дел Понте, пред Советот за безбедност на ОН. 
(Бета - 01/12/04; AФП, Танјуг - 30/11/04)
