07/06/2010
Од Недељко Рудовиќ за Southeast European Times во Подгорица – 07/06/10
Според црногорското Министерство за финансии, БДП на земјата се намали за 5,3 отсто во 2009 година, но според проценката на ММФ, намалувањето беше 7 отсто.
Со оглед на тоа што владата ги намали платите во јавната администрација за 30 отсто, Црногорците се соочуваат со мрачна слика.
Лекарите и наставниците сега добиваат околу 400 евра месечно.
Полицајците и војниците добиваат околу 300 евра.
Во меѓувреме, животните трошоци се зголемија:
киријата за мал стан во Подгорица изнесува околу 200 евра месечно -- поради што многумина не можат да врзат крај со крај.
Покрај ова, некои работници не добиле плати со месеци.
Економските експерти велат дека еден од главните проблеми е тоа што економијата не ги разви своите производствени и извозно-ориентирани претпријатија.
Покрај тоа, големите јавни трошоци -- резултат на обемниот административен апарат -- остануваат проблем.
„Микро, малите и средните претпријатија во областите на производството на органска храна, обработката на дрво, камен, производството на вода, шумите и морските производи и услужниот сектор треба да имаат посебно внимание.
Специјалниот третман во блиска иднина треба да [го вклучува] туристичкиот сектор, со поморски бизнис за повеќекратни ефекти на долгорочен план“, рече претседателот на Инвестицискиот и развојниот фонд Драган Лајовиќ.
Фондот беше формиран од страна на владата минатата година со цел да го поттикне економскиот развој.
Странските инвестиции, исто така, се намалија.
Од 2006 до 2008 година имаше огромна побарувачка од луѓето во Русија и Велика Британија за имот на црноморското крабрежје -- но тоа повеќе не е случај.
Минатата година неколку приморски проекти беа прекинати на средина поради недостаток на средства.
„Излезот од кризата вклучува ...
пакет, кој треба да се заснова на отворање на економијата кон странските инвестиции, со што ќе се постигнат позитивни повеќекратни ефекти“, рече Лајовиќ, вклучително и отворање нови работни места.
Тој предупреди дека странскиот капитал бара плодна почва и дека Црна Гора не е единствената дестинација која е погодна.
Сепак, еден од проблемите е тоа што банките во земјата значително го намалија кредитирањето минатата година.
„Моментно има само 59 претпријатија за кои црногорските банки ќе обезбедат кредитна поддршка, што претставува поразителен факт“, изјави главниот економист на Централната банка, Зорица Калезиќ, за SETimes.
Црногорскиот Централен регистар покажа дека има 51.505 претпријатија во земјата на крајот од април.
Со оглед на тоа што банките не даваат кредити, работодавачите предупредија дека ќе мора да отпуштаат вработени.
Актуелната стапка на невработеност изнесува 12,4 отсто.
Сепак, конкретната бројка најверојатно е многу повисока бидејќи оние кои не се пријавиле во бирото за вработување, не се сметаат.
„Нето профитот на економијата, според неодамнешните податоци, на крајот од 2009 година беше само 12 милиони евра -- на крајот од 2007 година беше 270 милиони евра“, рече Калезиќ.
Истакнувајќи дека Црна Гора минатата година акумулирала трговски дефицит од 1,36 милијарди евра, менаџерот на претпријатието Актива, Младен Бојаниќ, претполага дека економската политика на земјата се потпира повеќе на импровизација отколку на добро развиена стратегија.
„Новите идеи бараат нови луѓе.
Владата мора да ја дефинира јасно стратегијата за излегување од кризата и конечно да одлучи дали нејзиниот приоритет ќе биде социјалната политика, зачувувањето на власта или економски развој“, изјави Бојаниќ за SETimes.
