26/05/2009
Од Бојана Миловановиќ за Southeast European Times во Белград -- 26/05/09
И покрај својата 200-годишна традиција, Србија се соочува со големи предизвици во секторот на високото образование -- главно во врска со усвојувањето на европските стандарди и пристапувањето во заедничкиот европски образовен систем.
Во 2003 година Србија ја потпиша Болоњската декларација, клучен документ усвоен од 46 земји.
Договорот предвидува воспоставување единствен универзитетски простор и воведување еднакви стандарди за наставата и оценувањето во европските земји.
Ова ќе овозможи различните степени да се вреднуваат на еднаква основа на европскиот пазар на трудот.
Унифицираниот образовен простор ќе им овозможи на студентите слободно да се движат од земја во земја за да го завршат своето образование, на кој било универзитет во рамките на болоњскиот систем.
Експертите предвидуваат дека заедничкиот европски високообразовен систем ќе биде комплетиран следната година.
На неодамнешната министерска конференција за високото образование во Левен, Белгија, Србија доби 3,8 поени од можни 5, за напредокот што го постигна во спроведувањето на Болоњската декларација во текот на изминатите три години.
Таа се рангираше на 24-тото место од 46 земји, иако беше меѓу последните што започнаа со спроведување на декларацијата.
Министерот за образование, Жарко Обрадовиќ, рече дека е задоволен од оценката на Србија и дека верува оти истата го одразува квалитетот на српското високо образование.
Иако квалитетот е неоспорен, рече Обрадовиќ, некои аспекти треба да се променат.
Претседателот на студентскиот парламент при Белградскиот универзитет, Александар Јовиќ, исто така, ја искажа потребата за промени.
Тој верува оти најголемиот проблем е преголемата широчина на наставната програма.
Многу студенти тешко ги положуваат испитите, и покрај нивната посветеност на систематското учење.
Сепак, додаде тој, студентите се „загрижени ...
бидејќи голем број училишта ја најавија можноста за зголемена настава“, што негативно ќе се одрази на животниот стандард на семејствата.
Заменик-ректорот на Белградскиот универзитет, Неда Бокан за Southeast European Times изјави дека „студентите и професорите мора подеднакво да се ангажираат за да се постигне поефикасно високо образование и да се [создаваат] експерти кои ќе можат да си ја работат својата работа добро по дипломирањето“.
За да се оствари тоа, универзитетите мора да ја хармонизираат својата традиција со современите образовни текови и европските стандарди, рече таа.
Белградскиот универзитет е основан во 1808 година со формирањето на т.н. Високо училиште за право и филозофија.
Неговите студии траеле три години, како и тогашните австриски академии, што одговара на денешните професионални студии, објасни Бокан.
Истиот прерасна во 31 факултет со скоро 90.000 студенти и дипломирани студенти, десет институти и околу 4.500 професори и асистенти.
Во Србија има уште шест дополнителни државни универзитети и седум приватни.
