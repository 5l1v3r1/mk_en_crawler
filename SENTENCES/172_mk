17/09/2007
Од Антонио Прленда за Southeast European Times во Сараево – 17/09/07
Босна и Херцеговина (БиХ), земја со исклучително сложена владина структура, се соочува со особено бавен напредок во последниве месеци. 
Изборната кампања минатата година беше обележана со враќање кон провокативна, етно-националистичка реторика и политичката клима продолжи да се влошува.
ЕУ беше јасна дека шансите на оваа земја за напредување во нејзиниот обид за пристапување зависат од спроведувањето на реформите, чија цел е зајакнување на државните институции. 
Актуелната државна структура -- со три конститутивни народи и два ентитети -- е производ на Дејтонскиот Договор, кој стави крај на четиригодишниот конфликт во 1995-та година.
Иако договорот има заслуга за прекинување на насилството, повеќето набљудувачи се согласуваат дека политичкиот систем утврден со него е сложен, неефикасен, скап и најпосле не е во согласност со европските стандарди. 
Но, се покажува дека нема политичка волја за негова промена.
Екстремните политичари и во двата ентитети се одговорни за овој ќор-сокак, но повеќето набљудувачи се согласуваат дека премиерот на Република Српска (РС) Милорад Додик е најзаслужен за поттикнување на актуелната антагонистичка атмосфера. 
Лидерот на Сојузот на независни социјал демократи (СНСД), кој лесно победи на изборите во 2006-та година, Додик жестоко се залага за зајакнување на ентитетот на Босанските Срби за сметка на државата.
„Не ме интересира ништо друго, освен РС. 
За мене БиХ е само конструкција создадена со Дејтонскиот Договор. 
А, јас го почитувам договорот“, рече тој неодамна. 
Во една друга прилика, тој ја опиша БиХ како „брза кочница за развојот на РС“. 
Локалните, како и странските политичари, му упатија критики дека се обидува да го направи ентитетот полуавтономна држава.
На изборната кампања бошњачките политичари излегоа со барања РС да биде укинета. 
Додик се закани со референдум за независност. 
Врвните функционери во РС и претставниците на ентитетот во парламентот на БиХ предупредија дека можат да побараат враќање на сите овластувања кои беа префрлени од ентитетите кон државата во последниве години.
„Ако барањата за укинување на РС продолжат, ние ќе побараме враќање на нашите овластувања за одбраната, индиректниот данок и Високиот судски совет на ниво на ентитетот“, рече претседателот на РС Милан Јелиќ.
Додик и неговиот СНСД се залагаат за една БиХ организирана како децентрализрана, федерална држава, со РС како една федеративна единица. 
Додик тврди дека воведувањето на проста плуралистичка демократија, со целата земја како една изборна единица, ќе доведе до тоа земјата да биде доминирана од страна на Бошњаците. 
Како човек со широка мрежа на локални деловни контакти, тој цврсто верува дека економијата е главна движечка сила за иднината на ентитетот на Босанските Срби.
Роден во март 1959-та година во Лакташи, во близина на Бања Лука, Додик дипломираше на Факултетот за политички науки на Универзитетот во Белград. 
Од 1986-та до 1990-та година, тој ја водеше општината Лакташи. 
За време на војната во БиХ, тој беше претставник во државното собрание на РС. 
Тој ја формираше фракцијата на независни пратеници во парламентот, кој беше единствената политичка опозиција на владејачката Српска демократска партија (СДП), партијата предводена од обвинетиот за воени злосторства Радован Караџиќ.
Фракцијата на која тој беше претседател го формира јадрото на неговата сегашна партија. 
Во 1997-та година, тој беше избран во државното собрание на РС. 
Во јануари 1998-та година, тогашниот претседател на РС Билјана Плавшиќ го назначи за премиер. 
Неговата влада траеше до јануари 2001-та година.
Додик беше концентриран на зајакнување на неговата политичка партија, остро критикувајќи ја СДП. 
Тој го привлече вниманието на меѓународната заедница во БиХ, која почна да го гледа како прогресивна алтернатива на националистичките екстремисти.
Во февруари 2006-та година, кога Додик беше назначен за премиер откако неговата партија победи на изборите, тој вети дека ќе го заштити постоењето на РС.
„Во 1996-та година, Додик беше еден од ретките политичари во РС кој јавно тврдеше дека обвинетите за воени злосторства Радован Караџиќ и Ратко Младиќ мора да бидат предадени на Хашкиот трибунал за воени злосторства“, вели Тања Топиќ, политички аналитичар во фондацијата Фридрих Еберт во Бања Лука. 
„Додик, прагматичар, комбинација на политичар и бизнисмен, тогаш се приклони кон популистичка политика која му донесе огромна поддршка од јавноста“.
Според Топиќ, постојат голем број фактори за повторното избувнување на националистичката реторика. 
Еден од нив е тоа што главните верувања никогаш вистински не се промениле. 
Со години, вели таа, граѓаните на РС беа јавно и политички воспитувани дека нивниот ентитет е во суштина држава. 
Покрај тоа, додава Топиќ, меѓународната заедница не успеа да ги убеди Босанските Срби дека актуелната структура е премногу скапа и дека парите кои сега се трошат за огромната администрација би можеле да бидат подобро искористени на нешто друго, на пример, на социјалните програми.
Муабетите за референдум за независност во РС, исто така, се разгорени од дебатата за статусот на Косово, вели Топиќ, тврдејќи дека српските политичари ја користат РС како дел од обидот да спречат Косово да се отцепи.
Цената за граѓаните и во двата ентитети е забавување на патувањето на БиХ кон евро интеграција. 
Реформите во полицијата се клучен предуслов за потпишување на Договор за стабилизација и асоцијација со ЕУ, чекор кој сеуште би можел да се случи годинава. 
Но, реформите многу доцнат заради настојувањето на Додик дека полициската власт мора да остане на ниво на ентитетите. 
Исто така, претставниците на РС се спротивставуваат на барањето на НАТО да ја постави администрацијата за цивилна заштита на државно ниво.
Со ваквите прашања, кои тешко можат да се решат, изгледите за компромис за поголемиот проблем околу уставните реформи не се розеви. 
„БиХ е заглавена помеѓу два концепти на уставна структура кои меѓусебно се исклучуваат -- еден кој повикува на укинување на ентитетите и другиот кој бара понатамошно постоење на РС“, вели Топиќ. 
„Тешко е да се пронајде излез, а досега меѓународната заедница беше дезориентирана околу тоа“.
Топиќ верува дека надминувањето на овој ќор-сокак ќе бара цврста ангажираност од страна на меѓународната заедница, која мора некако да пронајде правата насока помеѓу приодите на двајцата поранешни Високи Претставници: Педи Ешдаун, кој без двоумење ги користеше своите бонски овластувања за отпуштање на државни функционери и наметнување на промените за кои се залагаше и Кристијан Шварц-Шилинг, кој ги оставаше локалните политичари сами да ги решаваат проблемите, без голем успех.
Актуелниот Висок Претставник Мирослав Лајчак, кој ја презеде функцијата во јули, остро го критикуваше ставот на Додик, а особено неговиот предлог дека РС би можела да се отцепи. 
Премиерот „треба внимателно да размисли дали сака да ја предизвика меѓународната заедница со изјави кои го ставаат под сомнение уставниот поредок на Босна и Херцеговина и Дејтонскиот мировен договор“, предупреди Лајчак минатиот месец.
Беше поставен рок до крајот на септември за постигнување договор за реформите во полицијата. 
Ако политичките лидери не успеат да постигнат компромис, ДСА нема да биде потпишан годинава и обидот на земјата за членство во ЕУ ќе биде во незавесност. 
„Босна и Херцеговина сега ризикува да заостане во однос на нејзините соседи и да заврши последна на патот кон Европа“, рече специјалниот пратеник за проширување на ЕУ Оли Рен.
