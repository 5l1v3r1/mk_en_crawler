26/09/2012
Дражен Ремиковиќ и Светла Димитрова за Southeast European Times -- 26.09.12
Овогодинешната вежба Чакалов камен, мултинационална вежба за обука на специјалните сили чиј домаќин беше Хрватска по втор пат од 2009 година, беше затворена во вторникот (25-ти септември).
На вежбата учествуваа вкупно 2.000 припадници на персоналот за специјални операции од девет земји-учеснички -- Хрватска, Италија, Латвија, Литванија, Норвешка, Полска, Романија, Словачка и САД -- и набљудувачките земји Финска и Франција.
Вежбата беше спроведена на различни локации во оваа јадранска република.
Фокусот на вежбата беше ставен на глобалната борба против тероризмот.
Учесниците добија сценарио според кое криминална група крадеше нуклеарен, биолошки и хемиски материјал од индустриска централа во измислената земја Фридонија.
Материјалот требаше да биде предаден на терористичка организација.
Работејќи заедно, учесниците ловеа криминалци и го откриваа материјалот, за потоа да откријат дека групата има пипци кои продираат длабоко во Фридонија и мора да биде запрена.
Потоа е формирана коалиција на членките на НАТО, за да й помогне на Фридонија да се справи со нејзиниот бунтовнички проблем.
Главната цел на вежбата беше градењето на капацитетите за специјални операции и подобрување на меѓусебната оперативност меѓу европските партнерски земји, за тие подобро да се справат со заедничките предизвици и да ги исполнат заедничките цели.
Персоналот на специјалните сили спроведе операции на специјално извидување, вклучително и надзор и директни операции на море -- како што е пресекување на бродови и заземање бази -- претежно навечер.
„Важноста на овие вежби е клучна за армијата, особено со оглед на тоа што оваа вежба има за цел проширување на соработката и меѓусебната оперативност меѓу вооружените сили на земјите-учеснички, со цел зајакнување на регионалната безбедност и стабилност, процедури и обука ...
планирање и спроведување на активностите на силите за специјални операции“, рече за SETimesМислав Симатовиќ, портпарол на хрватското Министерство за одбрана.
„Тука се работи за градење структури во рамките на една единствена вежба со акцент на потребите на вооружените сили на Хрватска и на граѓанското општество“, рече тој.
„Тие претставуваат многу важен аспект од цивилно-воената соработка.“
Игор Табак, воен аналитичар и претседател на Удруга ОБРИС-Обрана и сигурност, невладина организација за одбрана и безбедност, рече дека една ваква вежба дава можност националните трупи да ги споредат соодветните делови на вооружените сили со оние на другите земји.
„Важноста на ваквите вежби е голема, бидејќи тие се некои од малкуте [вооружени сили] кои сé уште можат да ги продлабочат својата обука и теренска проверка.
Ваквите активности претставуваат двигател за одржување прифатливи активности на вооружените сили“, рече Табак заSETimes.
Хрватскиот претседател Иво Јосиповиќ ги посети војниците за време на нивната вежба, изразувајќи задоволство од успехот на војската во земјата.
„Оваа вежба претставува пример за тоа како мултинационалните сили работат во многу деликатни ситуации, бидејќи ние тука говориме за елитни војници.
Нашите партнери се задоволни и сите го фалат Министерството за одбрана и вооружените сили за организирањето на оваа одлична вежба“, изјави Јосиповиќ за новинарите.
