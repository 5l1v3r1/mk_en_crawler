07/07/2006
Српскиот министер за капитални инвестиции, Велимир Илиќ, вели дека владата ќе инвестира 150 милиони евра во спроведувањето на својата политика за домување во периодот 2006-2007 година.
Тој, исто така, рече дека се подготвува нов нацрт-закон за социјални станови.
Парите од фондот првенствено ќе бидат наменети како помош за ранливите групи како што се бегалците, Ромите и хендикепираните, како и за самохраните мајки, изјави министерот.
Aлбанската влада и Светската банка потпишаа договор за заем во висина од 15 милиони американски долари, кој ќе биде искористен за реализација на Проектот за образовано усовршување и праведност во земјата.
Проектот е вреден вкупно 75 милиони американски долари и го кофинансираат Европската инвестициона банка и Инвестиционата банка на Советот на Европа.
Две банки во Босна и Херцеговинa -- Тузланска банка и ЦБС банка -- го завршија своето спојување, според официјалното соопштение.
Почнувајќи од 1-ви јули банките ќе функционираат под името „НЛБ Тузланска банка“.
Вкупниот капитал изнесува околу 288 милиони евра.
Парламентот на Република Српска (РС) ја одобри програмата за приватизација за „Телеком Српске“, која предвидува идна продажба на 65 отсто од телекомот на ентитетот на стратешки инвеститор.
Според претходните изјави од владата на РС, 80 отсто од акциите во „Телеком српске“ би требало да се продадат за најмалку 440-450 милиони евра.
Исландското претпријатие „Актавис“ официјално ги објави плановите за учество на тендерот за купување на 100 отсто од акциите на „Плива“, најголемото фармацевтско претпријатие во Хрватска.
„Актавис“ ќе понуди вкупно 101 евро за акција.
Во меѓувреме, американската фирма „Бар“ ја обнови својата понуда за „Плива“, зголемувајќи ја на 104 евра за акција.
Романскиот парламент го усвои новиот фискален законик со тесно мнозинство од три гласа.
Законикот ќе обезбеди даночни стимулации за претпријатијата кои ќе инвестираат над 500.000 евра во рок од пет години.
Истиот предвидува и усогласување на локалните даноци еднаш на секои три години.
(Разни извори – 30/06/06 – 07/07/06)
