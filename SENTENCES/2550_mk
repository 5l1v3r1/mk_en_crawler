18/01/2006
(OHR Morning Media Brief - 18/01/06; Ројтерс, ФЕНА, SEE Security Monitor - 17/01/06)
Осумте главни политички партии во Босна и Херцеговина (БиХ) во вторникот (17-ти јануари) ја завршија последната рунда разговори за уставните реформи без да постигнат договор за клучните измени.
За време на прославите во ноември минатата година во Вашингтон по повод десетгодишнината од Дејтонскиот мировен договор, партиските шефови ветија дека ќе направат измени на уставот со цел да се изврши преструктуирање на централните институции и да се овозможи евроатланската интеграција на земјата. 
Тие, исто така, ветија дека ќе ги усвојат уставните реформи до март 2006 година, пред општите избори во земјата во октомври.
Но, за време на последниот круг разговори, со посредство на САД, во Сараево политичарите од босанските муслимани, Срби и Хрвати не успеаја да постигнат договор за мерките кои предвидуваа замена на сегашното трипартитно претседателство со еден претседател и зајакнување на државниот парламент.
Разговорите, наводно, запнале поради инсистирањето на политичарите од босанските Срби за воведување на гласање на ентитетите во Претставничкиот дом на БиХ, додека босанските муслимани настојувале да се отстрани сегашниот праг од минимален број парламентарни гласови од двата ентитета во земјата за одобрување на законите. 
Претставниците од српскиот ентитет, Република Српска (РС), исто така, се спротивставиле на идејата за еден претседател.
Претставниците на ЕУ и на САД во БиХ изразиле разочарување од исходот на преговорите, но укажале на тоа дека вратата можеби не е целосно затворена за понатамошните напори за постигнување на компромис.
„За жал, партиите влегоа во ќор-сокак во врска со неколкуте преостанати прашања кои се однесуваа на претседателството и на парламентот“, изјави американскиот амбасадор во БиХ, Даглас Мекелхани, кој претседаваше со разговорите, на заедничката прес-конференција со дипломатите од ЕУ, британските и австриските дипломати во вторникот. 
„Морам да бидам искрен и да кажам дека сум разочаран“, додаде тој, истакнувајќи дека сé уште е можен договор ако водачите покажат потребна политичка волја.
Искажувајќи исто мислење како Мекелхани, Мајкл Хемфрис, шефот на делегацијата на Европската комисија (ЕК) во БиХ, истакна дека сé уште има време да се направат уставните измени за кои веќе е постигната согласност. 
Тоа, додаде тој, ќе го олесни напредокот во пристапот на земјата во ЕУ.
Локалните медиуми во средата го цитираа Мекелхани дека неговиот персонал и правните експерти на БиХ во текот на следните денови ќе работат на подготвувањето на законите за овие измени.
Мерките за кои партиите постигнаа согласност во текот на претходните рунди разговори вклучуваат зајакнување на улогата на премиерот на БиХ и проширување на централната влада од девет на единаесет министри. 
Двајца од министрите од БиХ, наводно, ќе бидат задолжени за спроведување на договорите што земјата ќе ги постигне во своите разговори за стабилизација и асоцијација со ЕУ. 
Првата рунда од овие разговори е закажана за 25-ти јануари.
Британскиот амбасадор, Метју Рајкрофт, рече дека меѓународната заедница нема да се откаже од напорите за постигнување договор за уставните измени. 
„Постојат три причини за ова“, рече тој. 
Првата, функционалноста на државата, која бара постоење на систем кој ќе работи за граѓаните на оваа држава. 
Втората причина се човековите права, а третата, и најважна, се подготовките за европската интеграција.“
