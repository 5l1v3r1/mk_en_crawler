12/08/2010
Од Линда Карадаку за Southeast European Times во Приштина --12/08/10
Косовскиот аналитичар Белул Беќај е еден од многуте косовски граѓани кои лесно патувале во и надвор од поранешна Југославија со старите југословенски пасоши. 
„Имаше многу повеќе слободно движење во тоа време во споредба со денес“, изјави Беќај за SETimes. 
Тоа се промени кога државата се подели во 1990-тите.
За Беќај, главната грижа сега е што Косово може да остане изолирано дури и ако неговите соседи добијат право на слободно движење во Шенген зоната.
„Стандардизацијата на потребните критериуми бара подолго време и поефикасна работа, што е подобро отколку директните последици ако Косово остане изолирано ... 
болна илустрација на ваквите последици е трагедијата на граничниот премин на реката Тиса“, вели тој.
Во изминатава година, околу 15 косовски граѓани починаа во обид да ја преминат нелегално границата на реката Тиса меѓу Србија и Унгарија, водени од прекугранични шверцери.
Високи претставници на ЕУ во посета на Косово рекоа дека има услови кои мора да се исполнат за да може процесот на визната либерализација на Косово да се придвижи напред.
За време на посетата на Приштина минатиот месец претседателот на ЕУ, Херман Ван Ромпуј, рече дека процесот на визната либерализација има технички предуслови.
Косовскиот премиер Хашим Тачи очекува неговата влада наскоро да добие официјален водич за визната либерализација.
На состанокот во јули за Дијалогот за процесот на стабилизација и асоцијација во Приштина, Тачи рече дека владата презела мерки и конкретни чекори за исполнување на неопходните критериуми и одобрување на правните услови.
„Почетокот на официјалниот дијалог ќе му овозможи на Косово поскоро да пристапи во Шенген, нешто што ќе им овозможи на нашите граѓани да патуваат без ограничувања во ЕУ ... 
Сакам да ја поканам Европската комисија да го оцени и отпочне процесот“, рече Тачи.
Косовскиот аналитичар Мухарем Нитај вели дека изоставањето на младата држава надвор од процесот на интеграција, додека земјите што го опкружуваат Косово се дел од него, е апсурдно.
„Фактот што постои мисија на ЕУ во Косово со неколку илјади луѓе, мисија на ОН и мировна воена мисија на НАТО во Косово, а државата е изоставена од процесот на визната либерализација, говори повеќе за неуспехот на Европа отколку за неуспехот на Косово, изјави Нитај за SETimes.
Тој вели дека Косово не е полошо од останатите места во регионот кога станува збор за економскиот развој, безбедноста, правната инфраструктура или другите предуслови на процесот.
„Ако ЕУ не може да постигне консензус за вакво чувствително прашања, тогаш тоа одразува повеќе проблеми во ЕУ отколку во Косово ... 
двоумењето на ЕУ е контрапродуктивно бидејќи тоа може, исто така, да го охрабри нелегалното преминување на границите од државите во регионот“, вели Нитај.
