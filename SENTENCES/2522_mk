24/02/2006
Од Берта Фониќи за Southeast European Times во Приштина – 24/02/06
Осумчлената косовска делегација се врати во Приштина доцна во вторникот (21-ви февруари), по дводневните разговори во Виена -- прва рунда директни преговори помеѓу косовските и српските претставници. 
Вториот состанок ќе се одржи на 17-ти март.
Сепак, значајната прва рунда од разговорите не го опфати прашањето на решавање на конечниот статус на покраината. 
Наместо тоа, состанокот -- со кој претседаваа ОН -- се фокусираше на пренесувањето на ингеренциите од централната влада во Приштина на општините.
„Убедени сме дека имавме шанса да ја увериме меѓународната заедница дека нашиот документ е позитивен и функционален и дека ги гарантира и штити интересите и правата на малцинствата во Косово“, изјави шефот на косовската делегација, Лутфи Хазири, за новинарите на Приштинскиот аеродром. 
И покрај тоа што ги поздрави разговорите за децентрализацијата, шефот на српската делегација Леон Којен рече дека според него ќе беше подобро преговорите да го опфатеа и прашањето на статусот.
Во Виена беше разговарано во врска со двата плана за децентрализацијата -- едниот од косовската страна и другиот од Белград. 
Косовските преговарачи бараат целосна независност за покраината, која е сé уште официјално дел од Србија, но е под администрација на ОН од 1999 година. 
Реформите во локалната власт треба да се спроведат по добивањето на независноста, сметаат тие.
Србија се залага за значителна автономија за српските малцински заедници во рамките на покраината, што ќе им овозможи да одржуваат блиски врски помеѓу себе и специјални врски со Белград.
Странските дипломати во Приштина ги пофалија преговорите. 
„Состанокот во Виена беше мошне конструктивен. 
Фактите на овој состанок беа веднаш согледани, бидејќи вториот круг ќе се одржи во текот на следните недели“, рече Александар Бајерл, член на австриската делегација во Косово.
Специјалниот претставник на ОН за разговорите во врска со статусот, Марти Ахтисари, рече дека првата рунда поминала подобро од очекуваното. 
Тој ќе ги посети Белград и Приштина следната недела.
Заменик-претставникот Албер Рохан, кој го водеше состанокот, рече дека разговорите поминале во конструктивна атмосфера, и покрај тоа што не дале некакви „епохални резултати“.
„Не се очекуваше да се постигне договор, туку да се претстават различните мислења и да се разгледаат различните ставови, а тоа беше прилично успешно“, рече тој.
