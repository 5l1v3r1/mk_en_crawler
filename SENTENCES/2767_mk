04/08/2005
Од Антонио Прленда за Southeast European Times во Сараево – 04/08/05
Според клучните одбранбени реформи за кои специјалната комисија постигна согласност минатиот месец, посебните армии на Босна и Херцеговина (БиХ) ќе се спојат во единствена сила под команда на државно ниво.
Комисијата за реформи во одбраната (КРО), која се состои од претставници на сите три најголеми заедници во земјата -- Хрвати, Муслимани и Срби -- ги усвои промените на 20-ти јули.
Тие сега мора да се ратификуваат од страна на централниот парламент и двата поствоени ентитети во БиХ -- Република Српска и Федерацијата на БиХ.
Ако тие бидат одобрени, министерствата за одбрана и командите на ентитетите ќе бидат преземени од страна на институциите за одбрана на БиХ и на сила ќе стапи нов единствен буџет за одбрана.
Долгорочните промени ќе й помогнат на БиХ да ги исполни условите за членство во НАТО.
„НАТО ни нуди колективна безбедност и ни предлага концепт на вооружени сили што одговара на НАТО“, рече министерот за одбрана на БиХ, Никола Радовановиќ, додавајќи дека безбедноста и стабилноста се важни за сите граѓани во земјата.
Со укинувањето на задолжителната воена обврска од 1-ви јануари 2006 година, новите вооружени сили на БиХ ќе бидат составени исклучиво од професионален персонал.
На истиот датум резервниот состав од 60.000 припадници, исто така, ќе биде укинат.
Новите активни резервни сили ќе бидат формирани во текот на следните неколку години и ќе сочинуваат 50 отсто од активните оперативни сили.
Истите ќе бидат составени од професионалци кои ја завршиле својата активна оперативна служба и поединци специјалисти регрутирани од населението.
Вкупниот број професионални војници моментно изнесува 12.000, а ќе биде намален со укинување на оние позиции кои моментно вклучуваат обука и администрација на задолжителната воена обврска и резервниот состав.
Активните оперативни армиски сили на БиХ ќе бројат помеѓу 9.000 и 10.000 војници.
Вооружените сили ќе го одразуваат демографскиот состав на БиХ.
Муслиманите, Хрватите и Србите ќе бидат подеднакво претставени на секое високо ниво на донесување одлуки, започнувајќи од Претседателството на БиХ, сé до оперативната команда и помошната команда.
Вооружените сили на БиХ ќе бидат составени од три мултиетнички маневарски бригади, една бригада за тактичка поддршка и една авијациска бригада, сите под контрола на постојната оперативна команда.
Трите маневарски бригади ќе бидат составени од по три пешадиски баталјони, по еден од секој од трите нови пешадиски полкови.
Секој од трите нови пешадиски полкови ќе биде одговорен за одржување и чување на военото наследство од единиците од кои потекнуваат -- односно армијата предводена од Босанците во Република Босна и Херцеговина, Хрватскиот одбранбен совет и армијата на Република Српска.
И покрај тоа што нема да има ниту оперативна ниту административна власт, секој полк ќе има полковник, кој ќе има стриктно почесна улога како шеф на полкот.
Овој пакет мерки го отвора патот за трајно решение, велат членовите на КРО.
„Секој мораше да се откаже од нешто, но секој го доби она што навистина му требаше“, рече копретседателот на КРО, Рафи Грегориан, по постигнувањето на договорот.
