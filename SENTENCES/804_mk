07/08/2006
Бројот на домаќинствата во Бугаријa кои редовно користат Интернет двојно се зголеми изминатава година, според извештајот на Државната агенција за информатичка технологија.
Истиот предвидува дека 30 отсто од Бугарите постари од 15 години ќе станат Интернет корисници до крајот на оваа година.
Истовремено, сепак, компјутерската писменост останува на ниско ниво, при што 56 отсто од испитаниците рекле дека не можат да користат Интернет без помош од пријатели или колеги.
Според извештајот, исто така, мал е бројот на бугарските бизнисмени што користат Интернет за промовирање на своите производи и услуги.
Продажбата на компјутери во Хрватскa е зголемена за 4,3 отсто за период од една година во второто тримесечје од годината, на околу 51.035 компјутери, според ИДЦ Адриатикс.
Целокупната продажба на десктоп компјутерите продолжи да доминира на пазарот, додека уделот на пазарот на лап-топ компјутерите изнесува 32,6 отсто.
Продажбата на лаптоповите забележа најголем раст -- 20,3 отсто.
Црногорскиот Tелеком Црне Горе започна летна кампања за зголемување на бројот на корисниците на Интернет во земјата.
Нивите претплатници на АДСЛ услугите нема да плаќаат приклучот, додека месечната претплата е намалена во просек за 30 отсто.
Кампањата ќе продолжи до 15 септември.
„Ер бајтс Бугарија“ започна кампања за купување на малите бугарски Интернет провајдери.
Претпријатието веќе купи еден локален оператор, „Бали студио“, кој покрива дел од Софија.
Претпријатието -- чија родителска фирма поседува Интернет провајдери и во Полска, Романија, Словачка, Шпанија и Украина -- вели дека планира да ја покрие цела Софија, како и црноморскиот град Варна, до крајот на 2007 година.
Добитницте на наградите ТУБИТАК 2006 -- кои се сметаат за едни од најпрестижните награди во науката и технологијата во Tурција -- беа објавени минатата недела.
Екмел Озбај (Универзитет Билен) и Нијази Сердар Саричифчи (Универзитет Јоханес Кеплер) ја освоија главната награда за наука, додека Ергин Аталар (Универзитет Билкент) и Адим Денизли (Универзитет Хачетепе) ја освоија наградата во категоријата инженерство.
Професорот Ерол Чераши од израелскиот Еврејски универзитет ја освои наградата за здравствените науки.
Беше доделена награда и за починатиот турски научник Мухидин Ерел.
Букурешката Болница за итна пластична хирургија ќе биде модернизирана во рамките на проектот вреден 1,3 милиони евра.
Реновирањето ќе го финансираат градското собрание и Светската банка и треба да заврши до крајот на 2008 година.
Болницата ќе добие нова опрема, особено за мобилните единици на итната служба.
(Разни извори – 31/07/06 – 07/08/06)
