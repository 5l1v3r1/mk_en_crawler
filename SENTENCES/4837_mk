02/02/2009
(Центар за проучување на демократијата, Ројтерс, АФП, Dnevnik.bg, Медиапул, Софија ечо, News.bg - 28/01/09)
Борбата против корупцијата и организираниот криминал во Бугарија е ослабена по влезот на земјата во ЕУ во 2007 година, поради недостатокот на политичка волја и административен капацитет, вели истакна бугарска експертска група во извештајот објавен во средата (28-ми јануари).
Честотата на давањето мито во бугарскиот бизнис сектор е намалена за 50 отсто во текот на изминатите две години, објави Центарот за проучување на демократијата (ЦСД), со седиште во Софија, во својот деветти годишен извештај за митото во оваа балканска земја.
Сепак, се додава во истражувањето на ЦСД, бугарските граѓани се соочија со зголемен притисок за корупција во своите контакти со јавната администрација од 2004 година.
Во 2008 година, открива извештајот, бројот на коруптивните трансакции во просек изнесувал 175.000 на месец, или 2,1 милион годишно, ниво слично на она од првите години на 21-виот век.
Минатата година скоро 65 отсто Бугари го сметале митото за најважен социјален проблем со кој се соочува државата.
Концесиите, јавните набавки за доделување државни пари или пари на ЕУ, како и размената на земјиште и шуми, се главните канали за коруптивни интеракции меѓу бизнисот и политичарите, според ЦСД.
„Само 17.000, или помалку од 10 отсто од сите потенцијални претпријатија, учествувале на тендерите за владините договори во 2008 година“, рече на тркалезна маса во Софија Руслан Стефанов, автор на документот.
„Тоа значи грубо еден кандидат на тендер, така што победникот е практично однапред познат.“
Местењата на јавните набавки во изминатите две години ја чинеа Бугарија и до 800 милиони евра годишно.
Според ЦСД, политичката моралност и одговорност потребни за борба против ваквите форми на корупција, отсуствуваат, додека организираниот криминал во олигархиски стил очигледно се толерира.
На олигархиските кругови им се дозволува да ја преземат контролата над цели сектори во економијата и да ги користат јавните ресурси за политички партии или поединци.
Политичарите се обидуваат да ги задушат критиките ставајќи ги под своја контрола невладините организации, се вели во извештајот.
Нешто повеќе од две третини од бугарските пратеници, сличен процент владини министри и шефови на извршни агенции, и повеќе од 90 отсто од општинските градоначалници се претставени во одборите на директори на невладините организации.
„Голем број други влијателни државни службеници и членови на политички влади учествуваат во невладините организации кои дејствуваат во нивните соодветни области на компетентност“, се вели во извештајот.
„Овие невладини организации нудат платена обука, добиваат државни пари и имаат политичко влијание“, но даваат малку информации за своите активности и не фрлаат светлина на своите политички врски.
Политичката корупција и организиран криминал остануваат главно неказнети, истакнува ЦСД.
Досега ниту еден висок владин претставник, политичар или судија не бил осуден на основа на вакви обвиненија во Бугарија.
Покрај ова, се вели во извештајот, бројот на обвиненијата поднесени до судовите против лицата поврзани со организираниот криминал и корупцијата, се намали за повеќе од 30 отсто во текот на изминатите три години.
Скоро 80 отсто од коруптивните истраги започнати помеѓу 2004 и 2007 година беа одложени или прекинати во предсудска фаза.
Од оние случаи кои стигнаа на суд, 7 отсто завршија со спогодба за признавање вина, а други 32 отсто завршија без пресуда.
„Неодамнешните законски и институционални реформи во судството и спроведувањето на законите не доведоа до очекуваното и посакуваното намалување на неказнетоста за коруптивните практики и организираниот криминал“, заклучува ЦСД во својот извештај, насловен како „Криминал без казна“.
„Цената на нетранспарентноста во управувањето и на политичката корупција ќе станува сé поочигледна и поболна за бугарското општество со остриот пад на економскиот раст во 2009 година“, се вели во истиот.
