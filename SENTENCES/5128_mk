09/07/2009
Фотографии и текст на Ема Ковач за Southeast European Times во Сараево -- 09/07/09
Муслибеговиќевата куќа, која се наоѓа во Мостар, во срцето на Босна и Херцеговина (БиХ), претставува истовремено прекрасно место за кус одмор и национален музеј.
Благородничкото семејство Муслибеговиќ се населило во Мостар на крајот од 17-тиот век, по падот на Херцег Нови во рацете на Венецијанците во 1687 година.
Куќата останала во семејно наследство со стотици години, а денес е во сопственост на Таџудин и Зехра Муслибеговиќ.
Во куќата се прикажани антиквитети од отоманскиот период, како што се стари книги -- печатени на турски, персиски и арапски јазик -- босански шамивчиња, појаси, салфети, чанти, креветски прекривки, чорапи, медалјони, софи, ламби, турски килими и таписерии.
Портата води до пространа градина околу куќата, која е преполна со најразлични цвеќиња, растенија, тревки, палми, јапонски јаболкници и мушмули.
Посетителите може да земат туристички водич.
Во Мостар има многу земјоделски и историски богатства кои може да се разгледаат, така што ако планирате да поминете неколку дена и сакате да живеете како благородник, Муслибеговиќевата куќа е идеална локација.
Откако ќе се напиете кафе во сенките на градината, излезете на калдрмените улици за да видите што нуди градот.
Цените за преноќување варираат -- ова лето еднокреветна соба чини околу 50 евра на вечер, двокреветна соба околу 85 евра и т.н. пашин апартман чини 95 евра.
Пред да пропешачите до Муслибеговиќ, искористете го нивниот онлајн сервис за да видите дали имаат слободни соби (Muslibegovic House).
Во куќата, исто така, се организираат свадби и конференции.
Ќе ја најдете Муслибеговиќевата куќа во близина на Стари Мост, или „Стариот Мост“, кој се наоѓа на реката Неретва.
Секое лето на крајот од јули на мостот се одржува натпревар во нуркање -- традиција која според легендата трае повеќе од 440 години.
Можеби дури ќе сакате да го документирате своето патување, како што направил турскиот историчар Евлија Челебија.
„Мостот изгледа како лак од виножито кое се издига до Млечниот пат“, напишал тој.
