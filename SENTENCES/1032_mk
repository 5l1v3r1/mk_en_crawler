14/09/2007
Европската инвестициона банка (ЕИБ) го одобри заемот од 100 милиони евра за дирекцијата на пристаништето Задар во Хрватска. 
Парите ќе бидат искористени за изградба на ново пристаниште за фериботи кај Газеница, околу две милји јужно од задарскиот градски центар. 
Проектот вреден 220 милиони евра го кофинансира ЕИБ, германскиот промотивен фонд КФБ и хрватската влада.
***
ЕБРД на 10-ти септември се согласи да му позајми на најголемото српско агробизнис претпријатие, Викторија груп, 45 милиони евра за купување земјоделски производи и подобрување на енергетската ефикасност на своите производствени капацитети. 
Заемот е најголем одобрен од страна на една меѓународна финансиска институција на приватно претпријатие во Србија.
***
Лондонскиот „Енерџи фајненсинг тим (ЕФТ)“, распиша тендер за изградба на термоцентралата Станари во Добој, Босна и Херцеговинa (БиХ). 
Прелиминарните понуди ќе бидат примани до 25-ти септември. 
Централата треба да почне со комерцијална работа во 2012 година и да произведува околу 3 милиони мегаватчасови електрична енергија годишно -- 25 отсто од вкупниот дотур на енергија во БиХ.
***
„Делта Макси“, дел од српската „Делта холдинг груп“, потпиша договор за купување 85 отсто од бугарскиот малопродажен синџир „Пикадили“ во средата (12-ти септември). 
„Делта“ планира да инвестира 70 милиони евра за проширување на бројот на продавниците во Бугарија до 2009 година. 
Инвестицијата се очекува да создаде околу 1.000 работни места.
***
Германската канцеларија за врски во Приштина и германската промотивна банка КФВ ја претставија петтата Програма за водовод и канализација за Косовo, во средата (12-ти септември). 
Регионалните претпријатија за водовод во градовите Пеќ, Клине, Истог и Јуник ќе имаат корист од проектот, кој предвидува модернизација на системот на водоснабдување во вредност од 2,3 милиони.
***
Договорот помеѓу американското претпријатие „Форд мотор“ и романската влада за приватизација на романската „Аутомобиле Крајова“, беше потпишан во средата (12-ти септември) во салото „Ауто“ во Франкфурт. 
„Форд“ понуди 57 милиони евра за 72 отсто од акциите на „Аутомобиле Крајова“.
***
Aлбанскиот премиер Сали Бериша во понеделникот (10-ти септември) се состана со претставниците на американскиот производител на електрична енергија „Хидро електрик пауер инк.“. 
По неколку инвестиции во Бугарија и Косово, американското претпријатие ја избра Албанија за своја следна цел. 
Бериша ја поздрави иницијативата и рече дека на крајот од 2007 година ќе започнат неколку проекти во Албанија
***
Грчкиот производител на играчки „Џамбо“ во понеделникот (10-ти септември) објави дека планира да инвестира 140-150 милиони евра во текот на следните три години за проширување на работењето во Грција, Кипар, Бугарија и Романија.
***
Претставникот на ММФ во Tурција Лоренцо Џорџани и новоназначениот висок резидентен претставник на фондот во Турција, Хосеин Самиеи, се состанаа со турскиот министер за финансии, Кемал Унакитан, и државниот министер Мехмет Шимшек во средата (12-ти септември). 
Официјалните претставници разговараа за неодамнешните буџетски случувања и даночни политики во Турција, како и за стенд-бај аранжманот на земјата.
(Разни извори 07/09/07-14/09/07)
