05/03/2010
Од Линда Карадаку за Southeast European Times во Приштина -- 05/03/10
Ив де Кермабон, шефот на ЕУЛЕКС, во средата (3-ти март) се состана со белградските власти, на разговори околу зајакнувањето на владеењето на законот во Косово.
Де Кермабон се состана со српскиот министер за Косово, Горан Богдановиќ, и државниот секретар Слободан Хомен, на разговори околу начините на кои ќе може да се постигне судовите во Митровица да функционираат повторно.
„Двете страни се согласија дека разговорите, кои се концентрирани на ситуацијата со владеењето на законот во Косово, биле искрени, позитивни и конструктивни“, вели ЕУЛЕКС во соопштението за печатот.
„Целта е да се најдат функционални решенија во областа на правдата, полицијата и царината, кои може да бидат прифатливи за сите заедници.“
ЕУЛЕКС потврди дека „беше дискутирано за голем број мерки за градење на довербата“ и дека „ќе следат состаноци, особено во правната област“ за да се постигнат „функционални решенија“.
„Беше постигната согласност дека има итна потреба за подобрување на ситуацијата со владеењето на законот во северно Косово и дека најдобар начин за напредок е изнаоѓањето прагматични решенија“, соопшти мисијата на ЕУ.
Според Богдановиќ, мисијата на ЕУ не го поддржува планот за северно Косово со српска доминација.
Предлогот -- кој го изложи Меѓународната цивилна канцеларија во Косово (ИЦО) и косовската влада -- предвидува интеграција на северниот дел од државата и растурање на паралелните структури кои се поддржани од Белград.
„Де Кермабон рече дека ЕУЛЕКС и ЕУ нема да ги поддржат насилните или наметнати решенија во северно Косово“, белградската радиотелевизија Б92 го цитираше Богдановиќ во средата, по состанокот.
Претходно овој месец, Де Кермабон изјави за белградскиот весник „Вечерње новости“ дека планот на ИЦО не е стратегија на ЕУЛЕКС.
„Ние веруваме дека напредокот во северно Косово може да се постигне само преку дијалог, чекор по чекор“, рече тој.
Богдановиќ рече дека разговорите се фокусирале на формирањето заедничка „работна група која ќе се занимава со техничките прашања во секторите на царината, правдата и полицијата“ на ЕУЛЕКС и владата на Србија.
Но, ЕУЛЕКС во средата негираше каков било договор за вакви работни групи.
„Не е постигнат договор за формирање работни групи во областа на царината, правдата и полицијата“, соопшти мисијата.
„Состаноците се фокусираа целосно на нормализацијата на работата на судот во Митровица.“
Хомен за српските медиуми изјави дека „има дискусии за потребата од процесуирање на воените злосторници, важноста на борбата против организираниот криминал, и размената на документи, кои се заглавени две години“.
„Уште еднаш изразивме подготвеност да ги процесуираме воените злосторства, но и рековме дека ни треба помош од ЕУЛЕКС за тоа“, белградски Б92 го цитираше Хомен.
Пред состаноците со Де Кермабон, Богдановиќ беше цитиран во српските медиуми дека одредени теми ќе бидат неизбежни.
Тој ги наведе „легислативата во северно Косово, потоа спроведувањето на полицискиот протокол во областите на царината и приливот на стока и капитал меѓу двете административни линии“.
ЕУЛЕКС не потврди дека било разговарано за нешто од ова.
