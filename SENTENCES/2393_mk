29/12/2005
Од Антонио Прленда за Southeast European Times во Сараево – 29/12/05
Разговорите за уставните реформи во Босна и Херцеговина (БиХ) ќе продолжат по новогодишните празници, при што претставниците на осумте најголеми политички партии ќе се обидат да го решат клучното несогласување во врска со идниот облик на претседателството на БиХ.
По завршувањето на последната рунда разговори на 21-ви декември во Сараево американскиот амбасадор во БиХ, Даглас Мекелхани, ја истакна потребата да се „излезе од рамките на пристрасната политика и да се заземе државнички став“.
„Оние кои очекуваа можни одговори за иднината на претседателството можеби се разочараа од последните разговори.
Но, ако сакате да ги видите сите карти на маса, тогаш не треба да бидете незадоволни“, рече амбасадорот.
Официјалните претставници на ОН рекоа дека ја поддржуваат идејата за единствен претседател на БиХ со јасно дефинирани овластувања, но партиите од ентитетот на босанските Срби, Република Српска (РС), се спротивставија на ваков чекор.
„Нема шанси за единствен претседател“, рече претседателот на РС Драган Чавиќ, кој го поддржува сегашното трипартитно претседателство.
Предложени беа голем број компромисни решенија, вклучувајќи ја и идејата за еден претседател со двајца заменици, секој од различна етничка група.
Но, претставниците на РС и понатаму инсистираат на тоа дека членовите на претседателството мора да ротираат на секои 16 месеци.
Драган Човиќ, претседателот на најголемата хрватска партија -- Хрватската демократска заедница (ХДЗ) -- исто така се залага за трипартитно претседателство, но без ротирање.
Неговиот босански колега, претседателот на Партијата за демократска акција (СДА) и актуелен член на претседателството на БиХ, Сулејман Тихиќ, се противи на тоа трипартитното претседателство да го задржи својот сегашен облик.
Дојде до несогласување и во врска со тоа како ќе се избира претседателот или претседателството во иднина.
Опозициските партии, меѓу кои и Социјалдемократската партија (СДП) и Хрватската демократска заедница (ХНС) инсистираат на тоа дека оваа институција мора да се бида од страна на Парламентарното собрание на БиХ.
Но, СДА изрази став дека гласачите треба да го избираат претседателот, со можни заменици.
Тихиќ за новинарите изјави дека е постигнат одреден напредок во врска со прашањето на надлежностите и овластувањата на претседателот.
Учесниците генерално се согласија дека шефот на државата ќе ја претставува државата, ќе наименува амбасадори и ќе свикува вонредни седници на Парламентарното собрание и на Министерскиот совет.
Ќе биде многу потешко да се постигне договор за реорганизацијата на државниот парламент.
Според тоа, најтешките разговори доправа следат“, предупреди шефот на СДП, Златко Лагумџија.
На состанокот во Вашингтон во ноември осум партии потпишаа заедничка изјава во која ветуваат уставни реформи до март 2006 година.
Досега е постигната согласност само за новите уставни амандмани, кои би можеле да му дадат дополнителни областувања на премиерот од централната влада.
Во средата парламентот на РС усвои уставни амандмани кои предвидуваат префрлање на надлежностите на ентитетите од полето на одбраната на државно ниво.
Министерството за одбрана на РС и армијата на РС ќе бидат укинати на 1-ви јануари, отворајќи го патот за единствено Министерство за одбрана и воена команда во БиХ.
