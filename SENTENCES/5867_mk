16/05/2011
Од Ана Вуд за Southeast European Times во Истанбул -- 16/05/11
Турција, која беше домаќин на 4-тата конференција на ОН за најмалку развиените земји и го финансираше присуството на делегатите од Најмалку развиените земји (ЛДЦ), ја истакна својата посветеност на искоренувањето на светската сиромаштија. 
Настанот, исто така, послужи како уште една можност за Турција да ја истакне својата растечка улога како светска сила и меѓународен посредник.
„Истанбул стана познат како место на средба на континентите, но ќе бидеме уште повеќе горди ако Истанбул се стане познат како место каде што сиромаштијата на скоро милијарда луѓе, доби позитивен правец“, рече претседателот Абдула Ѓул, потврдувајќи ја посветеноста на земјата на ова прашање.
„Турција ја презеде одговорноста за ставањето на темите поврзани со ЛДЦ на агендата на меѓународната заедница и придонесот во напорите за изнаоѓање решенија за проблемите на ЛДЦ до 2020“. 
рече министерот за надворешни работи, Ахмет Давутоглу, на последната прес-конференција, додавајќи дека „на еден начин, Турција е гласот на ЛДЦ и ние ќе продолжиме да бидеме гласот на ЛДЦ“.
Ѓул говореше тажно за условите со кои се соочуваат ЛДЦ, потсетувајќи ја публиката дека на првата Конференција на ЛДЦ во 1971 година, имаше само 35 земји за загриженост; сега има 48 и само три се подобрија доволно за да бидат исклучени од листата. 
Сé додека постои ваквата нееднаквост, рече тој, „никој нема да може да живее во мир или благосостојба“.
Премиерот Реџеп Тајип Ердоган, кој стана познат и по својата жестока реторика на меѓународната сцена, привлече внимание велејќи дека овој самит, и прашањето на сиромаштијата нашироко, е во голема мера игнорирани од меѓународната заедница.
„Да бидам искрен, во свет со милиони луѓе кои секојдневно трошат под 1,25 американски долари, никој не е невин“, рече тој, продолжувајќи со критики за западните и северните држави за нивните „расистички и дискриминаторски тенденции“.
Во врска со улогата на Анкара во борбата против сиромаштијата, турските власти ја зедоа нивната земја како пример земја-донатор и како земја која и самата ги надмина финансиските проблеми во блиското минато. 
Ѓул истакна дека годишниот придонес на Турција во ЛДЦ изнесува скоро 12 милијарди американски долари, кои ги сочинува државната помош и помошта на невладините организации.
Ердоган ја наведе сопствената домашна борба на Турција против сиромаштијата, која се води во голема мерка под негова контрола. 
„Процентот на луѓе чија дневна потрошувачка беше помалку од 4,30 американски долари, беше 30 отсто во 2002 година и, ние ја паднавме на 4%“, рече тој, продолжувајќи со објаснување на подобрената инфраструктура, училиштата, домовите и здравствените установи создадени за сиромашните граѓани на Турција.
Растот на економијата изнесуваше просечно 6 отсто меѓу 2002 и 2008 година, и земјата имаше релативно брзо заздравување по светската финансиска криза. 
Но, критичарите искажаа загриженост во врска со зависноста на земјата од краткотрајните приливи на странски капитал.
