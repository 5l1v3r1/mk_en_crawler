22/07/2011
Мухамет Брајшори за Southeast European Times во Приштина -- 22.07.11
Приштина воведе мерки на реципроцитет кон Србија и БиХ, заради нивното одбивање да ги признаат царинските печати на „Република Косово“, што го оневозможува извозот од Косово.
Со оваа одлука се воведува забрана за сите производи што доаѓаат од Србија и се поништува признавањето на српските царински и даночни печати.
Во врска со производите на БиХ, Приштина воведе царински давачки од 10 отсто.
„Според договорот на ЦЕФТА, секоја земја има право да наметне вакви мерки кога една земја го прави истото со вашите производи“, рече извршниот директор на Институтот РИИНВЕСТ, Алумир Абдиџику, за SETimes.
Абдиџику објасни дека Косово има капацитет да спроведе вакви мерки, но досега му недостасуваше политичка волја.
ЕУ веднаш изрази загриженост и објави дека само дијалог -- а не еднострано дејство -- може да се реши проблемот.
„Подобро би било да му се даде на дијалогот Србија-Косово шанса на почетокот од септември, пред да се спроведе забрана“, изјави за Ројтерс портпаролката на шефицата за надворешна политика на ЕУ Кетрин Ештон, Маја Кочијанчиќ.
Во Белград, одговорот на политиката на Приштина, исто така, беше невообичаено силен.
Претседателот Борис Тадиќ ја нарече „неморална, апсурдна и спротивна на основните европски вредности“.
Тадиќ додаде дека едностраното дејствување не можеше да се преземе без „некој вид меѓународно спонзорство“.
Позицијата на Србија кон производите од Косово нема да се промени, објасни државниот секретар на српското Министерство за Косово, Оливер Ивановиќ, кој предупреди дека Приштина ги крши основите на нивните разговори.
„Еден едностран потег може да ја загрози валидноста на договорите кои се досега постигнати“, рече Ивановиќ за Ројтерс.
Одлуката стапува на сила веднаш, според косовската министерка за трговија, Мимоза Кусари-Лила, која истакнува дека сите производи што носат српски царински печат ќе бидат вратени.
Таа официјално побара од ЕУЛЕКС да им помогне на косовската полиција и царина во северно Косово.
Косовските погранични и царински власти вратија преку 20 камиони во четвртокот (21-ви јули), при што на преминот Мердаре се создаваат долги редици камиони, бидејќи не им е дозволено да влезат.
Некои коментатори тврдат дека мерката била неопходна бидејќи косовските бизниси биле нерамноправни во регионалната трговија, што ги правело нивните производи поскапи и помалку конкурентни, ослабнувајќи го растот на бизнисот и економскиот развој.
Сега, според Абдиџику, политичката ситуација им дозволува на Косово и Србија да се чувствуваат еднакви во наметнувањето трговски ембарга еден на друг.
Приштина и Белград се очекуваше да постигнат договор за царинските печати оваа недела, но недостатокот на компромис доведе до тоа посредникот на ЕУ, Роберт Купер, да го одложи состанокот.
„[Ова] е обид на косовската влада да создаде подобри услови во преговорите“, рече извршниот директор на Институтот за балканска политика ИПОЛ, Себ Битичи, за SETimes.
Тој, сепак, рече дека ќе беше уште пологично мерките да се наметнеа во 2008 година, откако Србија почна да го попречува слободното движење на стока, или пред да почнат разговорите Косово-Србија.
Економистите велат дека првиот ефект од потегот на Приштина ќе бидат привремените скокови на цените на домашните пазари, додека бизнисмените не најдат алтернативи за српските производи.
Битичи предвидува дека ќе има зголемување на шверцот од Србија поради недостатокот на контрола на северната граница.
„Северот останува црна дупка кога станува збор за косовската економија“, рече тој.
Приштина се подготвуваше за новиот трговски режим од мај, кога ја најави можноста за воведување на мерките.
Артан Хајдари, продавач во Приштина, изјави за SETimes дека тие складираат производи за да ги одржат цените стабилни сега-засега.
Србија извезува стока во вредност од 270 милиони евра, додека БиХ извезува вкупно 80 милиони евра годишно за Косово.
