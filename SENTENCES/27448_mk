29/09/2010
АНКАРА, Турција -- Селаетин Демиртас, соводачот на најголемата прокурдска партија во парламентот, Партијата на мирот и демократија (БДП), доби условна казна од десет месеци затвор во вторникот (28-ми септември) за ширење пропаганда во корист на терористичката Курдистанска работничка партија (ПКК). 
Случајот произлегува од говор што го одржа Демиртас во 2006 година на Рој ТВ, со седиште во Данска, прокурдски канал кој се обвинува дека служи како гласноговорник на ПКК. 
Казната е одложена за пет години и Демиртас нема да мора да ја отслужи ако не го повтори истото дело за време на овој период. 
Одлуката е предмет на жалба.
Во другите вести од вторникот, министерот за внатрешни работи, Бесир Аталај, рече дека му кажал на генерал Лојд Остин, командантот на американските сили во Ирак, дека се потребни цврсти мерки против ПКК во северен Ирак. 
„Ние [разговаравме] за понатамошната интервенција од страна на Соединетите Американски Држави и турските очекувања", изјави Аталај за новинарите по средбата со Остин во Анкара. 
„Една соседна земја не може да засолнува терористичка организација против друг сосед, што е исто така определено со ирачкиот устав", додаде тој. 
(Радикал, Заман - 29/09/10; Ксинхуа, Хуријет, новинска агенција Анадолу, Ројтерс, Бианет, Доган - 28/09/10)
