08/09/2011
(Разни извори -- 05/09/11 - 07/09/11)
Највисокиот суд на Германија во средата (7-ти септември) пресуди дека учеството на земјата во пакетите финансиска помош на Еврозоната, кои беа договорени минатата година, е легално, отфрлувајќи ги тужбите со цел блокирање на учеството на Берлин во итните пакети заем за задолжените членки на областа од 17 држави.
Одлуката на Федералниот уставен суд дојде како одговор на тврдењата кои ја оспоруваа законитоста на германската одлука да учествува во првиот пакет за спас од 110 милијарди евра за Грција и во Европскиот механизам за финансиска помош (ЕФСФ) од 440 милијарди евра.
Судот во јужниот град Карлсруе побара од владата да добие одобрување од парламентарната комисија за буџет пред да се согласи на какви било понатамошни финансиски гаранции за идните итни заеми за задолжените земји на Еврозоната.
Судијата Андреас Воскуле, претседател на втората комора на Уставниот суд, рече дека „одлуката беше многу неизвесна“.
„Истата не треба погрешно да се толкува како уставен бланко чек кој овластува понатамошни мерки за спас“, истакна тој.
Набљудувачите рекоа дека одлуката на судот, исто така, ќе спречи воведување заеднички еврообврзници на кои неколку земји, вклучително и Белгија и Луксембург, повикуваат како инструмент за справување со актуелното превирање во Еврозоната.
Иако, всушност, може да ги усложни напорите за одговор на кризтаа во областа на еврото, судската одлука беше поздравена од германскиот канцелар Ангела Меркел.
Во своето обраќање пред пратениците за време на буџетската дебата подоцна во средата, таа рече дека пресудата е потврда на политиката на нејзината влада на балансирање на солидарноста во евро областа од 17 нации, со индивидуалната одговорност на земјите-членки. 
Бранејќи го еврото, таа истакна дека неговата важност не е ограничена само на валута споделена од членките на една заедничка монетарна зона.
„Еврото ја гарантира обединета Европа“, им рече германскиот водач на пратениците. 
„Ако пропадне еврото, пропаѓа Европа.“
Британскиот весник Фајненшал тајмс ја цитираше Меркел дека никогаш не се случило земји со заедничка валута да влезат во војна една со друга.
Европската комисија (ЕК), исто така, ја поздрави одлуката на германскиот уставен суд, која ќе му овозможи на Берлин да учествува во идните пакети финансиска помош, вклучитено и вториот пакет за спас за Грција, одобрен од водачите на земјите од Еврозоната во јули.
Пиа Ахренкилде, главниот портпарол на ЕК, рече дека извршното тело на ЕУ со седиште во Брисел „со задоволство ја забележа одлуката на уставниот суд“.
Потегот, додаде таа, „има значајно влијание врз капацитетот на Унијата и нејзините земји-членки да дејствуваат и да ги надминат кризите на суверениот долг што ги погодува некои земји-членки“.
Ахренкилде, исто така, ја искажа увереноста на ЕК дека демократските институции на Германија „ќе можат да ја почитуваат оваа одлука, истовремено ... 
задржувајќи го својот капацитет за дејствување ефикасно и решително“.
Во телевизиското обраќање од вторникот вечер, грчкиот министер за финансии, Евангелос Венизелос, објави итен план за итни приватизации, ветувајќи истовремено дека владата ќе ги забрза реформите во јавниот сектор и пазарот на труд за да ги намали јавните трошоци.
