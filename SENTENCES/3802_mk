20/09/2007
Од Ерлис Селимај за Southeast European Times во Тирана - 20/09/07
Студентите, истражувачите, бизнисмените и новинарите од земјите на Западен Балкан сега ќе може да аплицираат и да добиваат визи за патување во 27 земји-членки на ЕУ, според договорот потпишан во вторникот (18-ти септември) од страна на пет балкански земји. 
Албанија, Босна и Херцеговина, Македонија, Црна Гора и Србија ги одобрија договорите, кои ќе стапат на сила на 1-ви јануари 2008 година.
Заменик-претседателот на Европската комисија, Франко Фратини, португалскиот министер за внатрешни работи, Руиз Карлос Переира, и министрите за внатрешни работи на земјите од Западен Балкан, ги потпишаа документите во Брисел.
„Потписите на договорите се важна политичка одлука за поблиска соработка помеѓу земјите од ЕУ и Западен Балкан во чувствителните области на миграцијата и движењето на лицата. 
„Непреченото спроведување на овие договори ќе й овозможи на Комисијата да започне структуиран дијалог за евентуален безвизен режим за граѓаните на земјите од Западен Балкан во иднина“, рече Фратини за време на церемонијата.
Според договорите, групи граѓани -- вклучително бизнисмени, студенти и новинари -- ќе можат да добиваат визи за ЕУ за 35 евра, за разлика од сегашните 60 евра. 
Сопствениците на дипломатски пасоши ќе бидат изземени од визните обврски. 
Договорите за визите и реадмисија ќе важат за 15 земји на ЕУ во т.н. 
Шенген безгранична зона на патување. 
Оваа бројка се очекува да се зголеми на 24 до крајот на годината -- но, Велика Британија, Ирска и Кипар ќе останат надвор од безграничната зона на патување на ЕУ.
Предлогот за документите беше одобрен од страна на Европскиот совет на 13-ти ноември 2006 година -- но, со силен отпор од некои земји, вклучително и Германија, потпишувањето беше одложено. 
И покрај тоа што многумина очекуваат целосно елиминирање на визниот режим, како резултат на овој отпор спроведувањето на безвизното патување може да потрае и подолго.
Пет земји со договорите се задолжени за примање на илегалните имигранти кои стигнале во ЕУ преку Балканот. 
Исходот од ова може да има големо влијание врз спроведувањето на безвизното патување, рече Фратини. 
Тој, исто така, повика на построги гранични контроли и воведување безбедни пасоши со биометрички карактеристики.
„[Договорите] се многу важни за луѓето од Западен Балкан и помагаат за подобрување на меѓусебните контакти на граѓаните од ЕУ и од регионот. 
Тие се уште еден доказ за посветеноста на ЕУ на европската перспектива на регионот. 
Сега очекуваме соодветно спроведување на двата договори, за да го отвориме патот за дијалог за безвизното патување и неговите услови со секоја земја од регионот“, рече комесарот за проширување на ЕУ, Оли Рен.
„Потпишувањето на договорот е сигнал за успехот на Македонија и нејзината посветеност на евроатланската интеграција. 
Се надеваме дека по овој чекор ќе следи целосна либерализација на визниот режим“, рече македонскиот министер за внатрешни работи, Гордана Јанкуловска.
Ефикасното спроведување на договорите за олеснување на визниот режим и реадмисија ќе осигури подобро управување со миграцискиот притисок и ќе овозможи конципирање на структурен дијалог по патот утврден со солунската агенда кон елиминирање на визите за земјите од Западен Балкан.
