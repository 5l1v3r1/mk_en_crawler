28/08/2009
(Eурактив, еКатимерини, АП, ДПА, Еуроњус, Ксинхуа - 28/08/09;
AФП, ДПА, Дојче веле, Еуроњус, АНА-МПА, ЕРТ, Turk.net, Заман, Софија ечо, Новините - 27/08/09;
AП, АФП, Politiken.dk - 26/08/09;
НАТO -- 25/08/09 - 28/08/09)
Новиот генерален секретар на НАТО, Андерс Фо Расмузен, ги повика Грција и Турција оваа недела да ги подобрат врските, истакнувајќи дека нивните актуелни спорови ги попречуваат напорите на Алијансата во Авганистан и Африка ставајќи ги на ризик трупите на терен.
„Мислам дека не можеме да си дозволиме недостаток на безбедност поради овие политички спорови -- мораме да најдеме прагматички решенија“, рече Расмузен во четвртокот (27-ми август).
Кипар е во средиштето на тензиите помеѓу двете соседни нации, двете членки на НАТО.
Анкара не го признава делот на кипарските Грци на етничките поделениот медитерански остров, кој влезе во ЕУ во мај 2004 година, без својот северен дел, под контрола на кипарските Турци.
Како одговор на тоа, Турција го спречи вклучувањето на Кипар во стратешката соработка помеѓу ЕУ и НАТО, со што оневозможи Алијансата да обезбеди соодветна заштита за обучувачите на Унијата од 27 држави во Авганистан.
„На крајот, недостатокот на договори може да го стави на ризик нашиот персонал на терен...
Тоа е нешто што мене многу ме загрижува“, рече Расмузен.
Поранешниот дански премиер, кој положи свечена заклетва како 12-ти генерален секретар на Алијансата на 1-ви август, изрази надеж пред почетокот на својата посета во средата дека ќе види подобрување на врските помеѓу двата клучни сојузника во НАТО за време на својот мандат.
„Иако ова се билатерални прашања, последиците на овие тензии се многу подалекусежни, од што најочигледни се односите НАТО-ЕУ“, рече тој.
Во Атина, Расмузен разговараше со грчкиот премиер Костас Караманлис, министерката за надворешни работи, Дора Бакојани, и министерот за одбрана, Евангелос Меимаракис.
Освен за односите помеѓу Грција и Турција, беше дискутирано и за ситуацијата во Авганистан, процесот на формулирање на новата доктрина на НАТО и односите на Алијансата со Русија, јави грчката новинска агенција АНА-МПА.
Грчките претставници, исто така, го информираа Расмузен за тековните преговори со кои посредуваат ОН, со цел решавање на спорот околу името на земјата со соседна Македонија.
По завршувањето на разговорите во Атина во четвртокот, шефот на НАТО замина за Турција, каде што се состана со претседателот Абдула Ѓул.
Расмузен подоцна разговараше со премиерот Реџеп Тајип Ердоган.
Тој го повика Расмузен да работи на подобрување на дијалогот на НАТО со муслиманскиот свет.
Осудувајќи ги чиновите на тероризам што се вршат во име на исламот, турскиот премиер истовремено ја искористи можноста да го повика Запад да покаже поголема почит за муслиманите и да ја турне напред кандидатурата на неговата земја за ЕУ.
„Ако Европската унија сака да биде глобален актер, дом за сојузот на цивилизациите, тогаш Турција мора да го заземе своето место во Унијата“, АП ја цитираше неговата изјава.
Расмузен ја повика Турција да одигра поголема улога во борбата протир тероризмот, како и да учествува со повеќе војници во Меѓународните сили за помош во безбедноста (ИСАФ) на Алијансата, во Авганист.
Турскиот контингент на ИСАФ моментно брои околу 730 војници, кои оперираат во Кабул и околината.
Расмузен, исто така, ја повика Турција да ја разгледа можноста за поголемо учество во напорите за обнова на образовниот систем на оваа сиромашна азиска држава, опустошена од војната.
