25/02/2011
Бројката на регистрации на нови автомобили во Tурција се зголеми за 91 отсто за период од една година, на 91.744 во декември, објави Туркстат во четвртокот (24-ти февруари).
Годишната стапка за повеќето пазарни сегменти беше троцифрена, достигнувајќи 112,4 отсто во автомобилскиот сектор и 181,6 отсто во камионскиот сектор.
Цифрите се во согласност со претходните податоци од здружението за дистрибуција, покажувајќи голем скок во побарувачката на нови автомобили, која е можеби поврзана со лесниот пристап до кредит и позитивните економски изгледи.
Рејтинг агенцијата Мудис, во четвртокот (24-ти февруари), го намали кредитниот рејтинг на Кипар за две скалила, од Аа3 на А2 со стабилни изгледи.
Агенцијата го објасни потегот со загриженоста околу високата изложеност на кипарските банки кон Грција, која претрпува голема финансиска криза.
Другите причини се ниска економска конкурентност и зголемени долгови.
Странските директни инвестиции (СДИ) во Косово се намалија, објави Агенцијата за промоција на странските инвестиции на 19-ти февруари.
Во првите девет месеци од 2010 година, околу 125 милиони евра биле инвестирани во Косово, во споредба со 281 милиони евра од истиот период во 2009 година.
Земји кои донесле најголеми инвестиции во Косово се Словенија, Германија, Австрија, Швајцарија, Обединетото кралство и Турција.
Албанскиот гувернер на Централната банка, Ардиан Фулани, во средата (23-ти февруари) рече дека економскиот раст во земјата е стабилен и ги остави каматите непроменети, на 5 отсто.
Последната промена на каматата беше во јули минатата година, кога беше намалена од 5,25 отсто.
Бугарскиот министер за земјоделство, Мирослав Најденов, во средата (23-ти февруари) објави дека владата има намера да побара од ЕУ да го признае бугарскиот гроздов коњак, познат како ракија, како традиционален пијалак за земјата.
Тој рече дека одобрувањето на апликацијата ќе резултира со пониски акцизни давачки за пијалакот, со што ќе се намали неговата цена на пазарот.
Хрватската авиокомпанија, по пауза од скоро 20 години, повторно ја воспостави линијата Дубровник-Белград.
Претпријатието ќе има летови два пати неделно почнувајќи од 20-ти јуни.
Хрватската премиерка Јадранка Косор во понеделникот (21-ви февруари) потврди дека изградбата на резервоарите за складирање нафта на терминалот Омишаљ ќе започне во средината на месец мај.
Таа ги започна подготовките за проектот, кој ќе чини околу 162 милиони евра.
Тој вклучува изградба на осум резервоари, секој со капацитет од 80.000 кубни метри и дополнителен резервоар за нафтени продукти со капацитет од 100.000 кубни метри.
(Разни извори -- 18/02/11-25/02/11)
