25/08/2010
Од Игор Јовановиќ за Southeast European Times во Белград -- 25/08/10
Додека скоро 240.000 муслимани во Србија го прославуваат Рамазан овој месец, поделеноста меѓу двете групи останува.
Со оглед на тоа што заедниците ги чуваат традициите за празникот, многумина велат дека се надеваат на мир и толеранција.
Иако сите муслимани во Србија припаѓаат на сунитската гранка на исламот, тие се поделени во две слично наречени, но длабоко спротивставени групи -- Исламска заедница на Србија и Исламска заедница во Србија.
Исламската заедница во Србија, предводена од санџакскиот муфтија Муамер Зукорлиќ, верува дека муслиманите во Србија треба да бидат под управата на Исламската заедница на Босна и Херцеговина.
Но, Исламската заедница на Србија верува дека муслиманите во Србија мора да имаат своја сопствена администрација, Тие формираа Ријасет (врховен совет) во 2007 година, и избраа реис (претседател на советот).
Во изминативе неколку години, дојде и до физичка конфронтација меѓу членовите на двете групи, особено во Нови Пазар, каде што муслиманите се мнозинство од населението.
Во периодот пред Рамазан, претставниците на двете заедници повикаа на мир и толеранција.
Исламската заедница на Србија и српскиот муфтија Мухамед Јусуфспахиќ рече:
„Во име на Алах милостивиот, придонесете за мирот и стабилноста каде што живееме со другите и каде што другите живеат со нас и без нас“.
Големиот муфтија на Исламската заедница во Србија, Муамер Зукорлиќ, рече дека Бошњаците го дочекуваат Рамазан со „борба за слобода, права и чест“ за муслиманите во Санџак и Србија.
Тој рече дека постењето е „најдобар начин да се учи душата и телото во духот на самовоздржувањето“.
Јусуфспахиќ изјави за SETimes дела „никој не го сакал“ конфликтот во исламската заедница, но истакна дека:
„Не постои поделеност во верувањето тука.
Тоа е само недоразбирање и производ на различните мислења за начинот на кој нашата заедница треба да се организира.
А тоа е дозволено во исламот.“
Тој додаде дека цврсто верува оти муслиманите во Србија не треба да бидат под власта на Ријасетот во Босна.
„Господ не создал како слободни луѓе.
Тој од нас очекува да воспоставуваме ред, не да го уништуваме.
Ова важи за секое време, секое место.
Тоа важи денес, за нас;
ова е вистината за Србија“, рече Јусуфспахиќ.
Амела Жупиќ од Нови Пазар вели:
„Тажно е што се случува ова.
Се надевам дека ќе има интелигентни луѓе да ја смират ситуацијата“, рече таа за SETimes.
Таа рече дека Рамазан е голем предизвик бидејќи човек мора да се воздржува од храна и сите телесни задоволства од изгрејсонце до зајдисонце.
„Морате да имате силна волја за ваков пост.
Но, од таа причина, ние стануваме најблиски до Бога овој месец“, рече Жупиќ.
