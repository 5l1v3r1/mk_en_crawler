18/01/2013
Енди Дабилис за Southeast European Times во Атина -- 18.01.13
Грците, обидувајќи се да ги намалат семејните трошоци, наместо нафта користат дрва за да ги згреат своите домови, но како последица на тоа го полнат ноќниот воздух со потенцијално опасни загадувачи, предупредуваат здравствените власти.
Коалициската влада, под притисок од тројката ЕУ-ММФ-ЕЦБ да воведе повеќе мерки за штедење, ја покачи цената на нафтата за греење на околу 1,50 евра за литар со зголемување на данокот на нафта за греење за 40 проценти. 
Покрај тоа што ќе ги зголеми приходите, владата вели дека целта на данокот е да ги одврати луѓето да користат нафта за греење во своите автомобили наместо поскапото дизел гориво.
Тоа предизвика пад на пријавени 80 отсто во побарувачката и принуди многу Грци да се откажат од купување на нафта и да пронајдат друг начин за греење, со користење на камини, печки, радијатори наполнети со масло и халогени греалки. 
Некои од нив сечат дрвја во шумите и градските паркови.
Група научници од седум истражувачки центри ќе одржат расправи во неколку градови на 10. 
февруари за да се процени влијанието на зголемената употреба на камини и шпорети на дрва врз животната средина, пренесува атинската мрежа СКАИ ТВ.
Научниците, заедно со Центарот за контрола и превенција на болести, предупредуваат дека огревното дрво го загадува воздухот за 30 пати повеќе отколку користењето на добро одржана нафта за греење или котли на гас.
Тие утврдиле дека концентрацијата на честички во атмосферата од чадот од дрвата се зголеми за 200 отсто од декември 2010 година до истиот тој период во 2012 година, истакнувајќи дека проблемот е особено акутен во текот на ноќта, кога побарувачката за греење се зголемува. 
Центарот предупреди дека зголемување на загадувањето на воздухот може да доведе до респираторни проблеми, како и посериозни алергии и нарушувања на невролошкиот и репродуктивниот систем.
„Повеќе луѓе ќе имаат проблеми со дишењето и ќе одат во болница и на лекари и може да имаме сериозни проблеми во подалечна иднина, па дури и да ги губиме луѓето“, изјави Атанасиос Возикис, предавач по здравствената економика при универзитетот Пиреја за SETimes.
Луѓето кои се осмелуваат да излезат во текот на ноќта набрзо забележуваат дека нивната коса и облека е покриена со мирис на чад, како да биле во близина на оган, особено во Атина и вториот по големина град во земјата, Солун, со најголеми концентрации на население во земјата.
„Не е само дрвото“. 
Луѓето горат мебел, пластика, градежни материјали, па дури и нивните папучи“, 48-годишниот Јоргос Даскалакис, кој има продавница за продажба на дрво, рече за SETimes.
Тој рече дека продава цврсто дрво од маслинови дрвја кои помалку го загадуваат воздухот, но отворени се импровизирани продавници и продаваат евтино дрво кое загадува.
Додека тој зборуваше, двајца муштерии, 30-годишниот Христос Бетсис и неговиот 35-годишен брат Костас, го полнеа багажникот од нивниот автомобил со дрва. 
Тие рекоа дека дрвата во вредност од 50 евра ќе траат 25 дена во каминот во семејната куќа која ја делат со своите родители. 
Користењето на нафта за греење може да чини до 2 евра или повеќе на час.
„Владата мора да ја намали цената на нафтата“, изјави Костас заSETimes.
Неговиот брат додаде: „Ние не купивме нафта оваа година. 
Премногу е скапа.Таа е поскапа за 50 отсто во споредба со минатата година“.
Проблемот стана толку сериозен што смогот од дрвата е забележан надвор од главните градови, вклучувајќи го и западниот град Патра и во северните предградија на Атина. 
Националниот синдикат на шумски работници ја критикуваше зголемената употреба на дрво за огрев.
Владата нуди субвенции за да им помогне на оние кои не можат да си дозволат нафта за греење, но министерот за финансии Јанис Стурнарас рече дека многу од оние кои имаат право не аплицирале и дека владата нема пари да направи повеќе.
„Би сакал да имаше фискален капацитет за да се напарви тоа, но нема“, рече тој, додавајќи дека оние на кои им треба помош треба „да бидат трпеливи уште една година“ и да чекаат да помине студот.
Такис ​​Григориоу, активист за климатски промени и енергија за Гринпис во Атина, изјави дека појавата на смог од дрвата ја нагласува потребата за исфрлање од употреба на нафтата и дрвото како горива и извори на топлина.
„Идејата за субвенции за нафта за греење е погрешна“, рече тој за SETimes. 
„Ние треба да ги запреме луѓето да користат нафта“.
(Катимерини, 08.01.13, 02.01.13)
