26/10/2006
Од Наташа Радиќ за Southeast European Times во Загреб – 26/10/06
Бранимир Главаш, парламентарен претставник од хрватскиот регион на Славонија, е највисокиот политичар во земјата кој ќе биде официјално испитуван за воени злосторства. 
Тој ќе сведочи во судот за тоа дали имал врска со тортурата и убивањето на Србите во градот Осиек во 1991 година, на почетокот од војната за хрватска независност од поранешна Југославија.
Осиек, кој се наоѓа во источниот дел од Хрватска, беше тешко погоден за време на војната. 
Истрагите оттогаш покажаа дека српските цивили во градот биле мачени и убивани. 
Само пред неколку дена, хрватската полиција уапси шестмина поранешни хрватски војници во врска со истиот случај.
Обвинителите велат дека обвинетите ги врзале и им ги залепиле со трака устите на шест жртви -- сите од српскиот етнитет -- и ги фрлите во реката Драва.
По долготрајната седница на парламентарната комисија, пратениците му го одзедоа политичкиот имунитет на Главаш. 
И покрај тоа што овој политичар-ветеран припаѓа на регионална партија, неговото влијание се вели дека излегува од нејзините граници. 
Неговите противници велат дека тој бил „господар на војната“ во регионот на Славонија.
Со години Главаш беше член на владејачката партија ХДЗ. 
Тој беше клучна фигура задолжена за Славонија во времето на првиот хрватски претседател, Фрањо Туѓман. 
Но, владата мораше да го држи под контрола поради неговите расправии со транзициската администрација на ОН во регионот. 
Тој имаше многу отворени судири со шефот на мисијата на ОН, генерал Жак Клајн.
Невладините организации долго време се сомневаа дека тој знаел за убиствата на Србите на почетокот од војната, но дури пред една година официјално започна истрага за тоа. 
Тогаш Главаш стана персонa нон грата во владејачката ХДЗ и формираше сопствена партија. 
Тој тврди дека е невин и дека обвиненијата се монтирани од неговите поранешни колеги од ХДЗ.
Сепак, Главаш сé уште не е ставен во притвор. 
И покрај тоа што канцеларијата на државниот обвинител во Загреб побара негово апсење, одлуката беше префрлена на судијата во Осиек, каде што Главаш живее. 
Судијата, Марио Ковач, тврди дека нема правно овластување да го стави во затвор.
Адвокатите на Главаш поднесоа жалба до Загребскиот жупански суд, тврдејќи дека не биле следени соодветните процедури. 
Самиот Главаш, пак, вели дека се чувствува „слободен како птица“.
Неговиот случај предизвика голем интерес кај хрватската јавност. 
Неговото влијание во источните жупании е големо и тој ја има почитта на многумина за одбраната на Осиек за време на војната. 
Од тие причини, неговото евентуално затворање е предмет на жестока дебата.
