02/05/2005
(Софиска новинска агенција - 15/04/05;
АП, ФТ, ББС, АФКС, ВОА, БТА, Софиска новинска агенција, Атинска новинска агенција, Македонска прес агенција, Правда, веб-страница на бугарската влада - 12/04/05)
По повеќе од една деценија преговори за нафтоводот Бургас-Александрополис, Бугарија, Грција и Русија на 12-ти април потпишаа меморандум за разбирање, отворајќи го патот за започнување на проектот.
Министрите за развој на Бугарија и Грција, Валентин Церовски и Димитрис Суфас, го потпишаа документот заедно со рускиот министер за индустрија и енергија, Виктор Кристенко, на церемонијата во Софија.
„Ова претставува мошне важен прв чекор за спроведување на овој сложен инфраструктурен проект“, рече Церовски.
Договорот вреден 552 милиони евра предвидува изградба на нафтовод долг 285 километри, кој ќе пренесува касписка сурова нафта од бугарското пристаниште на Црното Море, Бургас, до Александрополис, на грчкиот брег од Егејското Море.
Нафтата ќе биде товарена во руското пристаниште Новоросијск и ќе биде пренесувана преку Црното Море во Бургас, каде што Бугарија ќе изгради складиште со капацитет од 50 милиони тони.
Потоа ќе биде пренесувана преку нафтоводот до Александрополис, за да продолжи за Западна Европа.
Нафоводот, кој се очекува да биде пуштен во употреба во 2008 година, ќе й овозможи на Русија да го заобиколи фрекфентниот турски Босфор, каде што танкерите со нафта честопати се задржуваат и по неколку дена.
Моментно, околу една третина од извозот на руската нафта се пренесува преку овој фрекфентен теснец.
Алтернативниот пат се очекува да го направи пренесувањето на руската нафта побрзо, побезбедно и поефтино.
Нафтоводот ќе има капацитет од 700.000 барели на ден.
Планираниот годишен капацитет за првичната фаза од проектот изнесува 15 милиони тони.
Тоа потоа ќе се зголеми на 24 милиони тони во втората година и 35 милиони тони во третата година, со опција за понатамошно зголемување на 50 милиони тони сурова нафта годишно.
Првичните разговори за проектот започнаа во 1993 година, но немаа брз напредок поради несогласувањата помеѓу трите земји во врска со финансиските и сопственичките прашања.
Во студијата за техничките и економските параметри на предложениот проект, спроведена од страна на германското претпријатие ИЛФ во 1999 година, се заклучува дека нафтоводот Бургас-Александрополис ќе биде најкусиот, најбезбедниот и финансиски најефикасниот пат.
„Договорот е постигнат по преминувањето од геополитички на пазарен пристап“, рече Церовски.
Поздравувајќи го потпишувањето на политичкиот договор грчкиот премиер Костас Караманлис го опиша како „историски договор“ со кој се отвора патот за спроведувањето на проектот од големо значење не само за земјите што се вклучени во него, туку и за целиот регион.
Ниту една од трите влади нема да обезбеди финансиски средства за проектот -- наместо тоа, тој ќе биде финансиран од заинтересираните за водење и користење на нафотводот.
Заедничкото британско-руско претпријатие за нафта ТНК-БП ќе дејствува како координатор на проектот.
Помеѓу другите партнери, според медиумите се и:
грчкото „Хеленик Петролеум“, американското „Кембрич енерџи рисрч асошиејт“, руските „Лукоил“ и „Роснефт“ и бугарското „Техноекспортстрој“.
