13/08/2008
(Mедиафакс, Nine O'clock, Агерпрес - 13/08/08; AП, Nine O'clock, Aдеварул - 12/08/08; AФП, Ројтерс, АП, Медиафакс - 11/08/08)
Долниот дом на романскиот парламент во средата (13-ти август) го отфрли барањето на националната Антикорупциска дирекција (ДНА) за отпочнување истраги за поранешниот премиер Адријан Настасе и поранешниот министер за транспорт, Мирон Митреа. 
Двајцата, наводно, извршиле најразлични кривични дела, вклучително и мито.
Само 120 членови на Домот на делегатите го поддржаа барањето на ДНА за покренување истрага за Настасе, што е далеку помалку од потребниот праг од 218 гласа, додека 150 пратеници го отфрлија, со шест поништени гласови, објави новинската агенција Медиафакс. 
Во одделно гласање за случајот на Митреа, 160 пратеници гласаа за кривично гонење, а 108 беа против, додека еден глас беше поништен.
Овој потег следеше неколку дена откако водачите на најголемите политички партии се согласија за време на консултациите со претседателот Трајан Башеску дека Романија треба да обезбеди отстранување од мониторингот на Европската комисија (ЕК) до јули 2009 година.
Во својот последен мониторинг извештај за Романија, објавен на 23-ти јули, комисијата го критикуваше Букурешт поради бавен напредок во борбата против корупцијата на високо ниво. 
Но, во него истовремено беа искажани пофалби за ДНА, поради отпочнувањето истраги за клучните личности претходно оваа година. 
Настасе и Митреа беа на врвот од листата на осум поранешни и актуелни функционери кои шефот на ДНА, Даниел Морар, ги осомничи за корупција и други кривични дела.
Сепак, некои политичари од Национал-либералната партија на премиерот Калин Попеску Таричеану, како и некои опозициски пратеници, тврдеа дека Морар има политички мотиви.
„Борбата против корупцијата мора да биде деполитизирана и Романија мора да ја потврди својата недвосмислена посветеност на борбата против корупцијата на високо ниво“, вели ЕК во својот извештај минатиот месец.
Изразувајќи поддршка за Морар, чиј тригодишен мандат заврши во понеделникот, властите во Брисел испратија јасен сигнал дека би сакале тој да остане во ДНА.
„Задржувањето на шефот на ДНА на неговата позиција ќе биде тест за посветеноста на романските власти“ на борбата против корупцијата, рече неодамна портпаролот на ЕК, Марк Греј.
Но, во понеделникот министерот за правда, Каталин Предиу, го замени Морар, номинирајќи ја главната обвинителка Моника Сербанеску за негова наследничка во ДНА.
„Нашата цел е да добиеме позитивен извештај за нашиот правен систем од Брисел во декември 2008 година и да ги укинеме мониторинг механизмите во јули 2009 година“, изјави министерот за новинарите при објавувањето на својата одлука. 
„Јас ќе предложам г-дин Морар да стане или висок претставник за Министерството за правда во Европската комисија или број два во ДНА“, изјави тој за новинарите.
Како одговор на ова, ДНА издаде соопштение во кое се вели дека нејзиниот шеф „не ги разгледува“ предлозите на министерот.
Подоцна во понеделникот, главната обвинителка Лаура Кодрута Ковеси го назначи Морар за заменик-шеф на ДНА уште три месеци, објави романскиот весник на англиски јазик  Nine O'clock.
Сербанеску (47), го советуваше поранешниот главен обвинител Илие Ботос и е актуелна советничка во Министерството за правда. 
Башеску ќе мора да го потврди нејзиното назначување во ДНА.
