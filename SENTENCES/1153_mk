19/05/2008
Новиот електронски систем за управување ќе му помогне на Косово да ги достигне европските стандарди за демократски развој, рекоа експертите на меѓународната конференција за електронското управување одржана во средата (14-ти мај) во Приштина.
Електронскиот систем за управување ќе ја модернизира администрацијата и ќе овозможи ефикасно раководење во секторите како образованието, здравството, безбедноста, правдата и царината.
Бугарскиот физичар Венелин Козухаров победи на натпреварот за комуникации и наука Фејмлеб, иницијатива на проектот Убава наука на Британскиот совет во девет земји од Југоисточна Европа.
27-годишниот Козухаров беше избран меѓу 11 финалисти да ја претставува Бугарија на меѓународното финале кое ќе се одржи во Велика Британија на 7-ми јуни.
Според последните истражувања, во цела Европа бројот на жените кои се борат против ракот на грлото на матката е најголем во Србија.
Министерството за здравство започна кампања за рано откривање на оваа болест.
Секоја година во Србија се откриваат вкупно 1400 случаи на жени заболени од рак на грлото на матката, со што оваа болест е втората најчеста причина за смрт кај жените по ракот на дојката.
Минатата недела Грција и Нигерија потпишаа договор за соработка во полето на науката, технологијата и економијата.
Договорот беше потпишан за време на посетата на нигерискиот министер за трговија и индустрија Чарлс К.Угвух на Грција.
Втор телефонски оператор стана дел од македонскиот пазар.
Онтел започна со понуда за бесплатна конекција и бесплатни неограничени повици во неговата мрежа.
Повиците кон мобилните телефони ќе бидат поефтини за 15-20 отсто, додека пак националните и меѓународните повици ќе бидат поефтини за 60 отсто
Романскиот министер за образование Кристијан Адомнитеи зеде учество на дводневниот симпозиум „Романско-австриски денови на науката“ во Виена кој започна во вторникот (13-ти мај).
Одржан во Институтот за технологија, овој симпозиум беше организиран од страна на австриското министерство за наука и истражување, романското министерство за образование, австриската агенција за наука и истражување и романската државна агенција за научно истражување.
(Разни извори – 12/05/08-19/05/08)
