24/02/2012
Бојана Миловановиќ за Southeast European Times во Белград -- 24.02.12
М.К. 
(33) е лекар во Клиничкиот центар во Србија, кој сака да ги подобри своите способности и да се стекне со повеќе знаење. 
Тој вели дека не може да го стори тоа во Србија, и затоа планира да ја продолжи својата кариера во странство. 
Не сака да се користи целото негово име.
„Ситуацијата тука е толку очајна што ние ги стерилизираме и рестерилизираме инструментите за еднократна употреба ... 
ги користиме додека не се распаднат. 
Тие се користат додека нешто целосно не се распадне. 
Имаме апарати стари 30 години. 
Кога луѓето од странство доаѓаат тука, сакаат да ги однесат овие направи во антикварници или во медицински музеи за да се види како се развивала медицината со текот на годините. 
Она што е во светот стандардна процедура веќе со години, уште долго време нема да се применува тука“, рече М.К. 
за SETimes.
Лошата опрема, корупцијата и сложените административни процедури се најголемите проблеми за здравствениот систем во Србија. 
Иако властите велат дека презеле голем број чекори, се чини дека ниту лекарите, ниту пациентите, не се задоволни.
Српските весници постојано објавуваат написи за корупцијата во здравството и зголемениот број апсења. 
Најпознатиот скандал се однесува на поранешната директорка на Бирото за здравствено осигурување, Светлана Вукајловиќ, која беше уапсена во врска со набавките на вакцини против новиот вид грип.
Најново, четворица лекари беа уапсени претходно овој месец, за наводно примање мито од претпријатие за производство на ортопедски помагала, за да им препорачуваат на пациенти да купуваат помагала од тоа конкретно претпријатие.
Министерката за правда, Снежана Маловиќ, рече дека преку јавните набавки кои се однесуваат на здравството, вклучително и набавката на вакцини за грип, државниот буџет изгуби 11 милиони евра од 2009 година. 
Претставници на министерството велат дека прават сé што можат, но борбата против корупцијата претставува систематски проблем, против кој мора се борат сите сегменти од општеството.
Во изјавата за SETimes, помошник-министерката за здравство, Дубравка Шарановиќ, рече дека сите поплаки на пациентите се испитуваат и во зависност од случајот, се водат или од здравствениот инспекторат или Министерството за внатрешни работи.
„Во 2011 година имаше 80 пријави за некаков вид корупција и сите беа проследени до Министерството за внатрешни работи. 
Повеќето мои колеги не й подлегнале на корупцијата и ги советувам да останат доследни на својата професија, а пациентите да ги пријавуваат сите случаи на корупција“, рече Шарановиќ, додавајќи дека секој извештај ќе остане анонимен и ќе биде проследен до надлежната служба.
Настрана од корупцијата, пациентите се соочуваат и со застрашувачка административна бирократија која ги спречува да го искористат своето право на здравствена заштита. 
„Кога отидов во мојата примарна здравствена единица да закажам прелгед, тие не можеа да ме вклопат бидејќи има само еден офталмолог и морав да се вратам за ново закажување“, рече пензионерката Драгица Жигиќ (73).
Хронично болните пациенти на кои им требаат тековни лекарски услуги се најчесто лути. 
„Јас сум дијабетичар и користам различни лекови и морам да одам и да добијам нови рецепти за истата терапија секој месец“, рече 53-годишната домаќинка Бранислава Милиќ.
Претставниците на Министерството за здравство велат дека се борат со ваквите проблеми и дека испратиле предлог до Бирото за здравствена заштита кој ќе ги олесни административните процедури за пациентите. 
„Предложивме важноста на рецептите да се продолжи на три месеци, за да може пациентите да не доаѓаат на лекар за лекови секој месец“, објасни Шарановиќ.
М. 
К. 
изјави за SETimes дека слушнал оти Германија „јавно й се заблагодарува на Србија за ,мозоците’ што Србија ги дава“. 
Главниот проблем, според него, е недостатокот на опрема. 
„Имаме луѓе кои може да работат и знаат како да изведат операција, но немаат со што да ја изведат.“
Претставници на министерството одговорија дека значителни суми се инвестирани во обезбедување образование и опрема, превенствено во клиниките за онкологија. 
„Направивме план за дистрибуција на опрема [за] овие институции: мамографски машини, скенери, МРИ и направи за зрачење“, рече Шарановиќ, додавајќи дека е опфатен проблемот со листите на чекање за радијациска терапија.
