13/02/2012
Енди Дабилис за Southeast European Times во Атина -- 13.02.12
По ноќта на протести, лутина и пожари, кои не ги спречија пратениците да ги одобрат новите мерки на штедење кои ги бараа меѓународните кредитори во замена за кредити што ќе ја спасат земјата од неплаќање на долгот, Грците во понеделник (13-ти февруари) се разбудија со слики на разурнати делови во центарот на Атина, економија која сé уште се тетерави близу до банкрот и повеќе од еден милион луѓе без работа.
Додека анархистите водеа улични борби со полицијата, која употреби солзавец и шок-гранати наведнувајќи се пред молотовите коктели и парчињата мермер, парламентот во неделата лесно усвои пакет кој вклучува 22-32 отсто кратења на минималните плати и го отвора патот за кратења на платите во приватниот сектор и отпуштање до 150.000 јавни службеници во текот на следните три години.
Привремениот премиер Лукас Пападимос, чија лабава коалиција се расцепуваше во текот на ноќта, предупреди за хаос и недостатоци на гориво, храна и лекови и колапс на грчкиот банкарски систем, ако условите што ги бара Тројката ЕУ-ММФ-ЕЦБ не бидат исполнети за добивање на втората финансиска помош од 130 милијарди евра и отпишување на 70 отсто од нејзиниот долг.
Тројката соопшти дека мерките на штедење се потребни за намалување на јавниот сектор надуен со генерациите политички партии кои ги трупаа јавните платни списоци со непотребни вработувања за гласови.
Првиот актуелен пакет за спас од 109 милијарди евра малку помогна за забавување на движењето кон неподмирување на долгот, што можеше да ги загрози земјите од Еврозоната кои го користат еврото. 
Без парите, Грција нема да може да ги плати своите работници и пензионери, ниту да ја подмири кредитната рата од 14,2 милијарди евра на 20-ти март.
Министрите за финансии на Еврозоната треба да се состанат в среда во Брисел, за да одлучат дали ќе ослободат повеќе средства. 
Но, за да ги исполни барањата на Тројката, владата мора да најде начин да ги скрати трошоците за уште 325 милиони евра за да ги заштити пензиите, и Грците стравуваат дека рецесијата предизвикана од мерките на штедење ќе води до нови кратења на платите и даночни зголемувања.
Костас Ифантис, вонреден професор на катедрата за политички науки на Универзитетот во Атина, изјави за SETimes, „Не мислам дека сме ја надминале опасноста. 
Гласањето беше голем прв чекор бидејќи мораше да се направи и беше прв вистински едногласен чин на поддршка за Тројката, но ќе биде уште потешко да се спроведе.“
Како и многу Грци, и тој рече дека бил шокиран од нивото на насилството. 
Властите објавија дека се подметнати повеќе од 40 пожари кои уништија банки, претпријатија и едно историско кино.
Пред гласањето, Димитрис Сотиропулос, професор по економија на Универзитетот во Атина, рече дека смета оти гласањето ќе помине бидејќи алтернативата е полоша. 
„Цената на излегувањето на Грција од Еврозоната е повисока отколку плаќањето за да се остане во истата“, рече тој за SETimes.
Цената е веќе платена од работничката класа Грци, вклучително и државните службеници кои се соочија со кратење на нивните плати за 30 отсто, намалени пензии, борба за следење на лавината даночни зголемувања и изгубена доверба во владата.
Пападимос, поранешен заменик-претседател на ЕЦБ, беше назначен во ноември и ја надгледува климавата коалиција на задржаните министри од поранешните владејачки социјалисти на ПАСОК и нивните жестоки противници, конзервативците на Нова демократија, кои избркаа 43 нивни членови заради гласањето против пакетот, кога десничарската партија ЛАОС пребегна од владата.
Манолис Крисакис, директор на Националниот центар за социјално истражување, рече дека владата мора да вклучи клаузули за социјалната правда, за да спречи зголемен број невработени Грци -- со оглед на тоа што стапката на невработеност достигна 20,9 отсто -- и да ги оданочува богатите.
„Грчкиот народ не може да ги прифати намалувањата во нивниот животен стандард“, рече тој за SETimes. 
Сепак, додаде тој, гласањето носи надеж дека земјата сепак може да биде спасена. 
„Ќе беше многу опасно за нас да имавме неконтролирано неподмирување на долгот како Аргентина“, рече тој.
Стоејќи со своите колеги-студенти во центарот, непосредно пред судирите, Васо Мудацаки (23), рече дека сочувствува за грчките работници.
„Мојата земја сега не е за мене. 
Јас тука немам иднина“, рече таа.
Стоејќи со својата сопруга и илјадници други демонстранти кои се обидуваа да се засолнат од облаците солзавец, Ставрос Кулурис (38) изгледаше безнадежно. 
Тој рече дека неговата плата е намалена од 1.100 евра на 700, а неговата сопруга е отпуштена од работа како фризерка, бидејќи жените почнале дома да си ги средуваат косите.
„Сакаме Европа да си оди и сакаме да излеземе од еврото“, рече тој. 
„Немаме надеж, немаме работа, немаме иднина“, рече тој за SETimes, зборувајќи во името на сé поголем број Грци, кои велат дека мерките на штедење ги уништиле нивните животи.
Георгија Калогеропулу (32), индустриска дизајнерка која вели дека нејзината плата веќе била намалена за 25 отсто пред Тројката да побара кратења на платите во приватниот сектор, рече дека не верува во предупредувањата за колапс на земјата и недостаток на храна, ако не беа наметнати мерките на штедење.
„Ако еден производ е на пазарот, а јас немам пари да го купам, каква е разликата?“, рече таа за SETimes, стоејќи пред кафетерија на Старбакс во близина на Универзитетот на Атина, неколку часа пред да биде запалена.
Антонис Клапсис, шеф на истражување за Институтот за демократија „Костас Караманлис“ во Атина, рече дека стравувањата се оправдани. 
Ако парламентот го отфрлеше пакетот, тој рече дека Грците ќе се разбудеа утрото во уште полоша ситуација.
„Ќе видевте стотици луѓе во редици пред секоја банка“ како чекаат да ги повлечат своите пари, рече тој. 
„На овој или оној начин“, рече тој за SETimes „економијата ќе колабираше“.
