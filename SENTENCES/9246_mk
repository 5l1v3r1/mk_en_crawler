09/10/2012
Игор Јовановиќ, Мухамет Брајшори и Линда Карадаку за Southeast European Times во Белград и Приштина -- 09.10.12
Косово и Србија в среда (10-ти октомври) ќе продолжат со преговорите околу техничкиот дијалог кој ќе вклучува и спроведување на договорот за гранично управување.
Договорот беше постигнат во декември и беше последен договор пред осуммесечниот прекин на дијалогот меѓу Белград и Приштина, поради изборите во Србија. 
Србија не ја признава независноста на Косово и ја смета границата со Косово за административна линија.
Премините кои ги делат северно Косово и јужна Србија се невралгична точка за тензии. 
Пукање од огнено оружје беше пријавено на српскиот полициски пункт кај граничниот премин Добросин во неделата (7-ми октомври). 
Нема извештаи за евентуални жртви.
Инцидентот уследи по изјавите на српскиот премиер Ивица Дачиќ дека поделбата на Косово „е најбрзото, најдоброто и најправичното решение како за Албанците, така и за Србите, бидејќи е во согласност со нивните легитимни интереси.“
Дачиќ изјави за љубљанскиот весник Дело во неделата дека го поддржува „понатамошниот дијалог меѓу Белград и Приштина, кој може да ги oпфати политичките, а не само техничките прашања“.
Договорот за гранично управување предвидува европско решение за контролата на граничната линија меѓу двете земји, при што граничните контроли ќе ги вршат претставници од Приштина и од Белград, во истата зграда.
Белград и Приштина им пристапуваат на разговорите од различни позиции -- Србија сака да ги измени деловите од договорот што смета дека не се поволни за Белград, додека Приштина смета дека договорите се непроменливи и треба да се спроведуваат како такви.
Косовските Срби, особено оние на северот, имаа сериозни приговори во врска со договорот и најавија демонстрации во врска со присуството на косовските полицајци на граничните премини Јариње и Брњак.
Дејан Павичевиќ, шеф на српскиот преговарачки тим, рече дека многу одредби од договорот се неповолни за Србија и дека тој ќе се обиде да ги измени.
Договорот содржи дел за овозможување на негови амандмани, но Павичевиќ рече дека идејата ќе биде многу тешко да се спроведе, поради ставот на Приштина. 
„Пред сé ќе се обидеме да издејствуваме цариниците на ЕУЛЕКС да бидат единствените што ќе се занимаваат со царинските обврски на премините“, рече тој заSETimes.
Тој рече дека Србија не може да дозволи премините да се претворат во државни граници.
Едита Тахири, шеф на косовскиот тим во техничките разговори, изјави заSETimes дека косовските институции ќе имаат целосно извршна улога на границата и рече дека барањето на Белград за извршна улога на ЕУЛЕКС „претставува шпекулација која треба да создаде конфузија“.
„Ги демантирам изјавите што доаѓаат од српската страна, според кои ќе има разговори околу нерешените прашања што се однесуваат на техничкиот протокол во врска со [договорот]. 
… Сега ќе видиме колку е Србија сериозна во спроведувањето на овој договор“, рече Тахири за SETimes.
Александар Митиќ, проект-директор на Косовски компромис, рече дека договорот за премините не е добар за Белград и косовските Срби, дека истиот чепка во суверенитетот на Србија и дека бил усвоен заради тоа да се обезбеди кандидатски статус на Србија во ЕУ.
„Сигурно е дека косовските Срби, особено оние на северот, нема да прифатат договор кој вклучува присуство на Приштина на административните премини. 
Ако биде потпишан таков договор, истиот нема да биде применлив на долг рок. 
Белградскиот преговарачки тим се соочува со многу тешка задача“, рече Митиќ за SETimes.
Еден од водачите на Србите во северно Косово, Марко Јакшиќ, рече дека Србите на северот се подготвени да одржат протестни митинзи ако договорот се реализира.
„Не можеме да им дозволиме да постават граница со Србија. 
Официјалните претставници на новата влада најавија во предизборната кампања дека ќе ги поништат сите штетни договори со Приштина и јас не знам зошто сега велат дека ќе ги спроведат сите“, рече Јакшиќ за SETimes.
