24/09/2009
БЕЛГРАД, Србијa -- Расим Љајиќ, шефот на српскиот совет за соработка со Хашкиот трибунал, во четвртокот (24-ти септември) за белградскиот весник Блиц изјави дека ќе поднесе оставка ако поранешниот воен командант на босанските Срби Ратко Младиќ не биде уапсен на крајот од годинава. 
Запрашан што го прави толку сигурен дека тоа ќе се случи, Љајиќ рече дека истрагата се интензивирала и дека има извесен напредок. 
Во вторникот српскиот главен обвинител за воени злосторства Владимир Вукчевиќ рече дека властите работат „деноноќно“ за пронаоѓање на Младиќ. 
Неговото апсење, како и апсењето на еден друг бегалец обвинет за воени злосторства, Горан Хаџиќ, претставува последен услов што Србија мора да го исполни за да постигне целосна соработка со Трибуналот на ОН. 
Тоа, од друга страна, е услов за спроведување на српскиот Договор за стабилизација и асоцијација со ЕУ. 
(Б92, Блиц - 24/09/09)
