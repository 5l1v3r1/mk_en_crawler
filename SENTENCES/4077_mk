31/03/2008
Од Јусуф Рамадановиќ за Southeast European Times во Сараево – 31/03/08
Повеќе од 12 години по крајот на меѓуетничкиот конфликт, скоро 4 отсто од Босна и Херцеговина (БиХ) останува засеана со нагазни мини, загрозувајќи ги животите на 900.000 луѓе што живеат во близина, рече премиерот Никола Шпириќ, на почетокот од новата кампања за чистење од мини овој месец.
Тој рече дека 480 луѓе загинаа, а скоро 1.140 се повредени од нагазни мини по крајот на борбите. 
Пет од загинатите биле помлади од 18 години, 39 биле обучени експерти или инженерци. 
Покрај ова, 50 инженерци биле повредени.
Во текот на една недела во март, шестмина инженерци ги загубија животите. 
Првиот загина на 17-ти март во близина на Добој. 
Следниот ден двајца загинаа, а еден беше повреден во поле во близина на Спречани.
Неколку дена подоцна, тројца други -- двајца полицајци и еден стражар -- загинаа во близина на Горажде.
Иако генералната опасност од нагазните мини е значително намалена, ќе потрае уште долго време додека БиХ може да потврди дека е чиста од мини. 
Пооптимистичните експерти велат дека ќе треба да поминат уште барем десет години за да се исчистат мините и околу 40,9 милиони евра годишно за финансирање на овие напори. 
Другите предупредуваат дека ова би можело да потрае со децении.
Неодбележаните мински полиња се голем проблем. 
Покрај ова, природните феномени како што се лизгањето на земјиштето или ерозијата на почвата, може да предизвикаат промена на локацијата на мините, создавајќи „движечки мини“, како што луѓето ги нарекуваат.
БиХ се гордее со импресивните пејзажи и потенцијалот да стане магнет за туристите. 
Но, проблемот со мините претставува пречка. 
Надворешните активности како што се кампувањето и пешачењето се ограничени поради опасноста.
Поранешната Југословенска народна армија (ЈНА) беше четврта најсилна воена сила во Европа. 
Истата произведуваше неколку винови противпешадиски и противтенковски мини.
За време на конфликтите на територијата на поранешна Југославија сите страни обезбедија вакво опасно оружје, пљачкосувајќи ги воените складишта на ЈНА. 
Во подоцнежниот период од конфликтот, страните исто така шверцуваа во земјата различни видови мини од различни произведувачи.
Веќе е завршен голем дел од работата на чистење од мини. 
Неколку фирми учествуваа, со помош на големи донации со пари и опрема од неколку земји. 
Сепак, БиХ останува високоризична земја.
Голем број од жртвите се деца. 
Помеѓу другите има и дрвосечачи, земјоделци и ловџии. 
Животните, исто така, нагазуваат на мини покрај патиштата и ловечките друштва рутински известуваат за ранет дивеч од нагазни мини.
Пред смртните случаи во март, инженерците распределени во областа во близина на Добој пронајдоа и отстранија 122 нагазни мини. 
Оттогаш напорите се прекинати.
Европската комисија проценува дека 67.000 мини и околу 650.000 неексплодирани направи сé уште постојат на 10.000 локации. 
Нов Акциски план за мините е усвоен за 2009 година, но неговото спроведување ќе бара континуирано учество на меѓународната заедница.
