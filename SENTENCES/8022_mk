06/02/2013
Александар Павлевски за Southeast European Times во Скопје -- 06.02.13
Иако традиционалните медиуми се сé уште важни на политичката сцена, Интернетот станува сé повлијателен како медиум во регионот, особено за младата популација.
Политичкото присуство на Интернетот беше силно за време на изборите во Хрватска во 2011 година. 
Покрај личните веб-страници, секоја партија имаше Фејсбук профил, Твитер профил и Јутјуб канал.
Партиите, исто така, отворија специјални сметки за трансфер на пари за финансиски донации, кои, од друга страна, ја подобрија транспарентноста на финансирањето на кампањите.
„Предноста на социјалните медиуми е дека се работи за канал кој може целосно да се следи и управува како што сакате. 
Изборите не можат да се добијат само преку социјалните мрежи, но не можете да победите на избори без нив“, рече за SETimesКрунослав Видик, советник за комуникации во хрватската агенција Стратешко ПР советување.
Експертите велат дека младата генерација е под најголемо влијание на истите, но истовремено таа е и онаа што најмалку учествува во политиката.
„Содржините се поставуваат со доза на сензација, токму за да го привлечат нивното внимание“, рече Дарко Булдиоски, Интернет консултант во Њу медиа маркетинг во Скопје.
„Интернет информациите се она што се очекува. 
Ова е само почеток“, рече за SETimesСрѓан Стојиќ, 27-годишен жител на Врање, Србија.
Посериозен обид за Интернет кампања беше направен неодамна од страна на македонскиот претседател Ѓорге Иванов, кој има блог, Фејсбук профил, веб-страница и Јутјуб канал, каде што беа пренесувани видео-снимките од неговата кампања.
Првиот политичар од висок профил што комуницираше со гласачите во Македонија преку веб-страница беше водачот на СДСМ, Бранко Црвеновски, преку виртуелно интервју. 
Следен беше претседателот на ВМРО-ДПМНЕ Никола Груевски преку твитинг и постинг на Фејсбук.
„Сега СДСМ и ВМРО-ДПМНЕ ги има насекаде на Интернет. 
Тие имаат видео канали, емитуваат состаноци во живо, пишуваат коментари, отвораат Интернет битки. 
Секој објавува и гледа што сака. 
Слободниот избор е најважен, а дискрецијата на граѓаните е загарантирана кога станува збор за коментарите и изјавите на Интернет за и против некои политички опции“, рече заSETimesМилка Олевска, социолог од Скопје.
„Како што поминува времето, средствата на политичката борба ќе станат поинакви. 
Во минатото пораките беа пишувани преку графити, сега луѓето користат Твитер, Фејсбук и други социјални мрежи. 
Тоа е дебата што тешко може да се контролира“, рече за SETimesПетар Арсовски, поранешен директор на агенцијата за јавни односи Имиџ ПР.
Виктор Дано, уредник на порталот it.com.mk, вели дека Интернет порталите имаат поограничено влијание отколку весниците и телевизиите.
„Телевизиите и весниците кои прикриено поддржуваат одредена политичка страна се поопасни за граѓаните отколку Интернет медиумите. 
Тие се пасивни медиуми, корисникот седи и ги слуша без интеракција или избор на информациите што се сервираат. 
Интернетот дозволува селекција, можност да се споделат одредени вести на социјалната мрежа или да се критикуваат или пофалат тие вести“, рече тој.
Како и да е, кредибилитетот на информациите што ги пласираат Интернет порталите е честопати предмет на сомневање.
„Овие медиуми диктираат неподносливо темпо, и оттаму го пополнуваат својот простор со слаб квалитет и лоши вести. 
Тоа ги става во подредена положба оние што сакаат да промовираат посериозен пристап кон информирањето. 
Сега бројот на посетите е единствената мерка за успешноста, по цена на квалитетот и сигурноста на информациите“, рече Булдиоски.
