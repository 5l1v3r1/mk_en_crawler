14/09/2006
АТИНА, Грција -- Соседните земји Албанија и Грција во средата (13-ти септември) потпишаа билатерален договор за соработка во областа на енергијата, на крајот од дводневната посета на премиерот Сали Бериша на Атина. 
Грчкиот министер за развој, Димитрис Суфас, рече дека договорот ги регулира важните прашања поврзани со снабдувањето на електрична енергија, природен гас и дотурот на гориво во регионот. 
Во средата Бериша, исто така, оствари разговори со својот грчки колега, Костас Караманлис, претседателот Каролос Папуљас и со Јоргос Папандреу, водачот на најголемата опозициска партија ПАСОК. 
Тие ја потврдија взаемната подготвеност за проширување на билатералните врски, како и целосната поддршка на Грција за евроатланските аспирации на Албанија. 
(Албански вести, Нафтемпорики - 14/09/06; AНА-МПА, Скај радио - 13/09/06)
