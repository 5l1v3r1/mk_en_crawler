12/09/2008
ВАШИНГТОН, Соединетите Држави -- Стејт департментот би сакал да види построги закони за борбата против тероризмот во Турција, рече во четвртокот (11-ти септември) Дел Л. Дејли, координатор на Канцеларијата за борба против тероризмот на Стејт департментот.
„Построгите закони во Турција ќе ја направат полесна борбата против меѓународниот тероризам“, истакна тој.
Двете земји разменуваат повеќе разузнавачки информации од кој било друг пар земји, додаде тој.
Високи турски официјални претставници во четвртокот во Анкара се состанаа на разговори за борбата против тероризмот, објавија медиумите.
Неколку генерали и министри, вклучително и новоназначениот началник на Генералштабот, генерал Илкер Басбуг, присуствуваа на состанокот со кој претседаваше премиерот Реџеп Тајип Ердоган.
Во другите вести, турските безбедносни сили убија четворица членови на терористичката Курдистанска работничка партија (ПКК) во судирите во југоисточната провинција Сирнак, објави Генералштабот на својата веб-страница во четвртокот.
Четворицата избегаа откако извршија ракетен напад во понеделникот на станица на жандармеријата во градот Бејтусебап.
(новинска агенција Анадолу, Хуријет, СНН Турк - 11/09/08)
