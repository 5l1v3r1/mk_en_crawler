22/04/2009
Од Bojana Milovanovic за Southeast European Times во Белград -- 22/04/09
Илјадници професионални и аматерски тркачи излегоа на улиците на Белград изминатиот викенд, на 22-риот годишен маратон во градот. 
Бројот на учесниците го прави, како што се претпоставува, најголем маратон на Балканот и спортски настан со најголем број учесници во Србија.
Четириесет држави испратија претставници во Белград на настанот во саботата (18-ти април), вклучително и Кенија, чии тркачи доминираа на трката.
Целиот маратон вклучува 341 тркач, додека други 1.200 трчаат на полумаратонот. 
Петкилометарската патека „фан-ран“ привлече неколку илјадници учесници.
Некои трчаат за промовирање на хуманитарна цел. 
Претставниците на белградската општина Врачар, вклучително и претседателот на општината Бранимир Кузмановиќ, собра средства за мајчината банка на млеко трчајќи го полумаратонот. 
Нивните поддржувачи ветија придонес за секој километар истрчан од тимот Врачар.
„Успеавме да собереме скоро 11.000 евра и ни требаат уште околу 1.600 евра,“ рече Кузмановиќ по својата трка.
Кенијците доминираа во целиот маратон, при што шестмина од нив беа меѓу десетте најдобри тркачи. 
Виктор Киген од Кенија победи на својот прв маратон. 
Тој за новинската агенција Бета потоа изјави дека не очекувал да победи. 
Сепак, „Бев подготвен“, рече тој, додавајќи дека уживал во храната и гостопримството во Белград.
Неговата земјачка од Киген, Ане Косгеи, беше прва меѓу жените и 25-та во севкупниот пласман.
Земјата-домаќин -- Србија -- не остана целосно надвор од победничкиот круг. 
Оливера Јевтиќ победи на полумаратонот за жени и стана првата добитничка на трофејот Ѓоко Вјештица, во спомен на коосновачот на белградскиот маратон, новинар кој почина минатата година.
Локалната власт го организираше првиот маратон во градот во 1988 година, на иницијатива на Вјештица и атлетичарот-ентузијаст Брана Радовиќ.
Министерката за спорт и млади, Снежана Самарџиќ-Марковиќ, и градоначалникот на Белград, Драган Ѓилас, официјално ја отворија трката. 
Ѓилас рече дека овој и другите спортски настани организирани во Белград, го прават вистински „град на спортовите“.
Оваа година Белград беше домаќин и на 42-рото Светско првенство на воен маратон, со учесници од 22 земји. 
Министерот за одбрана, Драган Шутановац, рече дека било „природно“ да се организираат двата натпревари истовремено.
