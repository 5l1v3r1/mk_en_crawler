28/05/2012
Линда Карадаку за Southeast European Times во Приштина -- 28.05.12
Косовската влада изразува разочараност поради бавното темпо на визната либерализација и процесите на интеграција во ЕУ. 
Премиерот Хашим Тачи рече дека одложувањата не се оправдани. 
„Дури и непризнавањето од петте земји на ЕУ не се оправдување [Брисел] да не преземе одговорна обврска, во согласност со европските интереси ... 
кон Република Косово.“
„Од неговата независност, Косово работи унилатерално на доближување до ЕУ, [но] ЕУ дејствува со бавни чекори“, се пожали Тачи, и истакна дека „Косово не бара привилегиран третман, или забрзан процес. 
Само бараме еднаков третман како и сите западнобалкански држави“.
Самуел Жбогар, шеф на канцеларијата на ЕУ во Косово, изјави за SETimes дека ЕУ инвестираше многу за да му помогне на Косово да пристапи во Унијата, со финансиски средства и политички совети. 
Тој додаде дека во текот на годините ЕУ беше најголем донатор по глава на жител, помагајќи му на Косово да изгради училишта, патишта и друга инфраструктура, давајќи му совет за неопходните реформи и помагајќи му во изготвувањето на легислативата.
„Европската агенда за Косово неверојатно се зголеми во текот на изминатата година; ние сега имаме на агендата визна либерализација, физибилити студија, учество во програмите на ЕУ, трговски договор и членство во ЕБРД. 
Покрај ова, имаме олеснет дијалог од страна на ЕУ кој досега произведе неколку суштински договори“, рече за SETimes Маја Кочијанчиќ, портпаролка на ЕУ.
Таа, понатаму, образложи дека „Имаме засилена канцеларија на ЕУ во Приштина, како и мисијата ЕУЛЕКС. 
Со други зборови, односите ЕУ-Косово никогаш не биле толку силни и динамични. 
Но, европската интеграција претставува двонасочен процес. 
Тоа е процес во кој мора да се исполнат објективните стандарди и секој мора да се движи напред врз основа на своите сопствени вредности. 
Ги охрабруваме властите да продолжат со напорите.“
Косовската министерка за интеграција, Флора Цитаку, даде сопствено барање. 
„Бараме од ЕУ да биде поприсутна и поконкретна во однос на Косово, да го прифати мислењето на повеќето земји-членки на ЕУ во процесот на интеграција на Косово“, рече таа за SETimes.
„Не можам да кажам дека Косово е подготвено за влез во ЕУ, но ние сме подготвени да добиеме насока за визната либерализација и да почнеме преговори за потпишување на договорот за стабилизација и асоцијација“, рече Цитаку.
