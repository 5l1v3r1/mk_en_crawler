30/05/2005
(Ројтерс, Блумберг, ББС, Гардијан, ФТ, Еурактив, Софиска новинска агенција - 30/05/05; АФП, ББС, Ромпрес - 29/05/05; Еурактив - 27/05/05)
Бугарските, романските и турските власти изразија жалење поради француското НЕ за Уставот на ЕУ во неделата (29-ти мај). 
И покрај тоа што инсистираа на тоа дека не очекуваат резултатите да влијаат на нивните кандидатури за членство во ЕУ, тие повикаа на посилни напори кон исполнување на сите услови за членство.
Гласањето против уставот би значело дека земјите-кандидати за ЕУ ќе мора да бидат „далеку поригорозни во исполнувањето на условите за пристап во ЕУ“, изјави романскиот премиер Калин Попеску Таричеану за новинарите во текот на гласањето. 
Неколку часа подоцна стана јасно дека околу 55 отсто од Французи кои изглегоа на гласање го отфрлија уставот на ЕУ. 
Одѕивот изнесуваше околу 70 отсто.
Бугарија и Романија треба да влезат во ЕУ на 1-ви јанури 2007 година. 
Тие сé уште треба да исполнат голем број обврски за да избегнат активирање на заштитната клаузула во спогодбата за пристап што би можела да го одложи влезот на која било од овие две земји за една година.
„Кога Романија ќе ги исполни преземените обврски, сигурно нема да има пречки за нејзин пристап на 1-ви јануари 2007 година“, британскиот весник Гардијан го цитира Таричеану по објавувањето на резултатите. 
Тој додаде дека францускиот референдум „практично нема влијание врз интеграцијата на Романија во ЕУ“.
Бугарскиот министер за надворешни работи, Соломон Паси, во понеделникот даде слична изјава, истакнувајќи дека интеграцијата во ЕУ претставува долгорочен стратешки процес кој не може да биде блокиран од еден одделен референдум.
ЕК оваа есен треба да ги објави извештаите за напредокот на Бугарија и Романија во исполнувањето на условите за членство.
Турскиот министер за надворешни работи, Абдула Ѓул, настојуваше да го минимизира значењето на француското „не“ за уставот во однос на кандидатурата на неговата земја за членство во ЕУ. 
Турција треба да ги започне преговорите за пристап, процес што се очекува да трае најмалку една деценија, на 3-ти октомври.
„Овој резултат е нешто што ја засегнува француската јавност ... 
а не Турција“, Ројтерс ја цитира изјавата на Ѓул за новинската агенција „Анадолу“. 
Почетокот на преговорите ни е на дофат ... 
Она што би можело да ја спречи Турција да започне преговори со ЕУ е да направи нешто спротивно на стандардите на ЕУ или да не ги исполни ветувањата“, рече министерот.
Минатата недела Европската комисија објави дека ниту промената на владата во Германија, ниту негативниот исход од францускиот и холандскиот референдум би можеле да влијаат на распоредот на ЕУ за проширување.
„Не постои услов [за Турција], освен протоколот за хармонизација и правните реформи“, рече порпаролот на комесарот за проширување на ЕУ Оли Рен, Кристина Наж.
Зеленото светло што водачите на ЕУ го дадоа за разговорите за влез на Турција во декември и спогодбата за пристап што блокот од 25 нации го потпиша со Бугарија и Романија минатиот месец се сметаат за неповратни одлуки.
„ЕУ донесе одлука“, рече Ѓул во неделата. 
„Во ЕУ владите секогаш се менуваат. 
Партиите доаѓаат и си одат. 
Ништо од тоа не влијае врз нас. 
Ние мораме да се грижиме за себе. 
Ние мораме да работиме на спроведување на стандардите на ЕУ на решителен начин“, додаде тој.
