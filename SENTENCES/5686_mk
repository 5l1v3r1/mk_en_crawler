29/04/2011
(AКТМедиа, Молдппрес - 29/04/11; Агерпрес, Nine O'clock, HotNews.ro, Azi.md, AКТМедиа, Модлпрес - 28/04/11)
Романскиот претседател Трајан Басеску во четвртокот (28-ми април) предупреди дека континуираниот ќор-сокак во Молдавија мора наскоро да се реши. 
Во спротивно, 27-те членки на ЕУ можат да почнат да губат интерес, рече Басеску по разговорите со молдавскиот претседател на парламентот и вршител на претседателската функција, Мариан Лупу.
Поранешната Советска република е без редовен претседател од септември 2009 година, кога Владимир Воронин од Комунистичката партија на земјата поднесе оставка. 
Сите обиди за избор на нов претседател оттогаш пропаднаа, бидејќи ниту еден кандидат не успеа да го обезбеди потребното мнозинство од 61 глас во парламентот од 101 место.
Во согласност со уставот, Лупу како претседател на парламентот ја извршува и оваа функција, односно ја врши функцијата претседател додека не биде избран редовниот претседател.
Басеску изрази уверување дека партиите кои се наклонети кон Запад во владејачкиот Сојуз за европска интеграција (АЕИ) ќе можат за кратко време да стават крај на долготрајниот ќор-сокак.
„Ова е внатрешен проблем кој молдавските политичари сигурно ќе најдат начини да го решат, заради националниот интерес“, рече романскиот претседател.
Лупу, чија Демократска партија е членка на тричлената коалиција на АЕИ, истакна дека нерешавањето на политичката криза би имало „драстично“ влијание не само на односите на неговата земја со нејзините европски партнери, туку и на домашниот живот.
„Говорам за изгубената доверба на граѓаните во политичката класа и во сопствената земја, во капацитетот за управување со јавните работи“, рече тој.
Состанокот меѓу двајцата водачи се фокусираше на голем број прашања, вклучително и приоритетите во нивните билатерални односи, особено во енергетскиот секор, надежите на Молдавија за интеграција во ЕУ, како и престојните разговори за конфликтот на Трансдњестар.
„Ги опфативме приоритетите на Молдавија во нејзиниот однос со ЕУ и јас го уверив претседателот Лупу во нашата целосна поддршка, како за договорот за слободно движење, за визниот договор ... 
така и за започнувањето преговори во врска со договорот за асоцијација“, романскиот весник на англиски јазик Nine O'clock ја цитираше изјавата на Басеску за новинарите по состанокот.
Двајцата водачи, исто така, се согласија дека акциониот план за спроведување на декларацијата потпишан во 2010 година во врска со стратешкото партнерство за европската интеграција меѓу Романија и Молдавија треба да биде изготвен што е можно поскоро.
Лупу, исто така, изрази надеж дека престојните разговори за отцепениот регион на Трансдњестар во Молдавија, ќе резултира со важен чекор. 
Следниот круг преговори меѓу двете страни, како и Русија, Украина и ОБСЕ, е закажан за јуни. 
ЕУ и САД, исто така, се вклучени во процесот како набљудувачи.
„Проблемот со Трансдњестар може и ќе биде решен бидејќи, за разлика од многу други замрзнати конфликти, ова не е верски или етнички конфликт, туку се заснова на идеолошки причини кои датираат од почетокот на 1990-тите, кога Советскиот Сојуз се расцепуваше“, рече молдавскиот водач.
