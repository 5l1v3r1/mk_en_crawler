03/01/2012
Од Билјана Пекушиќ за Southeast European Times во Белград -- 03/01/12
Иако законот за финансирање на политичките партии предвидува дека партиите треба да ги откријат своите финансиски извори на својата веб-страница ако донациите се поголеми од просечна српска плата -- околу 360 евра -- само шест партии ги објавија овие информации во јавноста.
Србија има 81 регистрирана политичка партија.
„Законот има дупки и двосмислености, кои дозволуваат партиите да го избегнуваат откривањето на финансирањата“, рече за SETimes Чедомир Чупиќ, член на одборот на Антикорупциската агенција.
Законот за Антикорупциската агенција не й дава на институцијата надлежност ефикасно да се бори против криењето на финансиските приливи на политичките партии.
Агенцијата може само да поднесе обвиненија за ситен престап, што во многу случаи, не дава резултати.
„На Агенцијата не й се даваат истражни и извршни ингеренции, така што истражните и судските постапки се одложуваат на наодредено време“, додава Чупиќ.
Во согласност со законот, поединец може да донира до 20 пати од просечната месечна плата [околу 7.000 eвра] за политичките партии, а претпријатија до 200 пати од просечна плата [околу 70.000 eвра].
Владејачката Демократска партија ја објави својата најголема донација како 40.000 евра од партискиот заменик-претседател и белградскиот градоначалник Драган Ѓилас.
Најголемата опозициска партија, Српската напредна партија, ја објави својата најголема донација од 3.000 евра.
„Додека јавноста се залага за борба против корупцијата, политичките партии тајно вршат најголеми финансиски криминали и корупција“, рече за SETimes Димитрије Арсиќ, пензиониран наставник од Белград.
Партиите успеваат да избегнат обелоденување на своите финансиски извори.
Иако е очигледно дека партиите добиваат големи суми пари, шест парламентарни партии официјално објавија мал број донатори во 2011 година.
Агенцијата тврди дека партиите, за да ги скријат трагите од примените пари, честопати користат најразлични бизнис договори, даваат пари преку трето лице, или формираат невладини организации преку кои се финансираат.
Значителна сума „сиви“ пари циркулира преку српските политички партии, вели Владимир Гоати, претседател на невладината организација Tранспарентност Србија.
„Во Србија, 35 до 40 отсто од парите се собира во ,сивата’ зона, каде што парите циркулираат од еден џеб во друг, невозможно е да се трасираат, но големи количини завршуваат во политичките партии, владата и опозицијата“, рече Гоати за SETimes.
Паричните казни за коруптивни дејства се движат од 2.000 до 20.000 евра;
досега ниедна партија во Србија не се соочила со парични казни.
Антикорупциската агенција во ноември објави дека ќе ги испита работењата на седум политички партии, осомничени дека ги користат парите од државниот буџет кои се наменети за нивни регуларни активности, за финансирање на изборни активности.
Српската напредна партија Нова Србија, Демократската партија на Санџак, Партијата за демократска акција на Санџак, Либералдемократската партија, Социјалдемократската партија на Србија, Обединети региони на Србија и Коалицијата за Шумадија, ќе бидат испитани.
Иако парламентарните избори сè уште не се објавени, на конвенцијата на Српската напредна партија беше номиниран нејзиниот претставник Александар Вучиќ за градоначалник на Белград.
Обединети региони на Србија ги претстави кандидатите за општински градоначалници и претседатели.
„На партиите не им се дозволува да организираат конвенција надвор од изборната кампања, ниту да се вклучуваат во добротворни работи, [или] да ги претставуваат своите кандидати“, рече за SETimes претседателот на одборот на Антикорупциската агенција, Зоран Стојиљковиќ.
Сите седум партии кои Антикорупциската агенција ги повика на финансиска одговорност, жестоко се спротивставија.
„Антикорупциската агенција треба да си ја врши својата работа, а работата на сите политички партии е да ги претстават своите програми“, рече претседателката на Обединетите региони на Србија, Сузана Грубјешиќ.
Александар Вучиќ, заменик-претседател на Српската напредна партија, реагираше слично, велејќи дека:
„Агенцијата треба да се фокусира на борбата против корупцијата, а не да ја малтретира и напаѓа Српската напредна партија“.
Србија има државна ревизорска институција, но нејзиниот претседател, Радослав Сретеновиќ, вели дека нема доволно вработени за да ги контролира финансиите на политичките партии.
