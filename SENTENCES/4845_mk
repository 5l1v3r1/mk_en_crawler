01/05/2009
(Прес-центар на ОН - 30/04/09;
MИА, Макфакс - 29/04/09)
Постои генерално висок степен на почитување на слободата на религијата или верувањето во Македонија, рече во средата (29-ти април) независен експерт за правата на ОН.
Сепак, таа, исто така, рече дека има простор за подобрување.
„Македонија е мултиетничко, мултикултурно и мултирелигиско општество.
Постои високо ниво на толеранција во ова општество“, рече специјалниот известувач на ОН за слободата на религијата или верувањето, Асма Јахангир, на крајот од својата посета на оваа балканска земја.
„Сепак, останува да се решат одредени прашања.“
За време на нејзината четиридневна посета на земјата, која вклучуваше посети на Скопје, Тетово и Прилеп, Јахангир се состана со бројни владини претставници, претставници на невладини организации и претставници на верските заедници.
Таа ќе ги претстави своите заклучоци и препораки во извештај на 13-тата седница на Советот за човекови права на ОН во 2010 година.
Македонскиот устав предвидува одвоеност на државата од религијата.
Сепак, многумина од оние со кои таа се состана, посочиле дека двете главни верски заедници во земјата -- Македонската православна црква и Исламската заедница -- „имаат значително политичко влијание и можат да вршат упади во уставниот концепт на одвоеност на државата и религијата“.
Експертот на ОН изрази вчудовиденост поради побуната на верските водачи и политичари против неодамнешната одлука на Уставниот суд за укинување на веронауката во основните училишта.
Пресудата во никој случај „не влијае на слободата за добивање верска наобразба“ надвор од тие училишта, истакна известувачот.
„Од суштинска важност е целосно да се почитува независноста на судството, особено кога се носат одлуки во врска со верските прашања“, истакна Јахангир.
Таа ги поздрави измените на Законот за верски заедници и религиозни групи од 2007 година, за негово усогласување со меѓународните стандарди, но истакна дека земјата сé уште заостанува во спроведувањето на предвидените реформи.
Гледајќи на политиката за денационализација на имотот на верските заедници како на позитивен чекор, експертот на ОН, исто така, ја истакна потребата за решавање на нерешените барања „на чувствителен и транспарентен начин“.
Друг предмет на загриженост за експертот на ОН беа случаите на поттикнување расна или верска омраза.
„Ова придонесува за создавање клима на нетолеранција и ја загрозува безбедноста на поединците“, рече Јахангир, повикувајќи на забрана со закон на ваквите активности.
Јахангир, исто така, изрази разочараност што властите „во инаку толерантното општество“ не ги испитуваат жалбите за конкретните случаи на поттикнување.
„Неказнивоста во случаите на поттикнување верска омраза, за жал, ги охрабрува силите на нетолеранција“, истакна таа.
Сепак, таа беше оптимист дека континуираната дебата за слободата на религијата или верувањето во Македонија „ќе придонесе за повисоко ниво на разбирање и почит меѓу различните верски заедници и поединците, вклучително и атеистите“.
