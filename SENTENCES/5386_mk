22/04/2010
Од Бојана Миловановиќ за Southeast European Times in Belgrade -- 22/04/10
Семејството и пријателите на истакнатата активистка за човекови права, Билјана Ковачевиќ-Вучо, се собраа во средата (21-ви април) на комеморацијата за нејзиниот живот.
Ковачевиќ-Вучо почина во вторникот во Белград на 58-годишна возраст, по долго боледување.
Претседателка на Комитетот на правници за човекови права, Ковачевиќ-Вучо беше меѓу основачите на Хелсиншкиот комитет за човекови права во Србија.
„Она што таа го направи, заедно со нејзините соработници во нејзината организација, ги постави основите на новиот систем на вредности во Србија.
Сé што таа ќе допреше се претвораше во институција на модерно општество“, рече во говорот на комеморацијата професорот на Правниот факултет, Стеван Лалиќ.
„Билјана живееше во земја во која, во текот на изминатата четвртина век, скоро секој ден барем еднаш мораше да дадеш сé од себе за да останеш чесно човечко суштество.
Само оние кои се направени од добар материјал можат да го издржат тоа.“
Ковачевиќ-Вучо беше клучен играч во растот на младите човекови права на Србија и антивоеното движење за време на владеењето на Слободан Милошевиќ.
Таа, исто така, ја критикуваше домашната автократска политика на Милошевиќ.
Нејзините колеги во невладиниот сектор го опишаа нејзиното заминување како ненадоместлива загуба за Србија, која таа сакаше да се придвижи напред и да се справи со своето минато.
„Нејзините активности во правната област, законите и идеите што ги предлагаше, несомнено ја доближија Србија до европските вредности и стандарди“, изјави директорот на Граѓански инцијативи за SETimes.
Пораките што таа ги испраќаше понекогаш беа „тешки и отвораа болни рани од минатото“, и токму затоа тие се среќаваа со недостаток на разбирање, рече Дерета.
Работата и активизмот на Ковачевиќ-Вучо може да се опишат како бескомромисна борба за човековите права, но нејзиното инсистирање на тоа Србија да се соочи со воените злосторства извршени во нејзино име наидуваа на противење и осуда.
„Не се согласував секогаш со нејзините дејства и мислења.
Но, во овој момент можам само да кажам дека таа замина премногу рано и мене ми е жал заради тоа“, изјави претставникот на Демократската партија на Србија Милош Алигрудиќ за SETimes.
Ковачевиќ-Вучо беше родена во 1952 година во Белград, каде што дипломирала на белградскиот Правен факултет.
Таа работеше како волонтер во Центарот за антивоени дејства и СОС телефонската линија.
Беше една од основачите на Хелсиншкиот комитет за човекови права во Србија и беше на чело на Комитетот на правници за човекови права од 1997 година.
„Комитетот на правници за човекови права дури и денес, кога рој скакулци татне низ Србија, продолжува да се бори против војната, за човештво без репресија, за малите и големите кои се загрозени на кој било начин.
За жртвите од која било раса или нација“, рече еднаш Ковачевиќ-Вучо за својата организација.
