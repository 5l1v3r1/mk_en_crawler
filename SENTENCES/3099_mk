13/06/2006
(AП, АФП, ДПА, УПИ, АКИ, ХИНА, Макфакс, Софиска новинска агенција, ЦТК, МТИ, SEE Security Monitor, веб-страница на австриското претседателство на ЕУ - 12/06/06)
ЕУ во понеделникот (12-ти јуни) стана првата меѓународна организација што официјално ја призна Црна Гора за независна држава, давајќи им зелено светло на 25-те нации, членки на ЕУ да воспостават билатерални дипломатски односи со Подгорица.
„ЕУ и нејзините земји-членки затоа одлучија понатаму да ги развиваат своите односи со Република Црна Гора како суверена, независна држава“, рекоа министрите за надворешни работи во изјавата по нивниот состанок во Луксембург.
Тие ги повикаа Србија и Црна Гора да „продолжат со директниот и конструктивен дијалог за нивните идни односи“.
Истакнувајќи ја подготвеноста на Брисел за поддршка на дијалогот помеѓу двете земји, високите дипломати, исто така, ја потврдија „европската перспектива на Западен Балкан“.
На референдумот за независност на Црна Гора на 21-ви мај, 55,5 отсто од гласачите гласаа за раскинување на лабавата заедница на оваа јадранска република со Србија.
На 3-ти јуни црногорскиот парламент усвои декларација со која беше прогласена независност.
Србија официјално ја призна Црна Гора за суверена држава, иако нејзиниот парламент усвои одлука во која Република Српска се дефинира за наследник на државната заедница.
Одлуката на министрите за надворешни работи на ЕУ беше донесена неколку часа откако Хрватска стана првата поранешна југословенска република што ја призна независна Црна Гора.
На светско ниво прва нација што понуди признавање беше Исланд, кој го стори тоа на 8-ми јуни.
Следниот ден тоа го направи и Швајцарија, а признавањето од страна на Русија дојде во неделата.
Бугарија, Латвија, Малта, Македонија и Турција ја признаа сувереноста на Црна Гора во понеделникот.
Ним им се придружија и три земји-членки на ЕУ:
Австрија, Чешка и Унгарија.
„Чешка смета дека Црна Гора ќе стане активна членка на меѓународната заедница и ќе ги брани принципите на мирот, стабилноста и демократијата во светот“, се вели во соопштението на чешкото Министерство за надворешни работи.
Сите земји што веќе го објавија своето признавање на независна Црна Гора рекоа дека ќе воспостават билатерални дипломатски врски со Подгорица.
Бугарија и Македонија веќе ги објавија плановите за отворање на амбасади во црногорскиот главен град.
САД, исто така, наводно во понеделникот презедоа чекори за официјално признавање на Црна Гора како независна држава.
Според црногорската новинска агенција Мина, американскиот државен секретар Кондолиза Рајс испратила писмо до црногорскиот министер за надворешни работи, Миодраг Влаховиќ.
„Имам задоволство да ве информирам дека американската влада ја признава Република Црна Гора за суверена и независна држава“, Мина го цитираше писмото.
Во него, наводно, се повикува Подгорица „да ги прифати предизвиците“ во поглед на заштитата на слободата и давањето на позитивен придонес во заедницата на нациите.
