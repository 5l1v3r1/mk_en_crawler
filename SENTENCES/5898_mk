15/06/2011
Од Лилјана Смиљаниќ за Southeast European Times во Бања Лука – 15.06.11
Состанокот минатиот месец меѓу претседателот на Република Српска Милорад Додик и шефицата за надворешна политика на ЕУ, Кетрин Ештон, спречи криза и доведе до договор за отпочнување структурен дијалог за судските реформи, процес за кој двајцата се согласија дека ќе биде долготраен.
Обидот за реструктуирање нужно произлезе од намерата на Додик да организира референдум за судската и обвинителска канцеларија на БиХ. 
Босанските Срби долго време се жалат дека на постојниот систем му недостасува процес за решавање на случаите на воени злосторства врз Србите за време на конфликтот во БиХ.
Во првиот круг што се одржа во Бања Лука минатата недела, комесарот за проширување на ЕУ, Штефан Филе, рече дека целиот процес може да се опише едноставно како „повеќе ЕУ во Босна и Херцеговина (БиХ)“.
Ештон вети дека ќе биде формирана специјална комисија како чекор напред кон реструктуирањето. 
Истата ќе понуди препораки за тоа како да се решат прашањата во судскиот сектор во рамките на контекстот на процесот на пристапување во ЕУ. 
Главната цел на структурниот дијалог е консолидирање на легислативата и создавање правен систем кој ќе биде независен и непристрасен.
„Ова е многу сериозна работа, и Република Српска подготви некои документи и анализи кои нашите претставници ги претставија на почетокот од дијалогот“, рече Игор Радојчиќ, претседател на Националното собрание на РС. 
Тој учествуваше на првиот ден од дијалогот со политичарите на 6-ти јуни, по кој уследи состанок на експерти.
Нема сомневање дека БиХ мораше да го започне овој процес некогаш, бидејќи тоа е во согласност со Спогодбата за стабилизација и асоцијација, рече високиот претставник и специјален претставник на ЕУ, Валентин Инцко.
„Процесот кој започна во БиХ е нешто што секоја земја мора да го помине ако сака да стане членка на ЕУ“, истакна тој.
Сепак, Додик јасно стави до знаење дека РС нема да го поддржи создавањето Висок суд во БиХ, опишан како еден од предлозите на ЕУ.
„Ние не оспоруваме одредена форма на судска и обвинителска канцеларија на државно ниво, но во секој случај, примената на ретроактивен закон треба да се исклучи. 
Нема да се согласиме на комбинирање на законскиот буџет, како што предлагаат некои, бидејќи тоа нема да биде ефикасно“, рече Додик.
Министерот за правда, Бариш Чолак, го даде своето мислење, велејќи: „Сметам дека мораме да најдеме решение кое ќе го исполни минимумот стандарди на ЕУ. 
Од друга страна, мораме да го почитуваме правниот и уставниот систем додека не биде променет. 
Нема да можеме да промениме некои работи радикално, ако треба да се променат, без уставни реформи“.
Но, професорот Витомир Поповиќ од Правниот факултет во Бања Лука не се согласува. 
„Нема причина овој дијалог за судските реформи да трае долго и во интерес на сите е да се комплетираат овие реформи пред какви било други разговори за другите прашања од работата на босанските институции.“
Европските претставници рекоа дека ќе излезат со одредени предлози по секој круг разговори, но босанските официјални претставници се тие што треба да донесат конечни одлуки. 
Прво, тие мора да одговорат на прашалникот за судскиот систем во БиХ до 31-ви август.
