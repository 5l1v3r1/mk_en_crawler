01/10/2008
НИКОЗИЈА, Кипар -- Претседателот Деметрис Христофиас во вторникот (30-ти септември) рече дека е подготвен да ги отвори пристаништата и аеродромите на кипарските Грци за комерцијалните активности што ги врши администрацијата во северниот, турски дел од поделениот остров. 
„Им нудиме на нашите земјаци, кипарските Турци, кои сакаат да извезуваат и увезуваат стока, шанса да тргуваат преку пристаништата и аеродромите на Република Кипар“, изјави тој пред Парламентарното собрание на Советот на Европа (ПАЦЕ). 
Тој, исто така, ги повика ОН да извршат притисок за договор за укинување на годишните воени вежби одделно од страна на силите на кипарските Грци и кипарските Турци на островот. 
Тој рече дека разговарал за ова минатата недела во Њујорк со генералниот секретар на ОН Бан Ки-Мун.
Во другите вести, Христофиас и водачот на кипарските Турци, Мехмет Али Талат, се кандидати -- заедно со четворица други -- за Европски маж на годината. 
„Европски глас“, весник кој ги покрива прашањата на ЕУ, ја доделува оваа награда секоја година. 
(новинска агенција Анадолу, Ројтерс, Еуроњус, КНА, Фамагуста газете - 30/09/08)
