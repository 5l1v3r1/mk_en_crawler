19/10/2012
Младен Драгојловиќ за Southeast European Times во Бања Лука -- 19.10.12
Некои сопственици на ресторани што ги служат традиционалните омилени јадења во Бања Лука -- кебапи, месо на скара и тестенини -- се загрижени дека конкуренцијата од најпознатиот ресторан за брза храна во светот ќе им го намали профитот и ќе ги одвлече муштериите.
Првиот ресторан на „Мек Доналдс“ во Бања Лука беше отворен во четвртокот (18-ти октомври), на само 200 метри оддалеченост од најпознатиот ресторан за ќебапи во градот, „Кај Мујо“.
Неговиот сопственик, Амир Смаилагиќ, го одржува семејниот бизнис основан од неговиот дедо Мујо.
„Загрижен сум, но не се плашам.
Во 60-годишната традиција бањалучкиот ќебап и нашиот ресторан станаа бренд, добро познати не само во овој дел од Босна и Херцеговина, туку во скоро сите поранешни југословенски земји.
Многу туристи ги пробуваат нашите јадења“, рече Смаилагиќ за SETimes.
Единствената шанса да се преживее во бизнисот, рече тој, е да се смета дека постарото население и лојалните муштерии ќе останат со потрадиционалната храна.
„Храната на „Мек Доналдс“ е за младите луѓе, тие ќе бидат најголем дел од муштериите.
Се надевам дека ќе ги задржиме муштериите и, се разбира, туристите“, рече Смаилагиќ.
„Мек Доналдс“, основан во САД во 1940 година, е светски најголем синџир на продавници за брза храна.
Со 33.000 продавници во 119 земји, синџирот тврди дека храни 68 милиони луѓе секој ден низ целиот свет.
Но, не го поздравуваат сите неговото доаѓање во Бања Лука.
Неколку минути откако синџирот за брза храна ги отвори своите врати, група млади луѓе се појавија пред ресторанот протестирајќи поради отворањето.
„Нашата цел е да ги предупредиме нашите граѓани за лошиот квалитет на храната на ,Мек Доналдс’“, изјави заSETimesеден припадник на групата.
Вработените во ресторанот велат дека претпријатието ги почитува слободата на говорот и изразувањето на цивилизиран и мирен начин, и е свесно за различните верувања и интереси.
Од претпријатието велат дека е во нивни интерес да нудат висококвалитетна и безбедна храна -- и дека сите нутритивни информации се на располагање во ресторанот и на неговата Фејсбук страница.
Жителот на Бања Лука, Мишо Видовиќ, изјави за SETimes дека никогаш нема да се откаже од ќебапот.
„Ако некој ми понуди хамбургер, чисбургер или друга храна од „Мек Доналдс“ и бањалучки ќебап, секогаш ќе го изберам ќебапот“, рече Видовиќ.
Иван Шијаковиќ, професор по социологија на Универзитетот во Бања Лука, рече дека луѓето се склони кон нови работи.
„,Мек Доналдс’ се наметна како светски бренд и многумина ќе го прифатат.
На почетокот ќе има редици само за да се влезе во ,Мек Доналдс’, како што беше во Белрад кога ,Мек Доналдс’ го отвори својот прв ресторан“, рече Шијаковиќ.
Тој додаде дека, за младите луѓе, хамбургерот е нешто ново, поинакво, убаво спакувано -- посочувајќи дека јадењето хамбургер за младиот човек значи идентификација со светските стандарди.
„Има шанси тие кога ќе остарат да й се вратат на традицијата.
Тогаш ќебапот, најверојатно, ќе претставува само егзотично јадење од нивната младост.
Јадењето хамбургер ќе биде статусен симбол“, рече Шијаковиќ заSETimes.
Според Шијаковиќ, цените во „Мек Доналдс“ се премногу високи за жителите на Бања Лука.
Рестораните за брза храна не се нешто ново во регионот.
По отворањето на рестораните на „Мек Доналдс“ во Сараево и Мостар, локалните ресторани со традиционална храна не ги изгубија муштериите.
„Работата на нашиот ,Мек Доналдс’ не влијаеше на затворањето на ниту една локална продавница, но нашата работа влијаеше на намалување на цените во локалните продавници за прехранбени производи.
Нашата продажба и операциите го регистрираа планираниот раст и граѓаните на Сараево и Мостар го прифатија ,Мек Доналдс’“, изјавија од тимот на сараевскиот ,Мек Доналдс’ заSETimes.
Белградскиот „Мек Доналдс“ беше отворен со многу помпа, но луѓето полека се враќаат на традиционалните ресторани за храна.
„Луѓето сфатија дека ,Мек Доналдс’ е само ресторан за брза храна и ништо друго.
Ако сакаат таков вид храна, тие ќе одат таму, но за вечера, тие ќе одат во регуларен ресторан“, рече за SETimesДанијел Милосављевиќ, келнер во белградскиот ресторан Фонтана.
