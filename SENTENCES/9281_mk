07/06/2012
Мухамет Брајшори за Southeast European Times во Приштина -- 06.07.12
Драстичното несовпаѓање на бројот на жителите во Приштина -- официјалната бројка е помалку од 200.000 жители, а не 500.000 -- ги налути властите и жителите.
Градоначалникот на Приштина, Иса Мустафа, претседател на најголемата опозициска партија во Косово, Демократската лига на Косово (ЛДК), ги оспорува официјалните бројки од пописот.
Пописот покажа дека Приштина има 198.214 жители.
Но, заменик-градоначалникот, Авдула Хоти, изјави за SETimes дека цифрата требаше да биде повеќе од двојно поголема, меѓу 450.000 и 500.000.
„Изворот на податоците за базира на бројот на корисници на јавните услуги како што се вода, електрична енергија и количината на отпад што се произведува во Приштина.
Со користење на некои меѓународни стандарди за количината на вода и електрична енергија што се користи по глава на жител, и количината на отпад што е произведен во Приштина, земајќи го предвид нивото на економски развој и просечните приходи во Косово и недостигот на вода и електрична енергија, се чини дека Приштина има околу 450.000 и 500.000 жители“, рече Хоти.
Тој рече дека и други податоци го поткрепуваат ова тврдење, како што се 900.000 годишни посети на семејните медицински центри во Приштина, и 55.000 ученици во основните и средните училишта.
„Околу 70.000 ученици ги користат јавните услуги во Приштина неделно, а околу 25.000 вработени во јавните институции живеат во Приштина“, рече Хоти.
Една од причините за ниската бројка, додава тој, е дека луѓето што живеат во Приштина не се регистрирани во граѓанските регистри како жители, иако ги користат јавните бенефиции на главниот град
Иако проблемот останува да биде решен, Хоти рече дека процесот мора да се ревидира.
„Ќе ги дадеме нашите пресметки на Министерството за финансии, во врска со бројот на жители во Приштина.
Заводот за статистика и владата имаат одговорност да донесат одлука во врска со веродостојноста на податоците од пописот.
Јас мислам дека порано или подоцна процесот на пописот мора да се ревидира“, рече Хоти за SETimes.
Шкипе Косуми, истражувач во Косовското друштво за социјално истражување, изјави за SETimes дека пописот мора да се организира подобро за да се избегнат вакви несогласувања.
„Владата требаше појасно да каже кои лица се сметаат за жители.
Оние што се селат во други градови се бара да го пререгистрираат своето место на живеење, но како што покажува и примерот со Приштина, тоа не се случува, така што бројката во другите градови може, исто така, да биде спорна.“
Хоти рече дека субвенциите доделени со буџетот се засновани на бројот на жителите, и ова негативно ќе се одрази на способноста на општината да понуди јавни услуги.
„Ако владата го користи регистрираниот број на жители за да ги распредели генералните субвенции, ние ќе бидеме принудени да спроведеме механизми што ќе ги принудат луѓето да се регистрираат во Приштина, ако сакаат да ги добиваат и користат јавните услуги што ги обезбедува општината, како што се образованието и здравството“, рече Хоти.
Косуми рече дека владата мора да го реши ова прашање со општината.
„Моето стравување е дека политичкиот натпревар ќе предизвика проблеми за граѓаните во Приштина.
Можеби одделен процес, во кој од луѓето се бара да го регистрираат своето живеалиште, ќе го реши проблемот, но за ова е потребна политичка волја“, рече Косуми.
Министерството за јавна администрација и заводот за статистика одбиваат да дадат коментар за оваа ситуација.
Во меѓувреме, некои граѓани остануваат во неизвесност.
Бајрам Имери се преселил од Призрен во Приштина во 2004 година, но тој изјави за SETimes дека никогаш не се регистрирал.
„Никогаш не ми беше побарано да го направам тоа, ја сменив мојата адреса заради сметките, но ништо друго“, рече Имери.
Кујтим Хоти, кој не е во роднинска врска со заменик-градоначалникот, изјави за SETimes дека е очигледно оти Приштина има повеќе жители.
„Само треба да го погледнете бројот на зградите низ градот и ќе сфатите дека има повеќе луѓе“, рече Хоти.
