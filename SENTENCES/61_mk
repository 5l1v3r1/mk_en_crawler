14/11/2005
Од Антонела Архин за Southeast European Times – 14/11/05
Во последниве неколку години, Црна Гора се стреми кон промени:
општествени, економски, политички, а исто така и образовни.
Како дел од радикалните реформи на својот образовен систем, сите 22 гимназии - од вкупно 48 средни училишта - ќе започнат со имплементација на новата наставна програма од септември 2006-та година наваму.
За разлика од стариот систем, кој во најголем дел нудеше фиксни предмети, реформираната наставна програма ќе содржи две компоненти:
општи основни, но и изборни предмети.
Учениците сега ќе имаат можност да избираат што ќе учат, на тој начин делумно одредувајќи ја формата на нивното образование.
Терминот „гимназија“, кој се користи во Црна Гора, одговара на терминот „college“ (училиште за ученици над 16 години) во Британија, термините „college“ „lycee“ во Франција и на термините „liceo“ и „gimnasio“ во Италија.
Во Америка, наместо „гимназија“ се користи терминот „high school“ (училиште за ученици од 14/15 до 18 години), а за она што во Црна Гора е „high school“ се користи терминот „secondary school“ (средно училиште за ученици од 11 до 16 или 18 години).
Накратко, гимназијата е општо образовно училиште чија цел е да ги подготви учениците за универзитет и факултет.
Ваквите институции во Црна Гора датираат уште од 1326-та година.
Според планираните реформи, учениците прогресивно ќе стекнат поголема контрола врз нивното учење и ќе бидат подобро подготвени за универзитет.
Во првата година од гимназијата, општите основни предмети ќе соочинуваат 90 отсто од наставата, а останатиот дел ќе го сочинуваат изборни предмети.
Меѓутоа, до четвртата година една третина од часовите што ќе ги посетуваат учениците ќе бидат изборни.
Во последната година, посебно внимание се посветува на подготвување за матурските испити.
Самата матура е подобрена со цел да ги задоволи меѓународните стандарди и има поголемо значење;
во иднина, таа ќе им овозможи на учениците да се запишат на универзитет без претходно да полагаат приемен испит, а исто така го олеснуваат студирањето надвор од земјата.
Во земјата работи и Испитен центар за матурски испити, кој функционира како независна институција во рамките на црногорскиот образовен систем.
Изборот на предметите зависи од интересите и афинитетите на учениците, нивните планови за понатамошно школување, средствата на нивното локално училиште и интересите на нивната заедница, како и од обврската да полагаат матурски испит, објаснува Радован Огњановиќ, директор на Одделот за програми и стандарди во Бирото за образование.
Листата на изборни предмети не е дефинитивна;
всушност таа ќе се обновува секоја година.
Реорганизацијата на гимназијата е само еден дел од амбициозната, општа стратегија за реформи во образованието, што ја спроведува владата.
Во голем дел таа се темели врз еден прирачник, Книгата за промени на образовниот систем во Република Црна Гора, кој беше објавен во 2001-та година од Министерството за обрзаование и наука во соработка со Институтот отворено општество.
Според таа стратегија, реформите треба да се состојат од две основни фази:
формулирање на новиот образовен систем и имплементација.
Моделот на промени изнесен во Книгата за промени ги вклучува основните принципи на други европски образовни системи - односно, принципот на демократија, автономија, еднакви можности, децентрализација, либерализација, како и деполитизација и транспарентност.
Како што е изнесено во книгата, главните принципи на образовните реформи во Црна Гора се децентрализација на системот, еднакви можности, примена на кавалитетен систем, развој на човечките вештини, доживотно образование, флексибилност, можности за трансфер (вертикална и хоризонтална поврзаност на системот), компатибилност на наставната програма со нивото на образование, интеркултурализација и постепено воведување на промените.
Книгата за промени, исто така, предлага воведување на двојазични општи гимназии во подрачјата со мнозинско албанско население.
Исто така, доколку се прифати, ќе може да се организираат предавања на странски јазик, со претходна дозвола од Министерството за образование и наука.
Реформите ќе ги засегнат учениците, наставниците, директорите, како и раководителите, и како кај сите големи промени така и во овој случај постојат предизвици, како и предности.
Поборниците велат дека учениците ќе стекнат значително побогато образование.
Учењето, велат тие, е поефикасно кога учениците учат материјал што навистина ги интересира.
Поголемиот број наставници и директори, се согласуваат, иако некои се исплашени од потребата за радикални промени на наставната програма и методи што ги користеле во текот на нивните кариери.
Истовремено, тие можаат да очекуваат ученици кои повеќе ќе учат.
За успех на реформите треба да се започне со активности кои ќе помогнат да се ублажи процесот на приспособување.
