01/08/2010
САРАЕВО, Босна и Херцеговина (БиХ) -- Водачите на мисијата на ЕУ предупредија дека неусвојувањето од страна на парламентот на закон за одржување на национален попис на населението носи ризик да ја однесе земјата во изолација.
Оваа изјава беше дадена во петокот (30-ти јули), еден ден откако главната партија во Република Српска, Сојузот на независните социјалдемократи (СНСД), излезе од парламентарната седница, оставајќи ја без кворум за одобрување на легислативата.
Сите други партии во државниот парламент, вклучително и другите српски партии, се подготвени да го поддржат предлог-законот.
Но, СНСД се спротивстави на клаузулата која предвидува поделба на власта меѓу трите најголеми етнички заедници врз основа на пописот кој се одржа само неколку месеци пред војната во периодот 1992-95 година, како и дека ситуацијата ќе остане таква додека не се финализира процесот на враќање на бегалците.
Ако БиХ успее да одржи попис следната година, истиот ќе биде прв по војната.
Политичките партии на земјата се расправаат околу ова прашање повеќе од една година.
(Радио Слободна Европа - 30/07/10;
РТРС, Дневни аваз - 29/07/10)
