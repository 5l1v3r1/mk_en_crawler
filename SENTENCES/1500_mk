01/09/2009
Словенечкиот министер за надворешни работи Самуел Збогар и неговиот хрватски колега Гордан Јандроковиќ во неделата (30-ти август) се согласија дека преговорите меѓу нивните земји за решавање на долготрајниот пограничен спор се движат во вистинската насока.
Тие истакнаа дека е постигнат одреден напредок, но одбија да откријат какви било детали.
Двајцата министри се состанаа во Блед, во близина на Љубљана.
Eвропскиот комесар за заштита на потрошувачи Меглена Кунева во понеделникот (31-ви август) во Белград се состана со српскиот претседател Борис Тадиќ.
Разговорите се фокусираа на внатрешниот пазар во ЕУ и градењето цивилно општество во Србија.
Според Кунева, неопходен е добар дијалог меѓу државата и нејзините граѓани.
Тие, исто така, разговараа за соработката на Балканот и неговата иднина.
Косовскиот претседател Фатмир Сејдиу му испрати писмо на генералниот секретар на Организацијата на исламската конференција (ОИК) Екмеледин Ихсаноглу, барајќи признавање на независноста на поранешната покраина од страна на членките на ОИК, објавија локалните медиуми во вторникот (1-ви септември).
Неодамна, Ихсаноглу изјави дека Косово е многу важно за ОИК.
Тој, исто така, повика на интеграција на Косово во меѓународните институции.
Кипарскиот претседател Деметрис Христофиас во неделата (30-ти август) допатува во Сирија, на дводневна официјална посета, на покана на својот колега Башар ал-Асад.
Тие се очекува да разговараат за кипарскиот проблем, како и за прашањата поврзани со билатералните врски.
Христофиас е придружуван од делегација чиј дел е и министерот за надворешни работи, Маркос Кипријану, и министерот за комуникации и работење, Никос Николаидес.
Македонскиот премиер Никола Груевски и неговиот канадски колега Стивен Харпер во средата (26-ти август) потпишаа договор за социјално осигурување.
Според документот, околу 200.000 Македонци што живеат во Канада ќе можат да ги искористат своите права на пензиско и инвалидско осигурување.
Груевски, исто така, се состана со министерот за национална одбрана, Питер Меккеј, и министерот за меѓународна трговија Стоквел Деј.
Високиот претставник во Босна и Херцеговинa Валентин Инзко во понеделникот (31-ви август) ги повика министрите за надворешни работи на Хрватска, Словенија и Турција да продолжат со поддршката на кандидатурите на БиХ за пристапување во ЕУ и НАТО.
Инзко одржа разговори со Гордан Јандроковиќ, Самуел Збогар и Ахмет Давутоглу во Блед, Словенија, на маргините од Стратешкиот форум кој беше отворен во неделата.
За време на состаноците, тој ги информираше министрите за надворешни работи за процесот на транзиција на Канцеларијата на високиот претставник.
Високиот комесар за бегалци на ОН, Антонио Гутериш, на 25-ти август изјави дека наоѓањето долготрајно решение за прашањето на враќањето на бегалците, претставува заедничка заложба на властите во Босна и Херцеговинa (БиХ) и меѓународната заедница.
Гутериш инсистираше на тоа дека е потребен регионален пристап на ова прашање.
Во Сараево претставникот на ОН оствари разговори со членовите на трипартитното претседателство на БиХ, премиерите на двата ентитети, како и со министерот за човекови права и бегалци на БиХ, Сафет Халиловиќ.
(Разни извори – 25/08/09-01/09/09)
