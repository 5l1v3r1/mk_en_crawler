26/03/2008
ПРИШТИНА, Косово -- Претседателот Фатмир Сејдиу и премиерот Хашим Тачи го отфрлија предлогот на Србија за поделба на Косово по етнички линии.
На заедничката прес-конференција во вторникот (25-ти март) во Приштина, Тачи рече дека идејата е „неприфатлива“.
Сејдиу се согласи, потврдувајќи дека Косово е „интегрална и единствена држава“.
Планот, поднесен до УНМИК од страна на српскиот министер за Косово, Слободан Самарџиќ, има за цел „функционално одвојување на Србите и Албанците на Косово“.
Само Србите ќе може да ја контролираат полицијата, судството и царината во деловите од Косово каде што Србите се мнозинство.
Без коментар, УНМИК го достави планот до седиштето на ОН за анализа.
Исто така, Сејдиу и Тачи ветија дека Косово ќе ги исполни своите обврски во врска со процесот на одбележување на границата со Македонија, во согласност со планот на поранешниот претставник на ОН, Марти Ахтисари.
Тие, исто така, изразија надеж дека Македонија наскоро ќе го признае Косово.
(Tелеграфи, РТК, Ројтерс, Ксинхуа, Макфакс - 25/03/08)
