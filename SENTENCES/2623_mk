11/11/2005
Од Зоран Николовски за Southeast European Times во Скопје – 11/11/05
Македонците реагираа еуфорично на неодамнешното „Мислење“ на ЕУ за напредокот на земјата, во кое е вклучена и препораката за доделување на кандидатски статус. 
Во својата изјава од средата (9-ти ноември) во Брисел комесарот за проширување на ЕУ, Оли Рен, ги повтори заклучоците во „Мислењето“.
„Ние ги проценивме позитивните и негативните аспекти и едногласно одлучивме да препорачаме кандидатски статус за Македонија“, рече тој, истакнувајќи го значителниот напредок постигнат од меѓуетничката криза во 2001 година досега.
Истовремено, Рен истакна дека Македонија се соочува со голем број обврски. 
„Ние сметаме дека преговорите за членство треба да се отворат дури откако земјата ќе ги исполни критериумите за членство“, рече тој пред заминувањето за Скопје, каде што во четвртокот имаше свое обраќање во македонскиот парламент.
„Мислењето“ на 142 страници содржи темелна анализа на состојбите во Македонија. 
Во него се заклучува дека републиката има стабилни демократски институции кои функционираат соодветно, ги почитуваат ограничувањата на своите надлежности и меѓусебно соработуваат. 
Но, истовремено, се укажува и на длабоките слабости во администрацијата и итната потреба од судски реформи.
Во Скопје премиерот Владо Бучковски рече дека неговата земја доби „билет во еден правец“ за влез во блокот. 
„Патот дотаму јасно е зацртан во мислењето што ни го дадоа нашите пријатели во Европската комисија и нивната волја активно да ни помогнат е јасно изразена. 
Колку брзо ние ќе го минеме зависи само од нас и од нашата енергија да ги спроведеме неопходните реформи што ги започна оваа влада“, рече тој.
„Со ова непристрасно ,мислење’ ЕУ й даде на Македонија и на регионот порака дека европската трансформација е можна“, рече Радмила Шеќеринска, вицепремиерката задолжена за прашањата на европската интеграција.
Шефот на делегацијата на ЕК во Македонија, Ерван Фуере, кој му го предаде „Мислењето“ на Бучковски, рече дека оваа одлука ја охрабрува земјата да ги засили своите напори за спроведување на неопходните реформи пред почетокот на преговорите.
„Господин премиер, ние сме со вас на ова патување“, рече Фуере, „ние ќе чекориме со вас, или подобро кажано, ќе трчаме со вас до крајната цел“.
Опозициските партии се, исто така, задоволни. 
Во првичната реакција ВМРО-ДПМНЕ рече дека овој потег на Брисел претставува чекор напред кон остварувањето на стратешката цел за членство во ЕУ. 
Сепак, партијата смета дека ако владата работеше подобро, земјата ќе можеше да добие и конкретен датум за отпочнувањето на разговорите.
По препораката на ЕК сега се на потег шефовите на државите на ЕУ и членовите на владите на ЕУ, кои заеднички го формираат Европскиот совет. 
Се очекува тие да донесат одлука на својот самит во декември.
