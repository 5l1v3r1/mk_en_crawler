01/03/2010
By Bojana Milovanović for Southeast European Times in Belgrade -- 01/03/10
Неколку илјадници поддржувачи на Воислав Шешељ од Република Српска и Црна Гора им се придружија на своите српски колеги во Белград на крајот од минатиот месец, во знак на поддршка на ултранационалистичкиот поттикнувач, кој се соочува со обвиненија за воени злосторства во Хаг.
Демонстрантите носеа беџови со ликот на Шешељ и зборот „победник“. 
Толпата маршираше во ритамот на песната на четниците, српското националистичко движење. 
Во говорот заменик-претседателот на Радикалната партија Драган Тодоровиќ го нападна Трибуналот на ОН за воени злосторства како „политичка институција која е создадена единствено за тоа да го уништи српскиот народ“.
Водството на Шешељ й е очајно потребно на Србија, рече Тодоровиќ, опишувајќи го како „единствениот човек кој може да му донесе промени на овој измачен народ и држава“. 
Водачот на правниот тим на Шешељ, Зоран Красиќ, им рече на поддржувачите дека судското гонење на Шешељ претставува „нееднаква борба и кршење на човековите права“.
55-годишниот политичар се наоѓа во притвор од 2003 година за злосторства против човештвото и кршење на законите и обичаите на војната. 
Обвиненијата произлегуваат од неговата наводна улога во злосторствата кои се случиле во Вуковар, Војводина и Босна и Херцеговина меѓу 1991 и 1993 година.
На 21-ви јануари 2009 година, Шешељ беше обвинет за непочитување на судот откако ги откри имињата и другите лични детали на тројца сведоци чиј идентитет беше заштитен по наредба на Судската комисија. 
Шешељ беше осуден на 15 месеци затвор на 24-ти јули 2009 година, пресуда на која тој поднесе жалба.
Минатиот месец, на 19-ти февруари, Трибуналот на ОН за воени злосторства го одби барањето на Шешељ да се отфрлат сите обвиненија против него.
Иако без својот водач, Радикалната партија останува политичка сила на која треба да се внимава. 
На неодамнешните избори таа освои најголем дел од гласовите како одделна партија. 
Но, во 2008 година партијата се подели: де факто водачот Томислав Николиќ ја напушти и формираше нова политичка партија, на која й се приклучија и неколку други клучни фигури. 
Шешељ потоа ги нарече „предавници“.
Српската напредна партија на Николиќ тврди дека Шешељ и неговите екстремистички верувања се сега застарени.
Александар Вучиќ, некогашен човек од доверба и колега на Шешељ, е сега заменик-претседател на новата партија. 
„Безусловното обожување на карактерот на една личност претставува идеологија која не придонесува за подобар живот на српските граѓани“, изјави тој за SETimes.
