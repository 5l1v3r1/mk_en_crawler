14/09/2012
Ивана Јовановиќ за Southeast European Times во Белград -- 14.09.12
Црногорците наскоро ќе можат да штедат во првата станбена штедилница во земјата, кога истата ќе биде отворена во текот на следните месеци, што ќе го направи полесен и подостапен процесот на обезбедување кредити за купување или реновирање станбен простор или купување градежни материјали.
Станбените штедилници честопати нудат подобри услови за станбени кредити од комерцијалните банки, според црногорскиот Фонд за солидарно станбено градење, кој ја предложи идејата за отпочнување на иницијативата.
„Станбените штедилници се специјализирани кредитни институции кои прибираат депозити, вршат кредитни и други активности со цел решавање или подобрување на станбените потреби на нашите клиенти“, изјави за SETimesМијат Мијановиќ, претставник на фондот и координатор на идната станбена штедилница.
Мијатовиќ рече дека станбените штедилници работат на принципот дека разликата меѓу активните и пасивните каматни стапки не смее да биде поголема од 3 отсто.
Кредитите на комерцијалните банки се на располагање, но истите се скапи;
каматните стапки варираат меѓу 7,5 и 10 отсто, а кредитниот период е најчесто ограничен на 10 до 15 години.
Формирањето на станбената штедилница, рече Мијатовиќ, ќе ги подобри станбените можности за средната класа и за граѓаните кои се соочуваат со финансиски тешкотии и не можат да обезбедат стан со постојните услови.
Од клиентите на станбената штедилница ќе се бара да штедат две години пред да аплицираат за станбен кредит.
Оние кои ќе имаат потреба од рефинансирање на постојните кредити од трета страна може да аплицираат и порано.
Граѓаните сметаат дека формирањето на станбената штедилица значително ќе го олесни патот да се обезбеди животен простор, кој станува сé поголем проблем за младите луѓе.
Слободанка Војиновиќ (58), пензионерка од Плевља, вели дека сега има шанса нејзиниот син Војин да купи стан.
Таа објасни дека комерцијалните банки го одбивале за станбен кредит поради неговата ниска плата и возраста на неговите родители.
„Можеме да дадеме како депозит одредена сума пари, но не сме кредитоспособни.
Ако новата станбена штедилница понуди подобри услови, ќе имаме шанса да подигнеме кредит и да купиме стан за нашиот син во Подгорица“, рече Војиновиќ за SETimes.
Хрватска води на овој пат во регионот, со усвојувањето на Законот за станбено штедење и државнo поттикнување на станбеното штедење, со кој ги охрабри штедењата со цел обезбедување живеалиште за сите граѓани, без оглед на нивната возраст.
Потенцијалните позајмувачи може да штедат две, пет, седум или 10 години.
Членовите на семејството кои штедат независно, може да ги здружат парите во семејниот план на штедење за да му помогнат на еден член да добие поволен станбен кредит.
Синергијата е клучна за успехот на станбената штедилница во Хрватска, според Катарина Собот, извршен директор на Првата станбена штедилница во Загреб.
„Сé на сé, станбената штедилница нуди сигурност, добро враќање на инвестицијата, создава важна навика на штедење и овозможува станбени договарања, станбени проширувања, реновирања или [купување] мебел“, рече Собот заSETimes.
Банките во БиХ изразија подготвеност да формираат станбена штедилница, но сé уште нема правна рамка за тоа.
Ситуацијата е слична во Србија, според Кача Лазаревиќ, директорка и основач на агенцијата за недвижности "Алка" во Белград.
„Државата треба да помогне во инвестирањето и да преговара со банките за да се промени сегашната ситуација каде што ние имаме најголеми каматни стапки во регионот и барем да ги изедначи со оние на нашите соседи“, рече Лазаревиќ заSETimes.
