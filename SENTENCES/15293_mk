31/10/2006
АНКАРА, Турција -- Министерот за надворешни работи, Абдула Ѓул, во понеделникот (30-ти октомври) посочи дека владата ја поддржува иницијативата на претседавачот на ЕУ, Финска, за разговорите во врска со кипарското прашање, опишувајќи ја како „конструктивна заложба“. 
Портпаролот на финското претседателство на ЕУ вели дека разговорите би можеле да се одржат на 5-ти и 6-ти ноември, пред објавувањето на следниот извештај со проценка на Европската комисија (ЕК) за Турција. 
Според извештаите на медиумите во Анкара, состанокот би се одржал во Хелсинки.
Фајненшал тајмс, во меѓувреме, објави дека извештајот на ЕК ќе содржи остри критики за Турција. 
Цитирајќи го текстот на нацрт-документот, весникот јавува дека ЕК ќе изрази разочараност од турското одбивање да ги отвори своите аеродроми и пристаништа за кипарските бродови и авиони, како што е предвидено со проширениот царински протокол. 
Во истиот ќе биде искажана и загриженост во врска со прашањата на слободата на говорот, политичкото влијание врз турските вооружени сили, недостатокот на независно судство и несоодветни малцински права.
Во понеделникот, турскиот премиер Реџеп Тајип Ердоган потврди дека Анкара нема да го отвори својот воздушен и поморски простор за сообраќајот на кипарските Грци пред да биде прекината изолацијата на северниот дел од Кипар, окупиран од Турција. 
(Милијет, Фајненшал тајмс, Ројтерс - 31/10/06; Заман - 30/10/06)
