25/02/2013
Дражен Ремиковиќ за Southeast European Times во Сараево -- 25.02.13
Балканските влади кои гледаат дека некои од нивните граѓани сакаат да се приклучат во сириската граѓанска војна треба да ги зголемат домашните програми за безбедност и да се подготват за справување со исламските радикали дома, велат некои експерти.
Повеќе од 70.000 луѓе загинаа во борбите, при што не е познат бројот на вклучени исламисти од Балканот, според вашингтонскиот Медиумски истражувачки институт за Блискиот Исток. 
Вклучени се борци од десетици држави.
Без оглед на тоа како ќе заврши сириската ситуација, источните европски држави треба да се подготват за последиците, изјави заSETimesЈоанис Михалетос, кој ја координира Канцеларијата за Југоисточна Европа на Светската мрежа за безбедност.
„Првата основна последица од борбите на борците во Сирија е вклученоста на овие луѓе во опасните светски исламски мрежи, чие инфилтрирање на Балканот тие може да го олеснат, откако ќе се вратат во своите татковини“, рече Михалетос. 
„Босна и Косово веќе имаа вакви проблеми во минатото, така што вмешаноста на платениците, најверојатно, ќе донесе големи проблеми од ваква природа и во иднина.“
„Прво и основно, балканските држави треба да ги засилат своите сопствени домашни безбедносни програми, во врска со контратероризмот и второ, да соработуваат меѓу себе и со другите партнери како ЕУ, НАТО, ОБСЕ во борбата против терористите“, рече тој.
Комисијата за човекови права на ОН во октомври предупреди за зголемениот ризик од странските исламистички милитанти кои го радикализираат конфликтот во Сирија.
Водечкиот истражувач Паоло Серџио Пинеиро вели дека присуството на стотици „радикални исламисти или џихадисти“ е особено опасно.
„Дури и да немаме никакви бројки за борците од Балканот во Сирија, луѓето од Балканот се споменати во нашите извештаи за конфликтот во оваа држава“, изјави за SETimes Ричард Вахтел, портпарол на Медиумскиот истражувачки институт за Блискиот Исток. 
„Еден од основните принципи на идеологијата на џихадот е концептот дека во наше време, секогаш кога една немуслиманска држава или ентитет ќе нападне муслиманска земја, џихадот станува лична обврска за сите муслимани.“
Арсим Красниќи, водач на исламистичката косовска организација Движење за обединување, изјави за SETimes дека десетици Косовци се вклучени во сириските борби, иако тој рече дека неговата организација не е вклучена.
Косовската исламска заедница, исто така, негира каква било вклученост во оваа работа. 
Ахмет Садриу, портпарол на заедницата, рече дека сирискиот конфликт има сличности со борбите што водеа до независност на Косово.
„За време на војната во Косово, поединци од Истокот и Западот ѝ се придружија на Ослободителната војска на Косово во каузата за слобода, а тоа е случајот и со овие луѓе“, рече Садриу за SETimes.
Тој негира каква било верска позадина како мотив за Косовците да се приклучат на востанието.
„Во сирискиот конфликт двете страни припаѓаат на исто верско убедување, тие се муслимани, така што нема причина тие да се приклучат на едната страна“, рече Садриу, велејќи дека верската мотивација е нелогична причина за приклучување во борбите во Сирија.
За време на конфликтот во 1990-тите во Босна и Херцеговина (БиХ) единицата „Ел Муџахид“ ја сочинуваа 400 борци од Блискиот Исток, главно од Сирија.
Голем број сведочења на поранешни припадници на единицата во детали ги опишаа воените злосторства што групата ги изврши врз српските и хрватските борци и цивили. 
Никој од дивизијата не беше суден за воени злосторства.
Борислав Бојиќ, заменик-претседател на парламентарната Заедничка комисија за одбрана и безбедност на БиХ, рече дека оваа балканска држава има сериозен проблем со исламските милитанти, како и дека властите треба да сторат повеќе за да го спречат.
„Тоа не е нешто измислено. 
Им верувам на своите очи. 
А моите очи видоа дека терористите ја нападнаа Американската амбасада во срцето на Сараево. 
А ние, политичарите, исто така, мораме да направиме повеќе. 
Ова стана долготраен проблем и нашите реакции мора да бидат поефикасни“, рече Бојиќ за SETimes.
Ричард Барет, поранешен британски дипломат и офицер за разузнавање, изјави заSETimes дека постојат докази оти Ал каеда ја охрабрува борбата во Сирија.
„Повеќето борци кои одат во Сирија од други места, одат таму по сопствена желба. 
Но, организацијата на Ал каеда во Ирак сигурно помага. 
Постои опасност дека кога луѓето одат да се борат на некои места, ќе се радикализираат до таа мера што кога ќе се вратат дома, може да продолжат со нападите на цели што ги сметаат за непријателски. 
Сепак, ова не е така во голем број случаи. 
Борците ја сметаат Сирија за борба во која се борат борци, а не можност за тероризам“, рече Барет.
Дописникот Сафет Кабашај во Приштина даде свој придонес за овој извештај.
