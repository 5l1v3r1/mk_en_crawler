21/06/2007
Од Влатко Вукотиќ за Southeast European Times во Бања Лука – 21/06/07
Управниот одбор на Советот за спроведување на мирот (ПИК) изрази загриженост во врска со политичката ситуација во Босна и Херцеговина (БиХ), за време на нивниот состанок претходно оваа недела во Сараево.
Одборот, кој го започна дводневниот состанок во понеделникот (18-ти јуни) рече дека политичките водачи во земјата се одговорни за хаосот поради нивната агресивна реторика и противењето на напредокот.
„Од април 2005 година имаше скоро целосен ќор-сокак во врска со спроведувањето на мирот и реформите потребни за Договорот за стабилизација и асоцијација (ДСА)“, рече одборот, мислејќи на првиот официјален чекор кон членството во ЕУ.
Групата го пофали високиот претставник Кристијан Шварц-Шилинг за неговиот придонес за време на мандатот, но го критикуваше поради тоа што дозволи да се влоши политичката ситуација.
Меѓународната заедница нема да толерира загрозување на Дејтонскиот мировен договор и нема да има пасивен став во поглед на провокативните изјави и дејства, вели одборот во декларацијата објавена за време на состанокот.
Декларацијата ја дефинира стратегијата за новиот висок претставник Мирослав Лајчак, кој ќе ја преземе функцијата на 2-ри јули.
Политичкиот ќор-сокак во земјата, како и стравувањата дека евентуалната независност на Косово може да поттикне српско движење за отцепување, доведоа до тоа Западот да го одложи затворањето на канцеларијата на ОХР за период од една година и да го назначи Лајчак на функцијата.
Недоволниот напредок -- особено во уставните и полициските реформи -- претставува заканува за економската перспектива на БиХ.
ПИК е особено разочаран од блокадата на уставните реформи.
Последните напори за рестартирање на процесот пропаднаа изминатиот викенд кога претставниците на водечките партии не постигнаа согласност околу решението.
Во декларацијата на ПИК се вели дека потпишувањето на ДСА со ЕУ мора да биде прв приоритет на земјата.
За тоа да се случи, мора да има конкретен напредок во полициските реформи и соработката со Хашкиот трибунал.
Членовите на ПИК, исто така, ја отфрлија неодамнешната реторика според која надлежностите треба да бидат вратени од државно ниво на ниво на ентитетите.
Република Српска, под водство на премиерот Милорад Додик, неодамна ја потврди заканата дека ќе распише референдум за отцепување ако автономијата на регионот биде ослабната без нејзина согласност.
Федерацијата на БиХ -- со поддршка на членот на претседателството на БиХ Харис Силајџиќ, го поддржа бришењето на етничките линии во земјата.
Консолидирањето на државните институции мора да продолжи, рече ПИК, со обврска за трансформирање на надлежностите од ентитетите на државата, за да може да се спроведат неопходните реформи.
Членови на управниот одбор на ПИК се:
САД, Русија, Велика Британија, Јапонија, Канада, Германија, Франција, Италија, Турција, која ја претставува организацијата на исламските земји, Холандија и Шпанија, кои имаат набљудувачки статус, Португалија, која го презема претседателството на ЕУ, и претставник на Европската комисија.
