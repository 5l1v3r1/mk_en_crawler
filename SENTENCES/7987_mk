05/04/2013
Билјана Лајмановска за Southeast European Times во Скопје -- 05.04.13
Младите на возраст меѓу 13 и 30 години се цел на Движењето против говорот на омраза на Советот на Европа, новата кампања чија цел е подигање на свеста за онлајн говорот на омраза и неговата закана за демократијата.
Проектот, исто така, ќе го мапира говорот на омраза на Интернет и ќе развие инструменти со кои ќе им се помогне на младите луѓе да понудат конструктивни одговори и да застанат во одбрана на човековите права.
Во Македонија, државната Агенција за млади и спорт ќе ги координира активностите во текот на следната година под мотото „Младите луѓе за човековите права на интернет“.
Македонија планира да формира национален комитет за спречување на онлајн говорот на омраза, кој ќе вклучува владини институции, како и невладини организации.
„Целта на кампањата не е да се ограничи онлајн слободата на говорот.
Ова се активности што ќе ни помогнат да го елиминираме говорот на омраза на интернет, кој за жал станува сé поприсутен денес, особено меѓу младото население кое понекогаш го злоупотребува интернетот и социјалните мрежи“, рече за SETimes Лазар Поповски, директор на Агенцијата за млади и спорт.
Говорот на омраза е забранет со закон во Македонија, но властите имаат проблеми да го контролираат онлајн.
Корисниците на социјалните мрежи со анонимни профили организираа насилни протести минатиот месец во Скопје.
Полицијата затвори десетици Фејсбук профили на групи кои повикуваа на насилство.
Елена Михајловска, професор на Правниот факултет во Скопје, изјави за SETimes дека меѓународните стандарди за говорот на омраза се строги, но додава дека е потребно порешително преземање дејства за да се спречи овој криминал.
„Ги имаме потребните закони, но ни недостига правна практика“, рече Михајловска.
„Нам ни треба подинамична активност на Комисијата за спречување дискриминација и поинтензивно судско дејство кога се решаваат овие видови прашања.“
Михајловска вели дека судовите и комисијата понекогаш не го квалификуваат онлајн говорот на омраза како кривично дело, бидејќи е тешко да се најдат докази.
Во Босна и Херцеговина (БиХ), Младинското здружение Мотус адулесценти од источно Сараево планира да формира национален комитет за обука на младите луѓе и подигање на јавната свест.
Тие, исто така, сакаат да отпочнат иницијатива за создавање правна рамка која директно ќе го опфати говорот на омраза на интернет.
„Во БиХ имаме закон во кој говорот на омраза се третира како кривично дело казниво со затворска казна од три месеци до 10 години.
Но, не се споменува конкретно говорот на омраза на интернет“, рече за SETimes Александра Матиќ, програмски координатор на здружението Мотус адулесценти.
Во неодамнешната анкета на здружението Мотус адулесценти, 30 отсто од младите луѓе кажале дека биле жртви на говор на омраза на интернет, а 90 отсто рекле дека знаат некој кој бил жртва на говор на омраза.
Десет проценти рекле дека употребиле лажни имиња за да се вклучат во говор на омраза на интернет.
„Полесно е некој да ви испрати грозна порака на овој индиректен начин без контакт очи в очи“, рече за SETimes Лејла Хоџиќ, студентка од Сараево.
Неодамнешен инцидент во Романија предизвика изблик на говор на омраза.
Сабина Елена, романска тинејџерка која учи во унгарско училиште, носела лента за глава со боите на романското знаме на 15-ти март, Националниот ден на Унгарија.
Овој настан предизвика серија реваншистички говори меѓу младите луѓе од унгарско и романско потекло.
„Мислам дека е многу важно да се сфати каде завршува слободата на говорот, а каде почнува говорот на омраза“, рече за SETimes Ирина Нита, програмски координатор на романската невладина организација Аксепт.
„Најдовме на романскиот интернет многу реакции кои навредуваат, понижуваат и промовираат насилство или дискриминација, кои се примери за говор на омраза.
Кампањата иницирана од Советот на Европа ја испраќа токму таа порака:
Не можеме да останеме индиферентни спрема директно упатена омраза против дискриминирани групи.
Секој од нас може и мора да реагира.“
Говорот на омраза на интернет не е дефиниран како кривично дело во албанскиот кривичен законик.
Даниела Бонолари, главен уредник на Balkanweb, најголемата новинска веб-страница во Албанија, вели дека нејзиниот персонал се бори да ги филтрира пораките на читателите.
„Ги проверуваме сите коментари и мислења на читателите или блогерите преку мониторинг систем.
На почетокот им дозволувавме на сите читатели слободно да коментираат, но по само два пробни дена, забележавме дека повеќето коментари се навреди, па дури и закани.
Денес панелот каде што работиме за уредување на вестите на Balkanweb има многу софистициран систем кој ги контролира сите пораки на читателите“, рече Бонолари за SETimes.
Оваа година Хрватска стана една од малкуте држави во регионот со специфични законски одредби за онлајн говорот на омраза.
Хрватскиот закон претходно ги регулираше клеветата и дискредитацијата искажани приватно, во јавноста или во медиумите, но сега прецизно го споменува интернетот.
Објавувањето говор на омраза преку интернет е казниво со затворски казни во траење до три години.
Дописниците Круно Картус во Загреб, Ана Ловаковиќ во Сараево, Ерл Мурати во Тирана и Габриел Петреску во Букурешт дадоа свој придонес за овој напис.
Какви дејства треба да се преземат за искоренување на кривичното дело омраза на интернет?
Кажете ни што мислите во коментарите.
