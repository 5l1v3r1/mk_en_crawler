23/11/2010
AТИНА, Грција -- Бродската служба од главното пристаниште Пиреа постепено се движеше кон прекин во вторникот (23-ти ноември), поради 24-часовниот штрајк на морнарите, кои инсистираат на нов колективен договор за работни односи.
Акцијата ќе се одрази на бродскиот сообраќај за островите, но нема да ги прекине услугите за Италија.
Лекарите во државните болници, исто така, протестираат поради кратењата во здравствениот сектор, лекувајќи ги надворешните пациенти бесплатно цела недела.
Вработените во локалните општини, пак, влегоа во четвртиот ден од протестите против кратењата на платите и планираните отпуштања во понеделникот, оставајќи купишта непотребни хартии на улиците на Атина.
Мисијата на утврдување на фактите на Европската комисија, Европската централна банка и ММФ објави на прес-конференцијата во вторникот дека владата продолжува да ја следи својата програма на економско приспособување и сите критериуми што требаше да се исполнат до крајот на септември.
Покрај тоа, претставниците на мисијата забележаа значителен напредок во исполнувањето на целите, вклучително и кратењето на трошоците на државата и фискалната реформа, давајќи зелено светло за следната транша од 9 милијарди евра од пакетот финансиска помош за грчката економија од 110 милијарди евра.
Во исто време, мисијата на ЕУ/ММФ истакна дека „ревизиите на податоците за 2009 година и пониските од предвидените приходи значат дека ќе биде потребен дополнителен напор за исполнување на целта за дефицит од 7,5 отсто од БДП во 2011 година, која владата ја потврди“.
(AНA-МПА, ББС, СНН - 23/11/10;
Блумберг, АНА-МПА - 22/11/10)
