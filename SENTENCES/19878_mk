21/03/2008
САРАЕВО, Босна и Херцеговина (БиХ) -- Заедничката одбранбена и безбедносна комисија на парламентот повторно ги отфрли предлог-мерките за полициските реформи, со што го оневозможи нивниот понатамошен напредок. 
Овој чекор на комисијата во четвртокот (20-ти март) беше вторпат истата да не успее да препорача нивно усвојување од парламентот. 
Предлогот предвидува воспоставување дирекција за координирање на полициските агенции и агенциите за поддршка, како и формирање независни и надзорни тела на полициските структури.
По овој потег на комисијата, Претставничкиот дом се согласи да продолжи со расправата за легислативата на 3-ти април, во надеж дека нацрт-законите дотогаш ќе се изменат и ќе привлечат доволна поддршка. 
Полициските реформи се клучни за потпишувањето на Договорот за стабилизација и асоцијација (ДСА) со ЕУ. 
Портпаролот на Канцеларијата на високиот претставник, Марио Бркиќ, рече: „Уште еднаш ги повикувам политичките партии во БиХ да постигнат договор за европскиот пат на БиХ. 
Овој пат нема алтернатива.“
За време на посетата на Сараево во четвртокот, романскиот претседател Трајан Башеску, изрази сличен став, укажувајќи дека со уште малку повеќе напори, БиХ би можела да го потпише ДСА и да го интензивира дијалогот со НАТО.
Во другите вести од четвртокот, парламентот на Република Српска (РС) усвои редица предлог-амандмани на уставот на РС, со кои помеѓу другото, ќе се укине и смртната казна. 
Предлог-пакетот ќе биде предмет на јавна расправа во текот на следните 45 дена, пред наредното гласање на парламентот. 
(Дневни аваз, Независне новинe - 21/03/08; РТРС, Фена, Ромпрес, Радор - 20/03/08)
