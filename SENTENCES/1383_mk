27/10/2009
Хрватската премиерка Јадранка Косор и нејзиниот словенечки колега, Борут Пахор, се состанаа за време на бизнис форумот во понеделникот (26-ти октомври), но не открија детали околу нацрт-договорот за арбитража во врска со долготрајниот пограничен спор помеѓу двете земји.
На почетокот од октомври, Хрватска продолжи со своите разговори за членство со ЕУ, откако Словенија ја укина својата блокада на преговорите, наметната поради пограничниот спор.
Двата соседи се согласија да го решаваат прашањето преку меѓународна арбитража.
Српскиот министер за внатрешни работи, Ивица Дачиќ, во понеделникот (26-ти октомври) ја почна дводневната посета на Израел, за време на која ќе разговара со колегата Ели Јашаи, министерот за јавна безбедност Јицак Ахароновиц и полицискиот директор Дуди Коен.
Договорот за соработка во борбата против криминалот ќе биде потпишан на маргините од посетата.
Maкедонскиот премиер Никола Груевски ќе биде во Австралија до вторник (27-ми октомври).
За време на својата посета, Груевски се состана со колегата Кевин Руд и потпиша договор за социјално осигурување.
Груевски во неделата во Сиднеј се состана со претставници на Македонците што живеат во Австралија и ги повика да се обединат околу стратешките национални интереси, вклучително и спорот околу името.
Во Австралија според пописот од 2006 година живеат околу 85.000 Македонци.
Италијанскиот министер за надворешни работи, Франко Фратини, верува дека ЕУ ќе ги укине визите за Aлбанијa во 2010 година.
„Албанија постигна напредок во однос на прашањето на визите“, рече Фратини по состанокот со албанскиот колега Илир Мета во Рим во средата (21-ви октомври).
Фратини рече дека процесот наиде на противење кај некои членки на ЕУ, но и дека е поддржан од повеќето земји во блокот.
Двајцата официјални претставници го пофалија нивото на односи помеѓу нивните земји и нивната соработка во многу области.
Maкедонскиот министер за надворешни работи, Антонио Милошоски, на 20-ти октомври рече дека иако долготрајниот спор околу името со Грција е важен, интеграцијата на неговата земја во ЕУ не смее да стане заложник на билатералните односи.
Тој вети дека Скопје ќе стори сé за да го реши спорот околу името.
Милошоски беше во Стразбур, во рамките на подготовките за преземање на претседателствувањето со комисијата на министри на Советот на Европа во мај 2010 година.
Српскиот претседател Борис Тадиќ и неговиот турски колега Абдула Ѓул во понеделникот (26-ти октомври) се согласија дека односите помеѓу нивните земји се „на ниво на стратешко партнерство“.
Тадиќ истакна дека разликите во врска со независноста на Косово не смеат да им наштетат на билатералните односи, додавајќи дека двете земји се поддржуваат меѓусебно во нивните процеси на интеграција во ЕУ.
Ѓул рече дека турските претпријатија се заинтересирани за инвестирање во проекти во Србија, вклучително и Коридорот 10.
На маргините од посетата на Ѓул на Белград беа потпишани пет договори.
Полскиот премиер Доналд Туск во петокот (23-ти октомври) беше во Атина, станувајќи првиот странски водач кој ја посетил Грција по изборот на новиот премиер Јоргос Папандреу на почетокот од октомври.
Папандреу по состанокот изјави дека тој ја прифатил поканата за посета на Полска, придружен од делегација бизнис водачи, во обид за унапредување на билатералните еконоски врски и инвестиции.
Туск изрази уверување дека земјите-членки на ЕУ успешно ќе ги надминат последиците од светската економска криза преку соработка.
Tурскиот премиер Реџеп Тајип Ердоган во саботата (24-ти октомври) допатува во Пакистан, на тридневна официјална посета со цел зајакнување на соработката.
Разговорите се фокусираа на серија важни билатерални, регионални и меѓународни прашања, во рамките на напорите на Турција да игра важна мировна улога во регионот.
(Разни извори – 20/10/09-27/10/09)
