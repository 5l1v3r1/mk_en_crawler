08/07/2009
Од Георги Митев-Шантек за Southeast European Times во Белград -- 08/07/09 Фотографии на Никола Барбутов
На само час возење северозападно од Белград, има место кое ви го подмладува мозокот и телото. 
Влезете во Фрушка Гора, планина во северната покраина Војводина, која ја нуди убавината на националниот парк и духовноста на 16-те средновековни манастири.
„Господ ја создал додека одмарал и мислел на природната убавина“, напиша српскиот поет Јован Јовановиќ-Змај во 1860 година.
Лесно е да се стигне до таму, дури и за странските посетители кои доаѓаат за првпат. 
За оние кои за првпат се запознаваат со српската култура и архитектура, најлесен начин е да се резервира целодневна посета со водич.
Други може брзо да стигнат таму со автомобил по патот Белград-Нови Сад.
Сепак, многу поавантуристички пат -- и според многумина „вистинската работа“ -- е регионалниот пат преку Инѓија. 
Пределот со населените места е фантастичен. 
До Првата светска војна населбите биле дел од Австроунгарската империја и имале централноевропски атрибути.
По пат, посетете ги Сремски Карловци, клучен српски литературен и културен центар. 
Светата алијанса склучи мировна спогодба таму со Отоманската империја во 1699 година. 
Среде богатата историја на Карловци, пробајте шише локално црвено вино bermet, кое оди со домашно направените колачиња kugelhopf.
Откако ќе стигнете во Фрушка Гора, можеби ќе ви биде тешко да се одлучите кои манастири да ги посетите. 
Изградени меѓу 12-тиот и 16-тиот век, тие варираат во стилот и големината. 
Големиот и богат Крушедол, и малиот, но прилично жив Велика Ремета се добар избор.
Величенственоста на Крушедол е очигледна уште од првата кула на влезот на манастирскиот имот, кој е основан во 1509 година од српскиот кмет Ѓорѓе Бранковиќ. 
Многу српски благородници и патријарси -- вклучително и кралот Милан Обреновиќ (1872-1889 година) -- се закопани таму.
Посетителите ги привлекува архитектурата на Крушедол, но исто така и православните фрески и икони со мешавина на духовно и уметничко чудо. 
„[Тие] се многу заинтересирани да видат како ... 
Библиските слики се претставени во православната уметност“, изјави за Southeast European Times туристичкиот водич Стево Јелиќ.
Спротивно на тоа, Велика Ремета е мал манастир, со понови фрески. 
Истиот го има највисокото ѕвоно (38,6 метри) во северна Србија, барокно ремек-дело на германските каменорезачи. 
Манастирот, исто така, нуди и претстава за тоа како денес живеат калуѓерките.
Шумите и езерата во националниот парк се подмладувачки. 
Термалниот спа третман во Врдник ќе ви биде дополнително искуство, кога ќе го посетите едниот од топлите извори на природни минерали.
Пробајте ги вкусните јадења во еден од многуте ресторани на Фрушка Гора. 
Етно-куќата Мадарик нуди уникатни локални јадења, подготвени како пред многу векови.
Туристите можат да заминат од Фрушка Гора со полно срце и полн стомак.
