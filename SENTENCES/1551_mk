21/04/2010
Tурската Агенција за меѓународна соработка и развој (ТИКА) ќе обезбеди 3,5 милиони евра за реконструкцијата на мостот на Мехмед Паша Соколовиќ на реката Дрина во Вишеград, Република Српска (РС).
Претставниците на ТИКА, Комисијата на БиХ за соработка со УНЕСКО, Министерството за култура на РС и општината Вишеград во понеделникот (19-ти април) потпишаа договор за реконструкција на мостот.
УНЕСКО го вклучи објектот во својата Листа на светското наследство во 2007 година.
Тринаесеттото издание на Скопскиот филмски фестивал беше отворено во средата (21-ви април).
Преку 70 филмови ќе бидат прикажани за време на настанот, кој завршува на 29-ти април.
Трансформацијата на албанскиот главен град, Тирана, е предмет на изложбата во Центарот Помпиду во Париз.
На отворањето на 14-ти април градоначалникот на Тирана, Еди Рама, говореше за развојот на овој историски град.
Уметникот Анри Шаља, чиј примарен медиум се видео-снимките, собирал слики на фасади кои ги симболизираат промените во градот, на неговата изложба „Минати ветувања“.
Настанот трае до јуни.
Градот Тузла, во Босна и Херцеговинa ќе биде домаќин на првиот Меѓународен пролетен саем на книгата од 26-ти до 31-ви мај.
Организаторите се надеваат дека ќе привлечат голем број локални и странски изложувачи.
Саемот ќе им даде можност на читателите да се запознаат со мноштво писатели од регионот.
Второто издание на Фестивалот на театарски претстави е во тек во Пеќ, Косово, до четврток (22-ри април).
Се прикажуваат девет претстави од Косово, Албанија, Македонија, Германија, Швајцарија, Полска и Украина.
Букурешт ќе биде домаќин на традиционалниот музички фестивал ЕВРОПАфест од 7-ми до 13-ти мај.
На ова 17-то издание ќе учествуваат 250 џез, поп и класични музичари од 36 земји, вклучително и од Бугарија, Грција, Романија, Србија и Tурција.
(Разни извори -- 14/04/10-21/04/10)
